Í fyrirlestri á vegum Viðskiptafræðideildar Háskóla Íslands og RNH í Háskóla Íslands 13 . mars 2013 ræddi prófessor Philip Booth frá Cass Business School og Institute of Economic Affairs í Lundúnum um hinar raunverulegu orsakir fjármálakreppunnar . 
Hann sagði , að oft væri kapítalismanum kennt um kreppuna og sérstaklega nefnd í því sambandi ágirnd bankamanna . 
Orsakirnar væru hins vegar fleiri og flóknari . 
Nefndi Booth undirmálslánin í Bandaríkjunum , þar sem bönkum var beinlínis skipað að lána til fólks úr minnihlutahópum , sem aldrei hefði sýnt fram að getu sína til að endurgreiða lán; sumt af því hefði hvorki átt skráðar eignir né verið í reglulegri vinnu . 
Einnig benti Booth á vaxtastefnu bandaríska seðlabankans frá 2001 , sem stafað hefði af ástæðulausum ótta við afleiðingar samdráttarins á netmarkaðnum . 
Um allan heim hefði verið gnótt ódýrs lánsfjárs , og því hefði orðið lánsfjárbóla , sem síðan hefði sprungið .