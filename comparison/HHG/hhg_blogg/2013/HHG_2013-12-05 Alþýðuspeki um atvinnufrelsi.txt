Þriðjudaginn 19 . febrúar 2013 klukkan fimm hélt ég fyrirlestur í hátíðasal Háskóla Íslands og svaraði nokkrum bókum , sem miklir spekingar hafa skrifað gegn frjálshyggju og kapítalisma síðustu árin . 
En oft hafa raddir úr þjóðardjúpinu orðað frelsishugmyndirnar betur en fræðimennirnir . 
Til dæmis sagði Júlíus skóari , reykvískur smákapítalisti , í samtali við Matthías Johannessen : Sjálfstæði er það að sækja það eitt til annarra , sem maður getur borgað fullu verði . Minnir þetta á söguna í Landnámu af Steinunni gömlu , frændkonu Ingólfs Arnarsonar . 
Ingólfur bauð að gefa henni Rosmhvalanes , en hún gaf fyrir heklu flekkótta og vildi kaup kalla; henni þótti það óhættara við riftingum . Enn leiðir þetta hugann að Hávamálum : Viðurgefendur og endurgefendur erust lengst vinir .