Við háskólaprófessorar þurfum 1 . febrúar ár hvert að skila skýrslu um rannsóknir okkar og önnur störf árið á undan . 
Ég tók á dögunum saman þessa skýrslu , og fer hún hér á eftir með tengingum , þar sem efni er aðgengilegt á Netinu . 
Margir kennarar Háskólans eru mér fremri í að birta ritgerðir í ritrýndum tímaritum erlendum , en fyrir það fást flest rannsóknarstig . 
Þeir hreppa því fleiri stig en ég . 
Þeir eru flestir vel að þessum stigum komnir , en ég velti því stundum fyrir mér , hvort háskólaprófessorar geti ekki sinnt rannsóknarskyldu sinni á annan veg líka , til dæmis með því að fara að fordæmi Jóns Sigurðssonar , rannsaka sögu Íslands og þjóðhagi , halda uppi vörnum fyrir land og þjóð erlendis og leggja á ráðin um efnalegar framfarir innan lands . 
Háskólinn var einmitt stofnaður á hundrað ára afmæli Jóns Sigurðssonar , 17 . júní 1911 .