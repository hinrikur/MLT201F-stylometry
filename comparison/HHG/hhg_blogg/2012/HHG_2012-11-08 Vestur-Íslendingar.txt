Ég er ekki hissa á því , að Bjarna Benediktssyni hafi fundist talsvert til um að fara á Íslendingaslóðir í Kanada . 
Sjálfur fór ég þangað fyrir nokkrum árum , þegar ég var að gera þátt um Halldór Kiljan Laxness , og það var mjög merkilegt . 
Á sléttunni þýtur bíllinn fram hjá bæjum með gamalkunn íslensk nöfn . 
Í Gimli lítur sumt fólk út eins og það sé á leið á Húnvetningamót . 
Ógleymanlegt var að sjá styttuna af Jóni Sigurðssyni við þinghúsið í Winnipeg .