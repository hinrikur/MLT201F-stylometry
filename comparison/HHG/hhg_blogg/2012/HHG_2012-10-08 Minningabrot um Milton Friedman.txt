Þegar frjálslyndir menntamenn hittust á ráðstefnu hins alþjóðlega málfundafélags síns , Mont Pèlerin-samtakanna , í Stanford í Kaliforníu haustið 1980 , voru þeir bjartsýnir um , að tíðarandinn væri að snúast á sveif með þeim . 
Tveir helstu hugsuðirnir úr röðum þeirra , Friedrich A . 
von Hayek og Milton Friedman , höfðu hlotið Nóbelsverðlaun í hagfræði , Margrét Thatcher hafði nýlega myndað ríkisstjórn í Bretlandi , og Ronald Reagan var í kjöri til forseta Bandaríkjanna seinna um haustið og þótti sigurstranglegur . 
Reagan sendi einmitt samkomunni kveðju , sem flutt var í upphafshófinu . 
Þetta var fyrsta ráðstefna samtakanna , sem ég sótti , en Hayek hafði í ferð til Íslands þá um vorið boðið mér þangað og Pálmi Jónsson í Hagkaup lagt til farareyri . 
Pálmi veitti okkur frjálshyggjumönnum dyggan stuðning í baráttunni fyrir auknu atvinnufrelsi . 
Í Stanford sá ég Friedman fyrst . 
Hann hélt erindi um peningamál og stjórnskipun á einum fundinum og andmælti harðlega þeim , sem vildu tryggja festu í peningamálum með svonefndum gullfæti , en í honum fólst , að seðlabanki leysti jafnan inn fyrir menn í gulli þá upphæð , sem peningaseðill hljóðaði upp á . 
Hvers vegna í ósköpunum á að grafa upp gull í Suður-Afríku í því skyni einu að grafa það síðan niður í kjallara bandaríska seðlabankans ? Hvað er svona merkilegt við gull ? spurði Friedman . 
Hann vildi , að verð peninga væri frjálst , en það merkti , að gengi ætti að fljóta , en ekki vera fest við gull . 
Þetta var raunar gamalt ágreiningsefni frjálshyggjumanna . 
Á einni fyrstu ráðstefnu samtakanna , sem stofnuð voru vorið 1947 , var austurríska hagfræðingnum Ludwig von Mises svo misboðið á einum fundinum , þegar mælt var gegn gullfæti , að hann gekk á dyr , skellti hurðum og sagði : Þið eruð ekkert annað en ein stór sósíalistaklíka . Friedman rifjaði þetta atvik stundum upp og hló þá hjartanlega . 
Hann átti því ekki að venjast að vera kallaður sósíalisti .