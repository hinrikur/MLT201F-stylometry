Ég flutti fyrirlestur á norræna sagnfræðingaþinginu í Joensuu í Finnlandi 16 . ágúst . 
Meginstef þingsins er krossgötur : Mörk og mót á norðurslóðum (Crossovers : Borders and Encounters in the Nordic Space ) . 
Þar sagði ég á ensku tvær örlagasögur , sem ég uppgötvaði í grúski á Þjóðarbókhlöðunni . 
Voru þær af gyðingakonu , sem varð Íslendingur , og nasista , sem varð kommúnisti . 
Þessar sögur fléttuðust saman vorið 1958 . Þá var sextugsafmæli gamla kommúnistaleiðtogans Brynjólfs Bjarnasonar haldið í Skíðaskálanum í Hveradölum . 
Þangað var að sjálfsögðu boðið aldavini hans , Hendrik Siemsen Ottóssyni , ásamt konu sinni , Henny . 
Hún var þýskur gyðingur og hafði ásamt syni sínum og móður flúið til Íslands 1934 undan nasistum . 
Hér hafði hún kynnst Hendrik , sem kvæntist henni svo að hún fengi landvistarleyfi , og tókust með þeim góðar ástir . 
Nokkrir aðrir þýskir flóttamenn af gyðingaættum bjuggu þá í Reykjavík .