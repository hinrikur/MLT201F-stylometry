Oft er misfarið með fleyg orð . 
Eitt íslenskt dæmi er af Jóni Þorlákssyni , forsætisráðherra og borgarstjóra . 
Hann á að hafa kallað nasista , sem létu að sér kveða á fjórða áratug , unga menn með hreinar hugsanir . 
Hið sanna er , að margir þeir , sem stofnuðu Þjóðernishreyfingu Íslendinga vorið 1933 , voru alls ekki nasistar , og gerðu þeir kosningabandalag við Sjálfstæðisflokkinn í bæjarstjórnarkosningunum 1934 . Hinir eiginlegu nasistar tóku ekki þátt í því bandalagi . 
En Jón Þorláksson sagði á Alþingi 22 . maí 1933 í andmælum við eina ræðu Jónasar Jónssonar frá Hriflu : Þá gat hann ekki stillt sig um , sem ekki er von , að senda hnútur til þess æskulýðs , sem í ýmsum flokkum og í ýmsum myndum rís upp til að skipa sér með hreinum hugsunum undir fána þjóðarinnar . Átti Jón bersýnilega annars vegar við fánalið sjálfstæðismanna , sem starfaði um hríð , og hins vegar við félaga í Þjóðernishreyfingunni , sem þá var nýstofnuð , en skiptist síðan í þá , sem gengu í Sjálfstæðisflokkinn , og hina , sem héldu áfram að vera nasistar .