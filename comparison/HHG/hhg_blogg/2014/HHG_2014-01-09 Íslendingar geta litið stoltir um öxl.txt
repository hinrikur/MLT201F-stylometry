Eftir bankahrunið komst í tísku , sérstaklega í hópi menntamanna , að gera lítið úr Íslendingum , sjálfstæðisbaráttu þeirra og þjóðernisvitund . 
Það er jafnfráleitt og þegar menn voru fyrir bankahrunið að tala um Íslendinga sem snjöllustu þjóð í heimi . 
En Íslendingar þurfa þrátt fyrir allt ekki að skammast sín . 
Hér er tiltölulega friðsamlegt : Morð á hver tvö hundruð þúsund íbúa eru um tvö í Evrópu að meðaltali , eitthvað innan við tíu í Bandaríkjunum (en raunar aðeins tvö , ef aðeins er miðað við fólk af evrópskum uppruna ) , en hér á landi 0 ,3 . Þjóðin er í góðum álnum og hefur mikla möguleika , ef við nýtum rétt öll þau tækifæri , sem okkur bjóðast , höldum uppi hinu skynsamlega skipulagi fiskveiða , löðum ferðamenn að landinu , seljum útlendingum orku og gætum hófs í opinberum útgjöldum og álögum . 
Það er fróðlegt að lesa í Hagskinnu , sem er bók með tölum frá liðnum tíma , að frá 1870 til 1940 voru Íslendingar aðeins hálfdrættingar á við Dani í tekjum (vergri landsframleiðslu á mann ) . 
Eftir það höfum við staðið þeim jafnfætis um margt , þar á meðal velmegun . 
En á afmælisdegi Jóns Sigurðssonar , Háskólans og lýðveldisins er hollt að hafa í huga , að besta vegarnestið inn í framtíðina er það atvinnufrelsi , sem Jón Sigurðsson mælti fyrir .