Þrátt fyrir að stærsti stjórnarandstöðuflokkurinn hafi " tekið Stellu á þetta " og farið í fjögurra ára orlof , þá vælir sá sífellt , sem tekur á móti borgarstjóralaununum , yfir árásum á sig og leyfir sér meira að segja að tala um " einelti " í því sambandi .
Borgarstjórar í Reykjavík hafa auðvitað flestir löngum mátt sitja undir gagnrýni og jafnvel árásum og tekið slíku .
Sjálfstæðismenn eru margir hugsandi og leiðir er þeir horfa upp á stöðuna í Reykjavík .
Ekki er ein óumdeild skýring á því hvers vegna svona er komið .
Flokkurinn kaus að heyja ekki neina merkjanlega baráttu í síðustu kosningum , vorið 2010 .
Stundum virtist flokkurinn ekki gera annað en að flissa með í fíflalátunum , sem voru inntak nýs valkosts í borginni .
Fjögurra ára orlof í það lengsta Varla hefur nokkru sinni jafn dáðlaus , hugsjónalaus og verklaus meirihluti verið í borgarstjórninni og þetta kjörtímabilið .
Það litla sem þó hefur verið aðhafst er að auki heldur til óþurftar fyrir þorra borgarbúa .
Þau dæmi eru svo kunn að óþarfi er að rekja þau .
Minnihluti Sjálfstæðisflokksins virðist , eftir þeirri mynd að dæma , sem út á við snýr , hafa tekið þá afstöðu að hann ætti ekki að gagnrýna verk eða verkleysi meirihlutans .
Hefur þó sjaldan verið ríkara tilefni til .
Er stundum vísað til þess að sú leiðsögn hafi fengist frá aðkeyptri auglýsingastofu ! Þær skýringar , sem að öðru leyti hafa heyrst , snúast um að þetta hafi verið réttu vinnubrögðin í " kjölfar hrunsins .
" Og eins hefur verið sagt að " átakastjórnmál " , séu nú orðið liðin tíð .
Ekki er svo sem vitað hvað í þeirri þunnildisklisju felst .
Það er jú inntak stjórnmálabaráttu að tekist er á um ákvarðanir og ólíkir kostir séu látnir vegast á .
Það er enginn að tala um að hnefar tali eða menn flundri úr framhlaðningum hver á annan .
Auðvitað eru framangreind stjórnmálaleg tilþrif gulls ígildi fyrir valdhafana á hverjum tíma .
Vafalítið hafa þeir í Ráðhúsinu klappað stjórnarandstöðu sjálfstæðismanna á kollinn í viðurkenningarskyni , en þó ekki svo fast að færa mætti það undir átakastjórnmál að loknum löngum umræðum við hið sameiginlega borð .
Það hefði heldur betur glatt íslenska landsliðið í knattspyrnu , ef Króatar hefðu getað sýnt þann þroska í síðasta leik að láta af átakafótbolta og stillt upp liði sem helst hefði minnt á pappalöggurnar forðum tíð .
Fundu þeir upp hið pólitíska hjól ? Þessum nýju stjórnmálvísindum , sem vissulega marka þáttaskil eftir þúsund ára hefð fyrir hinu , hefur þó hvergi slegið niður nema á þessum depli hinnar norðlægu breiddargráðu .
Urðu þó aðrar þjóðir svo sannarlega fyrir " hruni " og miklu harðneskjulegar en hér varð , enda atvinnuleysi fólks sums staðar í þróuðum þjóðum Evrópu komið upp í 25% , sem verður ekki flokkað undir annað en skelfingarástand , og upp í 56% hjá fólki á milli 20 og 30 ára gömlu .
En einkunnin sem kjósendur gefa sjálfstæðismönnum í borginni fyrir þessa einstæðu breytingu stjórnvísindanna á heimsvísu er ekki beysin .
Miðað við hana eru umsagnir um íslenska grunnskólann í PISA-könnunum eins og heillandi heiðursverðlaun á Óskarsverðlaunahátíðum .
Hin nýju " umræðustjórnmál " sjálfstæðismanna og átakafælni þeirra virðast birtast borgarbúum eins og að fulltrúar þeirra hafi dregið sig í hlé og gæti alls ekki hagsmuna þeirra og pólitískra sjónarmiða .
Nú er rétt að taka fram að ekki er útilokað að það hafi þeir gert í leyni eða í svo miklum huggulegheitum , með hinum sérkennilegu borgaryfirvöldum , að það hafi aldrei gárað yfirborðið .
Þrátt fyrir að stærsti stjórnarandstöðuflokkurinn hafi " tekið Stellu á þetta " og farið í fjögurra ára orlof , þá vælir sá sífellt , sem tekur á móti borgarstjóralaununum , yfir árásum á sig og leyfir sér meira að segja að tala um " einelti " í því sambandi .
Borgarstjórar í Reykjavík hafa auðvitað flestir löngum mátt sitja undir gagnrýni og jafnvel árásum og tekið slíku .
Það á þó ekki við þann sem settur var í stólinn sem " jók " að hans eigin sögn .
Eini borgarstjórinn í Reykjavík , sem sætt hefur einelti og því yfirgengilegu , er Ólafur Magnússon læknir .
Fyrir því stóðu ekki síst þeir sem stjórna borginni í raun um þessar mundir .
Fjölmiðlar , og eru þá fáir undanskildir , tóku þátt í þeim ljóta leik .
Hvað breyttist ? Það hefur lengi þótt skipta máli hverjir hefðu mest áhrif á stjórn borgarinnar .
Dæmin sanna réttmæti þeirra sjónarmiða og þau eru mörg .
Og dæmin frá nágrannasveitarfélögum höfuðborgarinnar og mörgum sveitarfélögum út á landi , bæði nær og fjær , sanna það einnig .
Þannig dæmi hafa , í gegnum tíðina , verið skýr á Akranesi , hinum kröftugu sveitarfélögum á Snæfellsnesi , á Vestfjörðum , ekki síst norðanverðum , Akureyri , Hornafirði , Vestmannaeyjum og Reykjanesbæ , svo nokkur dæmi séu nefnd .
Á höfuðborgarsvæðinu hafa þau verið lýsandi .
Á nýliðnu kjörtímabili mætti þannig horfa til Árborgar , þar sem öflugur meirihluti undir forystu Eyþórs Arnalds hefur látið til sín taka af festu en hávaðalaust .
Eyþór skrifaði mjög eftirtektarverða grein í blaðið sl. mánudag .
Þar sagði meðal annars : " Árið 2010 voru fasteignagjöld í sveitarfélaginu Árborg hæst á landinu samkvæmt samantekt Byggðastofnunar .
Þrátt fyrir þessi háu gjöld voru skuldir að aukast og mikið tap var á rekstrinum .
Með samstilltu átaki hefur tekist þrennt ; að skila afgangi , lækka skuldir og lækka fasteignaskatta .
Gerð var þriggja ára áætlun fyrir árin 2012-2014 þar sem fasteignaskattur á íbúðarhúsnæði var lækkaður úr 0,35% í 0,275% .
Þessi lækkun er fimmtungslækkun á þremur árum .
En til hvers erum við að þessu burtséð frá því að þetta komi heimilunum almennt vel ? Í fyrsta lagi er mikilvægt fyrir vaxtarsamfélag eins og sveitarfélagið Árborg að vera samkeppnisfært .
Lægra húsnæðisverð hefur um árabil verið aðdráttarafl þeirra sem hafa viljað fá stærra íbúðarhúsnæði fyrir lægra verð en fæst á höfuðborgarsvæðinu .
Með því að lækka fasteignaskattinn og þar með fasteignagjöldin erum við betur samkeppnishæf .
Hingað kemur þá frekar fólk sem vill búa og hefur þá frekar úr einhverju að spila .
Í öðru lagi eru sérstakar aðstæður í íslensku samfélagi þar sem skuldsetning heimilanna er enn of mikil .
Lægri fasteignaskattar létta byrðarnar .
Í þriðja lagi er ört stækkandi hópur eldri borgara sem kýs að búa í eigin húsnæði .
Það er bæði manneskjulegt og oft eina úrræðið á tímum þar sem biðlistar eftir sérhönnuðu húsnæði og dvalarrýmum aukast .
" Dagur og nótt Sláandi munur er á viðhorfum og verkum manna eins og Eyþórs Arnalds og bæjarfulltrúa í Árborg annars vegar og hins vegar á því sem Jóhanna , Steingrímur , Dagur og Jón standa fyrir og hafa iðkað .
Þar var " hrunið " ( sem Steingrímur skrifar jafnan með stórum staf ) notað til að réttlæta sífelldar og endalausar atlögur að kjörum fólksins í landinu .
" Það varð hér Hrun " hrópaði Steingrímur við öll þau tækifæri og þau voru mörg .
En réttu viðbrögðin voru auðvitað gagnstæðan við allt það sem þau Jóhanna , Dagur og Steingrímur stóðu fyrir .
Það skynjuðu kjósendur landsins og þess vegna fengu flokkar þessa fólks verstu útreið sem sést hefur í íslenskum stjórnmálum fyrr og síðar .
Eyþór Arnalds hefur tilkynnt að hann gefi ekki kost á sér í bæjarstjórnarkosningum í vor .
Það er skaði .
Raunar gætu sjálfstæðismenn í Reykjavík heldur betur grætt á því að fá mann eins og Eyþór Arnalds í forystuhlutverk þar .
Það hefur áður komið fyrir að áhugasamir hafi snúið sér að borgarstjórnarmálum í Reykjavík eftir að hafa haft viðkomu um hríð á Selfossi .
Þess konar fólk studdu á sínum tíma yfir 60% reykvískra kjósenda í kosningum og það eftir 8 ára reynslu af þeim .
Skráning hýsla eins og Facebook og Google á hegðunarmynstri notenda , sem þessi risafyrirtæki selja síðan fyrir fúlgur fjár , er á ystu nöf , þegar horft er til persónulegrar friðhelgi .
Notendum slíkra vefja hlýtur að vera órótt , en ef til vill eru þeir svo háðir þeim , að þeir geti ekki rifið sig lausa .
Morgunblaðið notaði drjúgan hluta af síðasta ári til að gera sér glaðan dag með lesendum sínum um land allt .
Lifandi svörun frá áskrifendum blaðsins , auglýsendum og vefnjótendum var góð afmælisgjöf til starfsmanna þess , og verður endingargott vegarnesti .
Fjölmiðlar fálma út í myrkrið Árið var gott fyrir Morgunblaðið , góður andi ríkir á þeim bæ , það er stækkandi og mun efnismeira en síðustu árin þar á undan .
Blaðið og móðurfélagið Árvakur eru vissulega ekki nein fjárhagsleg gróðamylla , en fyrirtækið er komið fyrir horn og það skiptir sköpum .
Þótt blaðið þurfi áfram , eins og drýgstur hluti landsmanna , að gæta hagsýni í hvívetna , má ætla að barningurinn sé að baki .
Blaðið horfir því glaðbeitt til nýrrar aldar í sögu sinni .
Því vex hugur þá vel gengur .
Framtíð fjölmiðla um allan heim er hulin móðu .
Kannski verða engin blöð eða bækur til eftir fáeina áratugi , nema á söfnum , og " blaðamenn " aðeins undir grænum torfum , a.m.k. að sumarlagi .
En fréttir verða þó örugglega sagðar og skoðunum og fróðleik komið á framfæri , hvernig sem tæknin þróast sem notuð verður .
Rúnaristur , hellamyndir , trumbusláttur " frumstæðra , " reykmerki indíána og óljúgfróðar íslenskar sagnir um munnlega geymd frétta og fróðleiks um aldir og allt það sem síðar gerðist , eru örugg sannindamerki .
Öld Morgunblaðsins ( án þess að blaðið eigni sér öldina ) var um leið öld mestu breytinga sem sérdrægasta dýrategund jarðarinnar hefur upplifað .
Rangt væri að segja að blöðin hafi staðið þær allar af sér .
Þau breyttust með tækninni ; löguðu sig að henni og höfðu lengst af mikinn ávinning af þeirri sambúð allri .
Tölvuvæðingin , sem slík , var blöðunum lengst af til framdráttar .
Veraldarvefurinn , sem varð síðara afsprengi töluvæðingar , gerði annars konar fjölmiðlun að áhugaverðum kosti og setti á síðustu árum spurningarmerki við prentmiðla .
Endanlegt svar við slíkri spurningu liggur ekki fyrir .
Kostnaður er einn óleystra þátta .
Vefútgáfur spara pappír , prentun og dreifingu og allt útgefið efni skilar sér í hús hvernig sem viðrar .
En samt er ekki allt sem sýnist .
Það er dýrt að vinna efni , fréttir og fróðleik sem gerðar eru kröfur til um traust og gæði .
Flestir stærstu vefmiðlar heimsins liggja því enn fjárhagslega að verulegu leyti uppi á prentmiðlunum sem fóstra þá .
Notendur hafa vanist því að valsa frítt um veraldarvefinn .
Auglýsingatekjur standa ekki einar undir slíkum kostnaði .
Þó eru undantekningar .
Hnýsnir hýslar Skráning hýsla eins og Facebook og Google á hegðunarmynstri notenda , sem þessi risafyrirtæki selja síðan fyrir fúlgur fjár , er á ystu nöf , þegar horft er til persónulegrar friðhelgi .
Notendum slíkra vefja hlýtur að vera órótt , en ef til vill svo háðir þeim , að þeir geti ekki rifið sig lausa .
Samskipti þessara risavöxnu hýsla við hinar ógnvænlegu njósnastofnanir Bandaríkjanna og tengdra ríkja vekja einnig óhug .
Notendur voru einskis spurðir og ekki einu sinni varaðir við .
Tölvurnar útrýmdu ekki símunum , þótt þeir séu breyttir .
Sjónvarpsútsendingar sálguðu ekki útvarpinu .
Vídeóspólur og dvd-diskar gerðu ekki út af við sjónvarpsstöðvar .
Slíkum örlögum hafði þó oft verið spáð .
En á hinn bóginn lifði enginn af , sem ekki breytti rekstri sínum og tilveru .
Síðustu 100 árin eru kölluð öld breytinganna .
Það þýðir ekki að þeim sé lokið .
Ekkert bendir til þess .
Við bíðum og sjáum hvað setur og lögum okkur að því sem verða vill , með hæfilegri íhaldssemi þó .
Heimsstyrjöldin mikla I. og II. hluti ? Á þessu ári verða liðin 100 ár frá upphafi fyrsta stríðsins er kennt er við heiminn .
Heimsstyrjöldin fyrri heitir hún á íslensku og litast það af nokkurri bjartsýni .
Hún gat auðvitað ekki fengið það nafn fyrr en eftir lok Heimsstyrjaldarinnar síðari .
Enskumælandi þjóðir tala um fyrstu og aðra heimsstyrjöld og eru því opnari fyrir hættunni af fleiri styrjöldum af því tagi en Íslendingar .
Heimsstyrjöldin fyrri var árin á eftir hana kölluð stríðið sem yrði endir allra stríða .
Eftir svo ömurleg og mannskæð átök hlaut mannkynið að vera endanlega útskrifað úr þeim skóla reynslunnar .
Það var hins vegar mikill munur á því hvað fólst í nafngiftinni " heimsstyrjöld " þegar horft er til þessara tveggja hildarleikja .
Heimsstyrjöldin fyrri fór fram á miklu landssvæði ef horft er til sögufrægra stríða eins og þegar herjum Wellingtons og Napoleons laust saman við Waterloo .
En þó fór stríðið 1914 -1918 fram á títuprjónshaus ef miðað er við það sem skall á 1939 .
Þá var barist í flestum álfum heims .
Miklar tækniframfarir höfðu orðið á árunum milli stríða í framleiðslu morðtóla og hátindinum virtist mannsandinn ná í slíkum efnum þegar með tveimur smáum sprengjum var hægt að binda enda á mannlíf í tveimur borgum Japans á augabragði .
Sumir þakka þeim óhugnaði það þó , að hingað til hafi slíkar sprengjur ekki verið brúkaðar á borgir , þótt til séu í nýjum og stórbættum útgáfum og sífellt fleiri ríki hafi náð að komast yfir slík vopn eða séu með þau innan seilingar .
Stundum er sagt að Seinni heimsstyrjöldin hafi verið óhjákvæmileg afleiðing af hinni fyrri .
Auðmýkjandi friðarskilmálar sem Þjóðverjar lutu í lok hennar hafi verið efniviður fyrir mann eins og Hitler til að ná alræðisvaldi á meginlandi Evrópu .
Ekki er víst að þessi handhæga skýring sé rétt .
En sé hún tekin góð og gild þá eykst þrýstingurinn á að fá að vita hvers vegna Heimsstyrjöldin fyrri hófst .
Þá vandast málið .
Flestir komu frá barnaskólafræðslunni með þá skýringu að tilefnið hefði verið morð á Sofíu og Franz Ferdinand erkihertoga , krónprins og frænda Franz Jósefs , Austurríkiskeisara .
Það atriði kom auðvitað við sögu .
En það má næstum eins kenna eldspýtunni , sem notuð var til að kveikja í þýska þinghúsinu um alræði Hitlers , eins og að kyngja erkihertogadrápinu sem helsta efnivið í heimsstyrjöld .
Sem vonlegt er rýna menn mjög í þessa gátu um þessar mundir .
Mikil bók og fróðleg Fyrir rúmu ári kom út bók um efnið eftir Christopher Clark , prófessor í sagnfræði við Cambridgeháskóla .
Bókin hefur fengið lof eins og fyrri bækur sama höfundar .
Hún heitir ( í þýðingu ) Svefngenglar og segir í undirtitli að hún lýsi því , hvernig Evrópa leiðist til stríðs árið 1914 .
Bókin er prýðilega læsileg og er það nauðsynlegt , því hún er nærri 600 síður og að auki í fremur smáu letri .
Höfundur lýsir því á lifandi hátt , hvernig margvíslegur misskilningur , togstreita innan landa og utan þeirra , vanhæfni leiðtoga og léleg dómgreind , auk annarra þátta skýri einkum hvers vegna svona fór .
Minnisblöð diplómata um samtöl við valdalítinn konung Breta gátu þannig sett á stað mikla atburðarás af litlu eða engu tilefni .
Hinir krýndu ráðamenn á meginlandinu tóku mark á slíku .
" Orð konungs nægja mér , " sagði Þýskalandskeisari þegar hann sá hvað haft var eftir frændanum norðan sunds .
Niðurstaða og samanburður Vafalaust er að allt þetta ár eiga menn eftir að fræðast mjög um aðdraganda styrjaldarinnar miklu sem hófst fyrir réttri öld .
En í upphafi lokakafla nefndrar bókar segir höfundurinn : " Ég mun aldrei fá skilið hvernig þetta gerðist , " sagði rithöfundurinn Rebecca West við eiginmann sinn þar sem þau stóðu á svölum ráðhússins í Sarajevó árið 1936 .
Það væri þó ekki vegna þess , sagði hún , að ekki lægju nægilega margar staðreyndir ljósar fyrir ; þvert á móti þá væru þær alltof margar .
Sú staðreynd , að hinn mikli vandi , sem var til staðar árið 1914 , hafi verið með eindæmum margslunginn , hefur verið eitt megininntak þessarar bókar .
Sumar af þeim flækjum stafa af hegðunarmynstri sem einnig er hluti af stjórnmálalegum veruleika nútímans .
Seinasti hluti bókarinnar var skrifaður þegar fjárhagskreppa evrunnar var í algleymingi árin 2011- 2012 ; óendanlega flóknir nútímalegir atburðir .
Bersýnilegt var að helstu leikendum evrukreppunnar var algjörlega ljóst , rétt eins og þeim sem stóðu á sviðinu í stórviðrinu 1914 , að atburðirnir kynnu að enda með miklum ósköpum ( hruni evrunnar ) .
Allir lykilleikararnir héldu dauðahaldi í þá von að þau yrðu ekki endalokin .
En auk hinna augljósu sameiginlegu hagsmuna urðu þeir einnig að gæta sinna sérstöku hagsmuna , sem stönguðust á við hina sameiginlegu .
Í ljósi tvinnunar alls myntsvæðisins réðust afleiðingar af ákvörðun eins ekki síst af því , hver viðbrögð hinna yrðu , sem ekki var auðvelt að meta fyrirfram , vegna þess hve ógagnsætt ákvörðunarferlið er .
Og allan tímann notfærðu einstakir pólitískir leikendur á sviði evrukreppunnar sér til fulls ógnunina , sem vofði yfir , að allsherjarhrun yrði , til að beita þrýstingi í þágu þröngra sérhagsmuna sinna .
" Eftirtektarvert er að hinn merki fræðimaður skuli með þessum samanburði byrja lokakaflann " Niðurstöður " í hinni miklu bók sinni um aðdraganda styrjaldarinnar sem hófst 1914 .
Á nákvæmlega sama tíma og hann var að færa þessi orð sín í letur héldu samtengdir stjórnmálamenn og fræðimenn á Íslandi því hiklaust fram að ekki væri neitt sérstakt að gerast á evrusvæðinu ! Það er ekkert smámál þegar einstaklingur tekur þá ákvörðun að hætta með öllu að neyta áfengra drykkja .
Sumir hafa þá afstöðu alla tíð og er það sjálfsagt auðveldara en hinum sem ákveða að loka alveg á slíka neyslu , t.d. á miðjum aldri .
Áfengið er allt um kring og þykir ómissandi þáttur í því að " gera sér glaðan dag " þegar tilefni gefast til .
Því gæti virst að þeir sem taka svo erfiða og djarfmannlega ákvörðun séu að segja sig úr hluta samfélagsins .
En það reynist auðvitað fjarri lagi .
Sérhver fíkn á sína afeitrunaraðferð Sumir þeirra sem " hætta " hafa komist að þeirri niðurstöðu að alkóhól og þeir geti ekki lengur átt samleið og sá skilnaður hafi jafnvel þegar dregist úr hömlu .
Það sanni dæmin mörg og mæðuleg .
Segja má að þessir einstaklingar hafi ofnæmi fyrir alkóhóli , jafnvel bráðaofnæmi og séu að bregðast rétt við því .
Lengi vel voru töluverðir fordómar gagnvart slíku .
Menn gátu því jafnvel ekki leitað sér nauðsynlegrar aðstoðar nema þá erlendis eða með hálfgerðum feluleikjum á íslenskum sjúkrastofnunum , sem gerðu viðvarandi " bata " ólíklegri en ella .
Síðustu áratugi hefur orðið heillavænleg hugarfarsbreyting hér sem víða annars staðar og eiga frjáls félagasamtök , eins og SÁÁ , mikla þökk fyrir að stuðla að henni .
Þúsundir einstaklinga og fjölskyldur þeirra hafa bjargast fyrir vikið .
Ábati þjóðfélagsins af því er svo mikill og öllum svo augljós að óþarfi er að slá á hann fjárhagslegu máli , þótt það kunni að vera hægt .
Áfengissýki er ágengur og ólæknandi sjúkdómur og felur dauðann í sér í margvíslegum skilningi sé ekki á honum tekið .
En kosturinn við hann , frá leikmannssjónarmiði horft , er sá , að um leið og eitrinu er úthýst frá " sjúklingnum " verður sá fljótt samur maður og síðan miklu betri maður en áður .
Fyrirferðarmikil fíkn Sumir halda því fram að offita sé orðin eitt helsta heilbrigðisvandamál vestrænna ríkja á síðari árum á sama tíma og hungrið er dauðans alvara í öðrum heimshlutum .
Með þessari tengingu er auðvitað ekki gefið í skyn að þeir sem eru í góðum holdum beri meiri ábyrgð á hungruðum heimi en hinir .
Satt best að segja er skýringuna á hungurvofunni , því miður , æði oft fremur að finna á heimavelli .
Stjórnleysi , spilling , menntunarskortur og hömlulaus græðgi eru stærstu einstöku þættirnir í þeim óhugnaði .
Aðrar ástæður eru fyrir offituvanda vestrænna þjóða .
Þeir sem slást við offitu eiga ekki miklu auðveldara með að fást við sinn óvin en áfengisfíklum við sinn .
Vissulega snýr vandi offitusjúklinga mun frekar að þeim sjálfum en er í tilfelli þeirra sem berjast við áfengisvanda .
Þeir eru ekki hættulegir umhverfi sínu vegna hans , mega aka vélknúnum ökutækjum eftir herlega máltíð eða eftir stórhamborgara , franskar og tveggja lítra gosdrykk , fljúga flugvélum , svo lengi sem þeir komast fyrir frammí og er síst lausari höndin eftir að hafa látið illilega undan sínum freistara .
En ólíkt áfengissjúklingnum þá geta þeir ekki einfaldlega hætt .
Þeir verða að breyta sér í hófsmenn .
Alkóhólisti , sem ekki er kominn á leiðarenda , reynir stundum að finna lausn á sínum vanda með því að gerast hófsemdarmaður .
Takist honum það er reyndar ólíklegt að hann hafi verið alkóhólisti .
Hófsemdin og breytt mataræði eru einu kostir matarfíkilsins , ef meiriháttar líkamlegum inngripum er sleppt .
Þeir verða að borða .
Þeir stríða því við veikleika sinn og freistingar mörgum sinnum á degi hverjum .
Þriðja fíknin ? Á þessum stað má kalla verðbólguna til sögunnar .
Því er haldið fram að Íslendingar séu verðbólgufíklar .
Kannski er eitthvað til í því , og fyrir því kunna þá að vera ástæður .
Eins og eðlilegt og sjálfsagt er finnast flestir " eignamenn " á Íslandi í hópi þeirra sem komnir eru á miðjan aldur og þar yfir .
Þeir hafa lengi unnið og átt kost á að leggja fyrir .
Þegar talað er um eignamenn í þessu tilviki og í almennri umræðu er einatt átt við þá sem eiga orðið skuldlaust eða skuldlítið íbúðarhúsnæði , bifreið og jafnvel sumarbústað .
Síðasta ríkisstjórn taldi að þeir sem ættu eitthvað meira en þetta , eftir langan vinnudag , væru auðmenn og þar með réttpíndir með skattlagningu og bæri að hafa af þeim sem fyrst það sem út af stæði .
En sú kynslóð , sem er um þessar mundir því sem næst komin í hóp " auðmanna " , eftir skilgreiningu Jóhönnu og Steingríms , átti þrátt fyrir allt um sumt léttara með að eignast eitthvað en sú kynslóð sem nú er að basla við slíkt .
Ef fram fer sem horfir þarf að fara langt niður með auðlegðarmörk til að ná til þeirra síðar meir , ef það ólán hendir að fólki , eins fyrrgreindum skötuhjúum , skolar aftur í ráðherrastóla .
Fyrri kynslóðin gat slegið lán , fyrir daga verðtryggingar , án þess að nokkuð benti til þess að það væri endurgreiðanlegt af þeim launum sem skuldarinn hefði .
Óraunsæ lántaka af þessu tagi reyndist því afspyrnu skynsamleg , þegar upp var staðið .
Þetta var áður en allur almenningur skynjaði , að það sem lagt væri fyrir í bönkum af sparnaði , sem mikið var haft fyrir , var þar geymt á öfugum vöxtum .
Verðbólgan var persónulegur hollvinur skuldara , en svarinn óvinur hinna .
Lengi vel fór engin umræða fram um þetta í þjóðfélaginu .
Þeir , ekki síst eldri borgarar , sem veltu hverjum eyri oft áður en eytt var , lögðu allt fyrir sem þeir gátu og stóðu svo í biðröðum utan við bankadyr fyrstu dagana eftir hver áramót til að fá vextina sína færða inn í bankabók .
Og það stóð eins og stafur á bók að " græddur var hver geymdur eyrir " og ríflega það , því alltaf jókst innstæðan .
En gallinn var sá , að allt , sem hinn harðsótti sparnaður átti að tryggja sparendunum síðar meir , hækkaði mun meira en sparnaðinum nam .
En um það var lítið rætt .
Lífeyrissjóðirnir voru lítils virði vegna þess að sparnaður þeirra sætti sömu örlögum .
Lífeyrisþegar gátu að vísu bætt sér upp hluta af því tapi með því að fá lán frá sjóðnum sínum til fasteignakaupa .
Þar sem það brann upp , eins og annað , hafðist nokkuð upp úr krafsinu .
Það er í raun stórmerkilegt rannsóknarefni hversu lengi tókst að plata grandvörustu borgara landsins til að reyna að spara í íslensku bankakerfi við þessar aðstæður .
Á seinustu metrum þessa skeiðs gátu séðir menn bætt stöðu sína með því að kaupa verðtryggð skuldabréf ríkissjóðs með allt að 9 prósenta vöxtum ( ! ) .
Þetta var auðvitað fundið fé og þá ekki síst fyrir þá sem höfðu góðan aðgang að bönkum og gátu slegið óverðtryggð lán með öfugum vöxtum til að kaupa slík bréf .
Þau voru sannkallað lán .
Sérkennilegt tal Í umræðum um verðtryggingu nú , sem iðulega minnir helst á kapphlaup berfættra manna í blindaþoku , er ekkert rætt um þessa nýliðnu fortíð og hvernig sparendur voru rændir um hábjartan dag til að næsta kynslóð gæti komið sér þaki yfir höfuðið , án þess að borga sannvirði þess .
Nú geta menn valið um það , hvort þeir vilji taka verðtryggt eða óverðtryggt lán í sínum banka og hvort óverðtryggða lánið sé með vexti óbundna í 3-5 ár eða bundna frá upphafi .
Samt er í allri umræðu um hugsanlegt afnám verðtryggingar látið eins og engir aðrir kostir en verðtryggð lán séu fyrir hendi .
Og allt tengist þetta umræðum um verðbólguna .
Og sé það rétt að Íslendingar séu verðbólgufíklar er rétt að skoða hvernig best er að haga baráttunni gegn henni og horfa þá til þeirra tveggja fíkna , af mörgum , sem ræddar voru hér að framan .
Sá samanburður sýnir strax að baráttunni við verðbólgu svipar meira til baráttunnar gegn ofáti en áfengisfíkn .
Því þótt talað sé um að verðbólga sé illvígt mein , þá er það tal ekki nákvæmt .
Verðbólga í kringum 0 gæti bent til þess að þjóðfélagið væri staðnað .
Ef mínustala stendur nokkra mánuði í röð fyrir framan mælitöluna gæti það bent til að kreppa væri að grípa um sig í þjóðfélaginu .
Því vill enginn án verðbólgunnar vera .
Þess vegna keppast allir seðlabankar heimsins við að tryggja dálitla verðbólgu , t.d. á bilinu 2-3 prósent og þá helst aðeins ofan við fyrri töluna og helst aðeins neðan við hina síðari , eins og það er stundum orðað .
Bandaríkin hafa síðustu árin prentað dollarann sinn í óheyrilegu magni og dreift honum við lágmarksverði út í hagkerfið .
Þeir hafa treyst því að þetta mætti gera án þess að verðbólga léti á sér kræla , vegna slakans sem varð í bankakreppunni .
Enn virðist það fjárhættuspil hafa gengið eftir , en óvíst er hversu lengi það fær staðist án eftirkasta , að búa til fjármuni úr engu .
Bandaríkin hafa mikla sérstöðu vegna dollarans og alþjóðlegrar útbtreiðslu hans .
Þess vegna sagði Alan Greenspan , fyrrverandi seðlabankastjóri Bandaríkjanna , í sjónvarpsviðtali að landið myndi " ætíð geta staðið við allar sínar skuldbindingar , hversu miklar sem þær yrðu , því það gæti prentað dollara að þörfum " .
Tilefnið var lækkun matsfyrirtækja á AAA-mati á ríkissjóði Bandaríkjanna .
Þetta var auðvitað rétt hjá Greespan , svo langt sem það nær .
En slík prentun í langan tíma hlyti þó óhjákvæmilega að leiða til verðbólgukúfs í Bandaríkjunum fyrr eða síðar .
En því svara sumir þarlendir svo , að við núverandi aðstæður kynni það að vera kostur fremur en galli .
Því það myndi leiða til þess , að kröfur gjaldeyrisvarasjóða ríkja , eins og Kína , á Bandaríkin myndu lækka hratt .
Það er líka rétt svo langt sem það nær .
En þá hlýtur sú spurning að vakna , hvort bandaríski dollarinn myndi lengi halda alþjóðlegri stöðu sinni eftir að við blasti að hann væri meðvitað notaður til þess að Bandaríkin þyrftu ekki í raun að standa við skuldbindingar sínar á alþjóðavísu nema á pappírnum .
Þegar það gerðist væru framangreind orð meistara Alans Greenspans hugsanlega orðin að langdýrustu öfugmælum sem heimurinn hefði fengið að heyra .
Í helgar bækur , fornar en ferskar , sækja menn frásagnir um hvernig góð ár og mögur eiga sinn takt .
Gjarnan er lagt út af draumi Jósefs um sjö feitar kýr og sjö magrar .
En ótal sinnum hafa menn bent á að ráðning draumsins forna um mögru árin hafi ekki aðeins gengið upp í það sinnið heldur hafi hann haft forspárgildi æ síðan .
Vitnisburðir þessa eru fleiri og jafnóteljandi og eyjar Breiðafjarðar og hólar Vatnsdals voru fyrir daga flugvéla og gervitungla með myndavélar .
Saga er sögð Saga segir að einn helsti forystumaður Íslands hafi ráðgast við mestan efnahagsvitring landsins í byrjun 7. áratugar síðustu aldar og spurt um horfur efnahagslífsins .
Sá mun þá hafa haft draum Jósefs í huga og taldi ekki ólíklegt að í hönd færu sjö góð ár , en ætla mætti að þá myndi þjóðin standa frammi fyrir miklum erfiðleikum í efnahagslífinu .
Ekki liggur fyrir hvað forystumanninum þótti um slíka framsetningu .
En sagan segir , að þegar síldin hvarf sporlaust sjö árum síðar , með þeim miklu erfiðleikum sem þeim atburði fylgdu , hafi forsætisráðherrann hugsað upphátt : Hann skyldi þó ekki hafa haft rétt fyrir sér hann dr. Benjamín .
Engu skal slegið föstu um sannleiksgildi frásagnarinnar , en hún er oft rifjuð upp .
Sumir hafa hana sem sannindamerki , aðrir fremur til gamans .
Hitt er svo annað mál , að svo sem sjö árum eftir hvarf síldarinnar og hrun efnahagslífsins kom til valda ríkisstjórn Sjálfstæðisflokks og Framsóknarflokks og hagur þjóðarinnar vænkaðist um líkt leyti .
Verðbólga , sem farið hafði úr böndum , minnkaði næstu árin , þótt átök á vinnumarkaði og óraunhæfir samningar sneru þeirri þróun við .
Ríkisstjórnin kom ró á varnar- og öryggismál og góðum áfanga var náð í sókn þjóðarinnar í landhelgismálum .
Sjö árum frá því að fyrrnefnd ríkisstjórn tók við stefndi verðbólga hins vegar í áður óþekktar hæðir .
Veruleiki ekki sóttur í drauma ? Glöggir stjórnmála- , hag- og sagnfræðingar gætu auðveldlega bent á að hin " helga regla " um sjö ára sveifluna væri fjarri því að vera algild um þetta nefnda tímabil eða önnur , þótt þær vörður sem vísað var til hafi vissulega verið til staðar .
En hvers vegna er þá verið að láta eftir sér að nefna framangreinda speki til sögunnar ? Það er gert jöfnum höndum til gamans og uppörvunar .
Á haustdögum nýliðins árs var rækilega rætt um fimm ára " afmæli " bankafallsins , sem sumum þykir nútímalegt guðlast að kalla ekki " hrun " , hvenær sem það ber á góma .
En þótt ósköpin fullkomnuðust hér á landi haustið 2008 eins og annars staðar ( ekki síður í löndum , þar sem engin einkavæðing hafði átt sér stað áratuginn á undan ) , þá er ljóst að hinn eiginlegi efnahagslegi jarðskjálfti varð upp úr miðju ári 2007 .
Á þessu ári verða því sjö ár frá þeim mikla kippi , þótt höggbylgjur hans næðu ekki fórnarlömbum sínum fyrr en rúmu ári síðar .
Fróðlegt er að sjá spár þeirra , sem telja sig hafa meira fram að færa en aðrir , þegar efnahagsmál , viðskipti og brask eru rædd af fagmennsku .
Ekki verður séð að mjög sé vitnað til kúnna í draumi Jósefs þegar horft er í kristallskúlurnar núna og sagt að líflegir markaðir , rísandi fasteignaverð og umfangsmikil verslun millistéttar að rétta úr kút séu ótvíræð góðærismerki .
Enda eru hindurvitni og draumar ekki boðlegt innlegg þegar slíkir spekingar spá .
En þegar lesendur , hlustendur og allur andahópurinn , sem fylgist í andakt með spánum , áttar sig á því , hve margir spekingarnir koma kunnuglega fyrir , er hætt við að tvær grímur renni á fleiri en einn .
Því þegar þeir sömu lásu í kristallskúlurnar sínar í ársbyrjun 2007 og sáu aðeins glitrandi gull þar og í spilunum voru þeir jafnöruggir og núna .
En kristallskúlurnar reyndust úr sápu og spilin illa stokkuð eða vitlaust gefin .
Vilji menn endilega trúa því að betri tíð með blóm í vöndum ( a.m.k. í velræktuðum löndum , þar sem haginn er horfinn í hagvöxtinn ) sé í augsýn gæti verið meira hald í draumi Jósefs .
Eins og nefnt var þá virtist sjö ára sveiflan frá síldarhruni vera að taka sveigjuna upp árið 1974 .
En það kom snemma svikkur á sveifluna , ekki náttúrulegur síldarsvikkur , eins og sjö árum fyrr , heldur mannlegur .
Hann var afleiðing pólitísks ráðabruggs og undiröldu sem því fylgdu .
Árangur gufaði upp og sjö ára pólitísk upplausn tók við frá árinu 1976-2003 .
Hvað er í kortunum ? Markaðir í Bandaríkjunum eru vissulega í hárri stöðu og hækkandi um áramót .
Verð á gulli , sem hafði fimmfaldast í eftirleik kreppunnar , hefur tekið hressilega dýfu , sem sýnir að kaupahéðnar fikra sig úr skjóli og hafa aukna trú á pappírstengdum verðmætum af hvers konar tagi , í bland við steypu , styrktarjárn og boðaða endurkomu " hins nýja efnahagslífs " .
Spákarlar eru því í sjöunda himni , og þurfa ekki að styðjast við stundvísar kýr , magrar eða feitar , eða annað kukl við kenningarsmíð sína .
Þeir eru þó enn til , sem reyna að koma því að í umræðunni að ekki sé endilega allt sem sýnist .
Þeir benda á að Bandaríkjunum hafi verið bjargað með því að búa til efnahag sem hafi mun veikari grundvöll en bjó að baki draumi Jósefs .
Sá eigi sinn grundvöll í annarri sögu og vita óheilagri um gæsina sem verpti gulleggjunum .
Þessi síðari tíma gullgæs hafi verið sérfróðari en allir aðrir um afleiðingu kreppunnar miklu 1930 og þar um kring .
Hún hafi séð , að þá hafi kreppan verið aukin , þar sem yfirvöld , með Hoover forseta í fararbroddi , hafi vitandi vits lagst á sveif með samdrættinum .
Því hafi farið sem fór .
Bernanki , en sá hefur verið í hlutverki gæsarinnar , hefur verpt dollurum í stórkostlegum stíl og kallað aðgerðina magnmildun .
Fram til þessa hefur ekki borið á þekktum aukaverkunum slíkra aðgerða , verðbólgu og gengisveiklun .
Aðdáendur Bernankis segja , að svo vel hafi tekist til vegna þess að efnahagslegi slakinn , sem brugðist hafi verið við , hafi verið miklu meiri en raunverulegar forsendur gátu réttlætt .
Aðgerðirnar hafi minnkað þann slaka , en þó ekki það mikið að leitt hafi til hættulegrar spennu .
Verður bremsað til böls ? Efasemdarmennirnir viðurkenna að sannleikur felist í slíkum skýringum , en neikvæð áhrif muni koma fram þegar dregið verði úr blæstri dollara inn í efnahagslífið .
Aðgerðirnar hafi verið of umfangsmiklar .
Efnahagsstarfsemin hafi því að hluta til byggst á tilbúnum forsendum .
Þegar þeim verði kippt í burtu muni það hafa keðjuverkandi áhrif á viðskipti um allan heim .
Á meðan peningaprentvélarnar voru í yfirgír og ógrynni fjár fékkst á undirmálsverði hafi því verið kæruleysislega dreift um veröldina .
En þegar haldið verði inn á hefðbundnar brautir á ný verði fjárfestar og lánveitendur að gæta að sér .
Það muni þeir gera enda þrátt fyrir gullfisksminni rámar þá enn í 2007-8 .
Þeir muni fyrst yfirgefa þá sem mest áhætta hefur fylgt .
( Rétt eins og gerðist eftir mitt ár 2007 gagnvart íslenskum bönkum .
) Það séu markaðir vona og væntinga í Kína og Indlandi og svipuðum slóðum .
Að þeim verði þrengt á undan öðrum .
Hin uppblásna en vanþróaða efnahagsstarfsemi í þessum risalöndum muni fljótt verða illa úti .
Því muni þessi fyrirsjáanlegu viðbrögð erlendu fjárfestanna skila sér eins og bjúgverpill í átt að hendinni sem kastaði honum .
Áhrifin á aðra Evruríkin gátu ekki brugðist við sínum vanda sjálfstætt .
Þau höfðu glutrað niður sjálfstæðri mynt og efnahagslegu fullveldi .
Erfiðleikalöndin voru knúin til að fara eftir hinum gamla leiðarvísi Hoovers frá 1928-1932 .
Þau skyldu nauðug ýta undir eigin niðursveiflu með ríkiskeyrðu handafli ! Einhverjir hafa verið að binda vonir við það , að efnahagslíf evrusvæðisins kynni loks að fara að taka við sér eftir heimatilbúnu hörmungarnar og árið 2014 yrði ár batnandi hags .
Það væri sannarlega óskandi .
En ójafnvægið í aðgerðum Bandaríkjanna annars vegar og ESB hins vegar við efnahagssamdrættinum gæti dregið dilk á eftir sér .
Ef endalok bandarískrar peningaprentunar nú verða til þess að vonarpeningarnir í Kína og Indlandi verði færri en reiknað var með er hætt við að þróunin á evrusvæðinu verði döpur .
Olía mun að vísu lækka í verði einhverjum til ánægju , en með tilheyrandi vandræðum fyrir Rússland Pútíns og þróun af því tagi er ekki björguleg fyrir þróun álverðs í heiminum .
Og þá erum við farin að nálgast heimastrendur .
En allar þessar vangaveltur , sem sóttar eru til helstu spekinga sem um slík mál spjalla nær eða fjær , gætu verið gallaðar og spár þeirra ræst álíka vel og þær hafa áður gert .
Kannski væri því vænlegast , fyrir geð og góðar vonir , að halda sig við þann fróðleik sem feitar kýr og magrar hafa fram að færa í draumum bestu manna .
Töfragildi tölunnar sjö Þá er rétt að seilast ekki lengur í það sem hagspekingar segja en sjá hvernig sá góði maður , Karl biskup Sigurbjörnsson , svaraði spurningu um töluna sjö í mars árið 2009 : " Talan sjö kallast gjarna heilög tala .
Í grískri heimsmynd sáu menn sjö himna , þess vegna eru menn sagðir " í sjöunda himni " þegar allt er sem best .
Talan sjö var hin fullkomna heild .
Reikistjörnurnar töldust vera sjö .
Í heimi Biblíunnar táknar talan sjö Guð og heiminn .
Talan þrír er tala Guðs , og fjórir er tala heimsins ( höfuðáttirnar fjórar , frumefnin fjögur ) , fjórir + þrír eru sjö .
Dagar sköpunarinnar eru sjö .
Skaparinn hvíldist á sjöunda degi .
Bæn Drottins , Faðir vor , mynda sjö bænir , þrjár sem fjalla um Guð og fjórar sem nefna málefni okkar mannanna .
Í tjaldbúð Ísraelsmanna og síðar musterinu í Jerúsalem var sjö arma stjaki , menorah , sem stóð við syðri langvegg .
Hann táknaði ljós náðar Guðs sem umlykur allt sköpunarverkið , og hann táknar þjóð Guðs , sem þegið hefur birtu sína af Guði og skal vera ljós í heiminum .
Sjöarma stjaka má víða finna í kirkjum og heimilum , ekki síst sem aðventuljós í gluggum heimila og stofnana .
Táknið er hið sama , náðarljós Guðs og lýðs hans sem á að lýsa mönnunum til trúar á Guð .
Ljósið í miðju , með þrjú ljós til beggja hliða , táknar Guð .
Gjafir andans teljast vera sjö : Andi Guðs , andi speki og skilnings , andi visku og máttar , andi þekkingar , guðrækni og guðsótta .
( Jes .
11 , 1-2. ) Sjö voru söfnuðirnir sem Jóhannes skrifaði að tilhlutan engilsins í Opinberunarbókinni .
Í Opinberunarbók Jóhannesar , 5. kafla , er talað um bók með sjö innsiglum .
Draumur Jósefs fjallaði um sjö feitar og sjö magrar kýr , sem ráðinn var sem að boðaði sjö mögur og sjö feit ár .
Draumur sem rættist , og veruleiki sem enn og aftur virðist blasa við á vettvangi sögunnar .
Iðrunarsálmar Saltarans eru sjö : Sálm .
6 , 32 , 38 , 51 , 102 , 130 og 143 .
Orð Jesú er hann háði dauðastríð sitt á krossinum voru sjö : Faðir , fyrirgef þeim , því þeir vita ekki hvað þeir gjöra .
Kona , sjá þar er sonur þinn .
Sjá , þar er móðir þín .
Sannlega segi ég þér : Í dag skaltu vera með mér í Paradís .
Guð minn , Guð minn , hví hefur þú yfirgefið mig .
Mig þyrstir .
Það er fullkomnað .
Faðir , í þínar hendur fel ég anda minn .
Á krossinum umfaðmaði hann allan heim og lífið allt .
Höfuðdyggðirnar eru sjö : Trú , von og kærleikur , viska , hófsemi , hugrekki og réttlæti .
Hinar þrjár fyrstu kallast guðsfræðilegar dyggðir og samsvara þrenningunni .
Svo er auðmýktin sem er móðir allra dyggða og hrokinn móðir allra lasta .
Og loks segir Jesús að okkur beri að fyrirgefa , ekki bara sjö sinnum heldur sjötíu sinnum sjö sinnum .
" Stjórnskipunarreglur á Íslandi og Bretlandi um þingrof og nýjar kosningar eru svipaðar .
Forsætisráðherrann fer með það vald .
Pólitísk aðferð Á Bretlandi hefur valdheimildin verið mjög virk , en ekki á Íslandi .
Þegar líða tekur á kjörtímabil ríkisstjórnar fer breski forsætisráðherrann að hugsa sífellt meir um það , hvenær hagfelldast væri að boða til almennra kosninga .
Skoðanakannanir eru birtar reglulega .
En forsætisráðherrann liggur ekki yfir þeim .
Flokkur hans ( þetta á við um báða stóru flokkana ) er með öfluga rannsóknardeild .
Þar gera sérfræðingar í bakherbergjum margvíslegar kannanir sem eru aðeins birtar húsbóndanum í Downingstræti .
Þær upplýsingar eiga að hjálpa honum til þess að taka " mikilvægustu ákvörðun kjörtímabilsins " .
Aldrei hefur verið orðað á Bretlandseyjum að þarna sjái glitta í misnotkun á stjórnskipulegu valdi ( og drottningunni aldrei komið í hug að hún fari með valdið ) , þótt augljóst megi vera að það sé iðulega nýtt eftir pólitískum hentugleikum forsætisráðherrans , og helst þá ef stjórnarandstaðan er talin standa illa einmitt þá .
Sagan sýnir , að forsætisráðherrann fer ekki að hugleiða þingrof og kosningar fyrr en stutt er til loka fimm ára kjörtímabils .
Búi ríkisstjórn við mótbyr á síðari hluta kjörtímabils breytir ekki endilega miklu , hvenær forsætisráðherrann blæs til kosninga .
Enda hefur það sýnt sig að hafi forsætisráðherrann laka stöðu freistast hann til að draga kosningar eins lengi og fært er , í þeirri von að peningasáldur og hástemmd loforð á lokaspretti létti róðurinn .
En hin dæmin eru til , þar sem skyndiákvörðun um kosningar hefur komið forsætisráðherranum vel og jafnvel dugað til að halda völdum .
Önnur umgjörð En það þarf ákveðin skilyrði til þess að brúka megi valdið til að ákvarða kjördag með pólitískan ávinning í huga .
Slík skilyrði eru fyrir hendi á Bretlandi , en miklu síður á Íslandi .
Þegar breski forsætisráðherrann hefur tilkynnt kjördaginn hafa menn aðeins þrjár vikur í kosningabaráttu .
Á Íslandi má gera ráð fyrir allt að átta vikum .
Á svo löngum tíma getur margt breyst og hann gerir að engu möguleika forsætisráðherrans á að koma andstæðingum sínum úr jafnvægi með ákvörðun sinni .
Þá leiðir íslenska kosningakerfið , hlutfallskosningar , til þess að enginn einn flokkur fær hreinan meirihluta á þinginu .
Því sitja jafnan samsteypustjórnir á Íslandi , en það telst til undantekninga á Bretlandi .
Forystumenn Íhaldsflokksins og Frjálslynda flokksins sömdu um það í aðdraganda núverandi stjórnarsamstarfs að kjördagur væri fastmælum bundinn , í maí 2015 .
Á Íslandi hefur kerfi samsteypustjórna ekki breytt neinu um formlegan rétt forsætiráðherrans .
Það hefur þó stundum verið samið um það á milli flokka í samsteypustjórnum að forsætisráðherrann beiti ekki þingrofsvaldi sínu nema með samþykki annarra stjórnarflokka .
Bréfritari myndaði fjórum sinnum í röð ríkisstjórnir sem sátu allar út sín kjörtímabil .
Það var gjarnan orðað við hann hvort ekki mætti semja um þingrofsréttinn með framangreindum hætti .
Á það var ekki fallist .
Sagt að ekki væri heimilt að semja frá sér þennan rétt og þá skyldu sem í honum fælist .
En hins vegar var minnt á , að forsætisráðherra sem ætlaði sér langa viðveru í fremstu röð stjórnmála væri ekki líklegur til að misbeita slíkum rétti gagnvart samstarfsmönnum sínum í ríkisstjórn .
Var það látið duga og reyndi aldrei á .
UKIP-uppnám Á Bretlandi er uppi dálítið óvenjuleg staða um þessar mundir .
Flokkur Breskra sjálfstæðissinna , UKIP , hefur verið að sækja mjög í sig veðrið á undanförnum árum .
Þessi flokkur er sagður vera tveggja mála flokkur .
Framan af var það vaxandi andstaða við minnkandi sjálfsstjórn ríkja Evrópusambandsins og valdasókn búrókratanna í Brussel á kostnað aðildarríkjanna , sem ýtti undir UKIP .
Viðvarandi andstaða hefur verið innan breska Íhaldsflokksins við Evrópusambandið og einkum markvissa þróun þess í átt til eiginlegs ríkis .
Eins og annars staðar hefur breska embættiskerfið að mestu svikið sína að þessu leyti og gengið Brussel á hönd og ekki reynt að spyrna gegn þessari þróun .
Forysta breska Íhaldsflokksins hefur ekki talið sig þurfa að koma til móts við óánægjuhópa innan sinna raða , því þeir ættu ekki að neinu að hverfa .
Þessi hroki forystunnar er að hefna sín .
Tilkoma UKIP er orðin veruleg ógn .
Þess vegna lofaði David Cameron fyrir síðustu kosningar að hann myndi tryggja að Lissabonsáttmálinn ( sem var nýtt heiti á óbreyttri stjórnarskrá fyrir Evrópu , sem hafði verið hafnað ) yrði borinn undir atkvæði í Bretlandi , fengi hann aðstöðu til .
Það fékk hann .
En í miklum vandræðagangi sveik hann þetta loforð sitt með þeim skýringum að málið hefði verið of langt komið þegar hann kom að því ! Í veikri stöðu , sem af þessu leiddi , gaf hann svo annað loforð .
Það var um það , að hann myndi árið 2017 efna til þjóðaratkvæðagreiðslu um það , hvort Bretar ættu að vera áfram í Evrópusambandinu eða ekki .
Hann sagðist ætla að berjast fyrir því , fram til ársins 2017 , að ná til baka hluta af þeim fullveldisfórnum , sem færðar hefðu verið , og þegar það hefði tekist myndi hann , með skírskotun til þess sigurs , berjast fyrir áframhaldandi veru Breta í ESB .
Ekki var mikill veigur í þeim kröfum sem David Cameron kynnti að hann myndi gera á hendur Brusselvaldinu , en þó einhver .
En þegar helstu forystumenn þar á bæ höfðu vísað því öllu út í hafsauga , og með hæðnisglósum að auki , skar forsætisráðherrann allt það sem var þó bitastætt út úr kröfugerð sinni .
Lítill vafi er á því , að svikin varðandi Lissabonsáttmálann og þessir síðustu tilburðir hafa ýtt undir það , að ýmsir gamlir kjósendur Íhaldsflokksins hafa hallað sér að UKIP .
Nokkrir þingmenn flokksins einnig söðlað um og í vikunni var einn þeirra endurkjörinn , en nú sem þingmaður UKIP og það með miklum yfirburðum .
Íhaldsflokkurinn hrundi í kjördæminu .
Í aukakosningum í öðru bresku kjördæmi sama dag munaði sáralitlu að frambjóðandi UKIP felldi frambjóðanda Verkamannaflokksins .
Það kjördæmi hefur verið eitt allra öruggasta vígi Verkamannaflokksins til þessa .
Og þar sem Verkamannaflokkurinn er í stjórnarandstöðu er útkoman hrikaleg fyrir hann , þótt hann hafi rétt marið að halda þingsætinu .
Væri hlutfallskerfi við lýði í Bretlandi væri líklegt að UKIP yrði litlu minni en " stóru " flokkarnir í næstu þingkosningum .
Það sýndi sig í Evrópuþingskosningunum .
En vegna einmenningskjördæma mun flokkurinn aðeins fá fáa þingmenn kjörna .
David Cameron reynir nú að hræða hefðbundna kjósendur Íhaldsflokksins til að snúa heim .
Hann segir aftur og aftur að úrslitin í vikunni sýni að kjósi íhaldsmenn UKIP í næstu kosningum fái þeir Ed Miliband sem forsætisráðherra .
Allra skelfir En UKIP er raunar farinn að höggva drjúgt í fylgi flokks Milibands .
Það er vegna þess að UKIP hefur látið innflytjendamál til sín taka upp á síðkastið .
Stóru flokkarnir hafa haldið í það reipið að það stangaðist á við pólitískan rétttrúnað að taka það mál á dagskrá .
Það væri almenn samstaða á meðal siðaðra stjórnmálaflokka að láta bæri eins og það mál væri ekki til .
Skandinavískir rétttrúnaðarmenn hafa um nokkra hríð ríghaldið í að um þessi mál mætti ekkert heyrast , ekki mætti gjóa augum á þá mynd sem blasti við og allra mest væri bannað að ræða það sem menn mættu alls ekki sjá eða heyra .
Allir sjá í hverju Skandinavarnir rétttrúuðu eru smám saman að lenda .
Og breski Verkamannaflokkurinn er á brún þessa sama hengiflugs núna .
Því að það eru hefðbundnir kjósendur hans sem eru að kjósa UKIP vegna þessara málefna .
Og það sem er enn sérkennilegra er að kannanir gefa vísbendingu um að önnur kynslóð innflytjenda í Bretlandi sé drjúgur hluti þessara kjósenda UKIP ! Á að býtta , hvað um Boris ? Vegna þessarar stöðu eru uppi vangaveltur um það í Verkamannaflokknum , hvort Ed Miliband flokksformaður verði ekki að víkja fyrir öðrum , sem allra fyrst .
Í Íhaldsflokknum gæla menn við það , að Boris Johnson , borgarstjóri í London , geti tekið við af Cameron , þótt ekki verði það úr þessu fyrir kosningarnar í maí .
Borgarstjórinn lætur eins og hann sé ekkert að flýta sér .
Boris , sem er í senn fjölhæfur og næsta óútreiknanlegur , hefur nýlega lagt lokahönd á nýja bók um Winston Churchill , en senn eru 50 ár frá dauða hans .
Boris kemst að þeirri niðurstöðu að smár vöxtur Churchills hafi í raun verið rótin að stærð hans sem stjórnmálamanns .
Hann hafi sem sagt , eins og fleiri , þjáðst af " lágramannaheilkenninu " .
Winston Leonard Specher Churchill , maðurinn með þetta stóra nafn og fæddur í glæsilegustu höll Bretlands , Blenheim , hafi þrátt fyrir allt þetta verið tæpir 173 sentimetrar á hæð , þegar hann var hæstur , og sennilega aðeins um 168 sentimetrar þegar hann var á hátindi sinna valda .
Til þessa sama heilkennis er sagt að megi rekja marga yfirgangs- og mikilmennskubrjálæðismenn , svo sem eins og Mússólíni ( 168 ) , Stalín ( 163 ) , Napóleon ( 168 ) og Hitler ( 173 ) .
Boris Johnson ( sem sjálfur minnir ekki á körfuboltamann ) fullyrðir að Churchill hafi verið sannfærður um að sjálfur væri hann mestur maður í breska heimsveldinu og þar sem það væri mest þá um leið mesti maður í heimi og reyndar mesti maður í heimssögunni .
En það sem hafi bjargað honum frá því að sturlast úr þessu sjálfsáliti hafi verið að hann var svo hjartagóður maður .
Þannig hafi dóttursonur Churchills , sir Nicholas Soames þingmaður , sagt Boris af því atviki þegar hreingerningakona , á heimleið úr vinnu í ráðuneytinu , hafi fundið í göturæsinu möppu merkta sem " ALGERT TRÚNAÐARMÁL " .
Konan hafi fengið son sinn til að fara með möppuna þegar í stað niður í varnarmálaráðuneyti , þar sem hann heimtaði að fá að hitta einhvern háttsettan hernaðarfulltrúa og afhenti honum möppuna .
Mappan var opnuð og reyndist innihalda hernaðaráætlun um bardaga við Anzio ( strandborg 50 kílómetrum sunnan Rómar ) .
Þegar Churchill var sagt frá hreingerningakonunni næsta dag vöknaði honum um augu .
" Henni skal veita DBE-orðuna ( Dame Commander of the British Empire ) , " sagði hann við sína embættismenn .
Og skúringakonan fékk vissulega orðu á næsta afmælisdegi kóngsins , en aðeins þó MBE ( Most Excellent Order of the British Empire ) .
" En nú skal ég segja þér , " sagði sir Nicholas við Boris , " að þegar afi varð að láta af embætti ( eftir kosningarnar ) 1945 skilaði hann af sér ( samkvæmt hefð ) brottfarartillögum um veitingu heiðursviðurkenninga .
Númer fimm á þeim lista var hreingerningakonan úr varnarmálaráðuneytinu og hún skyldi fá DBE .
" Það stendur steinn yfir steini Ekki er endilega ástæða til að gleypa við kenningunni um fyrrnefnt heilkenni fremur en um sum önnur slík .
Þeir De Gaulle , Lincoln og Lyndon Johnson voru longintesar miklir og þjáðust þó ekki af minnimáttarkennd fyrir vikið .
Hins vegar má í þessu sambandi tilfæra orð sjálfmenntaðs sérfræðings í mannkyninu , sem soltinn og klæðlaus , yrkjandi í Alþýðublaðið , sagði svo þetta : Ég var úrkastsins táknræna mynd , ég var mannfélagssorinn , og mér var hvarvetna synjandi vísað á braut , en þrjóskan sem lágvöxnum manni í blóðið er borin , kom bágindum mínum til hjálpar ef allt um þraut .
Það var sem sagt ekki mikilmennskubrjálæði heldur þrjóskan , sem stafar af því heilkenni að ekki séu allir menn risar .
Í mörg hundruð ár voru Íslendingar litlir karlar , fæddir á Baulu , en ekki Blenheim , og þess vegna varla sjáanlegir af þeim sem einokuðu þá eða börðu á Brimarhólmi .
Og þá varð það þrjóskan sem reyndist beittasta vopnið .
Það mætti kannski koma þeim upplýsingum til Borisar borgarstjóra , að allt sem vita þarf um þetta heilkenni , sem hann var að veifa þar syðra , var hér nyrðra fyrir löngu höggvið í Stein .
Síðasti þingmeirihluti steig stórt skref til að setja hatt ríkisins yfir sjálfstæði fjölmiðla og nú er starfrækt ríkisvædd fjölmiðlanefnd til að byrsta sig við fjölmiðla .
Segir í lögunum að " Íslenska ríkið hafi lögsögu yfir fjölmiðlaveitum .
" Núverandi systurfélög Morgunblaðsins og Ríkisútvarpsins eru því vatnsveitur , hitaveitur og rafveitur og er ekki í kot vísað .
Má bjóða til stofu ? Margvíslegar stofnanir sem fara með óþarflega mikið vald núorðið heita gjarnan stofur .
Enginn veit af hverju .
Löngum könnuðust menn aðeins við " Fréttastofuna " í þeim tilvikum sem ekki var átt við borðstofuna , betri stofuna eða tannlæknastofuna .
Vinstristjórninni sálugu þótti nauðsynlegt að setja taum á fréttamiðlara .
Í upphaflegum tillögum menntamálaráðherrans var gert ráð fyrir að framangreind nefnd skyldi heita Fjölmiðlastofa .
Það breyttist þó í fjölmiðlanefnd .
En það bætir úr að nefndin skal þó hafa samstarf við Neytendastofu .
Ekki skal gefið í skyn að margir gamlir og góðir kommar starfi í þeim stofnunum sem nú heita stofur , enda mun líklegra að það gerði næsta grein fyrir neðan þá á vinstri vængnum , nefnilega stofukommarnir .
Þeir værukæru byltingarmenn voru líka stundum kallaðir sófakommar .
Sannir byltingarmenn tortryggðu þá dálítið og horft frá hægri kantinum gætti einnig tortryggni , þótt af öðrum toga væri .
Þar var sagt sem svo " að maður veit hvar maður hefur kommana , en ekki stofukommana " .
Kannski verða fljótlega stofnaðir Samgöngusófi , Barnaverndarsófi og Neytendasófi , þar sem mannauður leggur sig allan fram allan liðlangan daginn .
En grunsemdir höfðu vaknað um að auðlausir " starfsmenn " hefðu ekki notið nægjanlegrar virðingar áður en þeir , sem hópur , voru hækkaðir upp í að vera mannauður .
En þegar hópuppsagnir koma til þá er tugum starfsmanna sagt upp , en mannauðurinn virðist alltaf sleppa , því hann er ekki nefndur .
( Ríkisútvarpið hefur að vísu þá sérstöðu að þar fara reglubundið fram hópuppsagnir með fjaðraþyt og söng , án þess að nokkuð sparist við það og fátt bendir til að þar fækki í mannauðnum ) .
Sveipast hörðum böndum En nú eru " fjölmiðlaveitur " svo lánsamar að búa loks við fjölmiðlanefnd , þótt ekki hafi verið upplýst við hvað hún fáist á milli kl. 8 og 4 og enn síður á öðrum tímum sólarhringsins .
Þegar til þessa fyrirbæris var stofnað , af sömu öflunum sem hömuðust mest gegn fjölmiðlalögunum , sællar minningar , líkti Samband ungra sjálfstæðismanna því við aðför að fjölmiðlum .
Aðför er stórt orð , en má til sanns vegar færa .
Ekki er þó líklegt að núverandi ríkisstjórn muni gera nokkurn skapaðan hlut vegna þeirrar meintu aðfarar , enda virðist hún telja að ákvæði þjóðminjalaga um bráðavernd gildi um hvað eina sem grunur leikur á að Steingrímur og Jóhanna hafi tekið sér fyrir hendur .
Ekki verður því séð að sóun fjármuna í fjölmiðlanefnd verði hætt , eins og hverjum öðrum gagnslausum óþarfa .
Fjölmiðlar hafa ekki jafn mikið umleikis og þeir höfðu sumir áður , ef Ríkisútvarpið er talið frá .
Það fær hins vegar aldrei nóg .
Tæknin hefur breytt stöðu þeirra flestra , hvort sem áskriftarstöðvar sjónvarps eða blöð eiga í hlut .
Það er ekki hægt að finna að því .
Hin nýja tækni er ekki til bölvunar þótt hún kunni að gera tilteknum rekstri í hefðbundnu formi erfitt fyrir .
Ekki hefðu menn viljað streitast gegn framþróun í fjarskiptum til að halda verndarhendi yfir jafn ágætri stétt og loftskeytamenn voru .
Hafi fjölmiðlar hlutverk og vilja til að rækja það fjargviðrast þeir ekki yfir þeim breytingum sem verða , en leitast við að laga rekstur sinn að þeim .
Hin galopna fjölmiðlun sem birst hefur síðustu áratugina gefur margvísleg færi .
Ekki aðeins þeim , sem sinnt hafa fjölmiðlum , heldur fjölmörgum öðrum , stórum og smáum .
En hömlulítil víðátta netsins , með sínum miklu kostum , er því miður einnig síspýjandi ofurkraftur á gölluðu efni , rugli og rangfærslum , svo óhróður og ógeð af margvíslegu tagi séu ekki gerð að sérstöku umræðuefni .
Opinberar eftirlitsnefndir eru þar engin fyrirstaða .
Þær geta ekki annað en hengt sína tilveru á " gömlu " tegund fjölmiðlanna , þar sem þörfin á aðhaldi var minnst .
Þær voru því orðnar úreltar nokkru áður en til þeirra var stofnað .
En ríkisvaldið getur auðvitað haldið áfram að nota þær til að sóa fé , sem það hefur gaman af , sama hverjir sitja í stjórnarráðinu .
Leyfist allt Allir sem fylgdust með farsakenndum tilfæringum á yfirstjórn 365 miðla fyrir fáeinum vikum vissu til hvers refirnir voru þar skornir .
Hvert barn mátti sjá að þær miðuðu eingöngu að því að herða tök eigandans á fjölmiðlasamsteypunni og vantaði þó lítið upp á undirgefnina fram að því .
Allir , sem fylgst hafa með , vita jafnframt með hvílíkum ósköpum sá sami hefur notað sína fjölmiðla .
Það er að segja kannski allir nema fjölmiðlanefnd .
Mörgum þótti , þegar sama aflið stýrði mesta einokunarhring sem sést hefur til í íslenskri viðskiptasögu og er þá SÍS ekki undanskilið , eins og samkeppnisyfirvöld litu á sig sem eina af deildum hringsins , og ekki þá sem hafði mest vægi innan hans .
Þótt vöxturinn ykist hratt og sífellt lengra væri seilst lyftu þau aldrei sínum litla fingri , hvað þá lúkunni .
Ekki hefur , svo vitað sé farið fram nein athugun á því hvernig slík ósköp máttu gerast og væri þó ekki vanþörf á .
Umgengni gömlu deildarinnar er með nákvæmlega sama hætti enn í dag , við það sem enn lýtur sömu stjórn .
Dagblað sem er gefið , troðið óumbeðið inn um póstlúgur landsmanna , með einn eiganda , er með öllu aðhaldslaust .
Allt aðra sögu er að segja af áskriftarblöðum .
Í gær var birt yfir þvera forsíðu Fréttablaðsins lygafrétt með viðeigandi myndum um stofnun og raunar einstakling sem öll fjölmiðlasamsteypan hefur haft veiðileyfi á síðan ítök núverandi eigenda hófust þar , þótt um hríð væri logið til um eignarhaldið .
Eitt símtal við viðkomandi , stofnunina eða einstaklinginn hefði tryggt að blaðið yrði ekki sér til skammar með breiðsíðu sinni .
Þegar lygi blaðsins var afhjúpuð var þó ekki beðist afsökunar .
Nei , þá var fréttastofa sjónvarps sama eiganda látin seilast í gamlan texta , sem Björn Valur Gíslason , af öllum mönnum , hafði soðið saman fyrir tveimur árum , til að reyna að réttlæta lygina .
Rándýr fjölmiðlanefnd lætur ekki slíka misnotkun til sín taka , enda er hún sjálfsagt orðin venjuhelguð eftir hálfan annan áratug af sambærilegum trakteringum .
Verri en Rússarnir ? Vegna framferðis Rússa í Úkraínu er það ríki skotspónn margra .
Ráðamenn þar kölluðu slíkt sjálfir yfir sig .
Þess vegna er hvað eina sem þaðan fréttist blásið upp sem enn eitt dæmið um illskuna sem þar þrífst .
Rússneska þingið samþykkti nýverið , í verulegum ágreiningi þó , skref sem takmarkar rétt erlendra aðila til að eiga hlut í rússneskum fjölmiðlum .
Er þar miðað við 20% sem hámark .
Margir hrópa að þetta sé dæmi um það hvernig Pútín sé sífellt að herða tök sín á rússneskum fjölmiðlum .
Rússneska ríkið hefur þótt hafa meiri áhrif á fjölmiðla eystra en hollt sé lýðræðinu .
En þessi síðasta ákvörðun var þó ekki gott dæmi um það .
Takmörkun á heimildum útlendinga í Bandaríkjunum er t.d. svipuð og þarna var ákveðið .
En þar sem þessi lagasetning fær svona hörð viðbrögð umheimsins , hvað yrði þá sagt ef Pútín hefði reynt að fá lagaákvæði af eftirfarandi tagi samþykkt í Rússlandi : " Íslenska ríkið hefur lögsögu yfir fjölmiðlaveitum " " Ákvörðunum fjölmiðlanefndar verður ekki skotið til annarra stjórnvalda " " Fjölmiðlanefnd skal fylgjast með því að fjölmiðlaveitur fari að fyrirmælum laga þessara " " Fjölmiðlanefnd getur lagt allt að 200.000 króna dagsekt fyrir hvern byrjaðan dag á þann sem : ( Svo talið upp í 7 ýtarlegum stafliðum ) " " Fjölmiðlanefnd leggur á stjórnvaldssektir sé brotið gegn eftirtöldum stafliðum : ( Svo talið upp í 18 stafliðum ) " Í lögunum segir svo að stjórnvaldssektir megi nema 10 milljónum króna ! Ekki er líklegt að Pútín forseti , í sinni þröngu stöðu , hefði dirfst að dúka sín borð með öðrum eins tilskipunum og þessum .
Enda yrðu mannréttindafrömuðir þá lengi að ná sér , miðað við hrópin vegna takmarkana á eignarhaldi útlendinga í rússneskum fjölmiðlum .
Skammdeginu er um það kennt að íslensk umræða verður stundum svo undarleg .
Jafnvel ofsafengin af minnsta tilefni .
Kyrrlátir menn hrökkva af hjörum og varkárir sunnudagsbílstjórar fara út af í lausamölinni , þótt engin sé beygjan .
Óskrifuð doktorsritgerð ? Vel má vera að þetta fyrirbæri hafi verið rannsakað og jafnvel skrifaður um það lærður texti , sem mætti hafa gagn af .
Best væri auðvitað ef fræknir fírar og fóstbræður hefðu ritrýnt hann , svo hann kæmist að fullu til mats .
Þá vantaði eiginlega ekki neitt upp á .
Bestu skilyrði fyrirbærisins eru að sumu leyti hin sömu og norðurljósanna , þótt ekki hafi náðst að sanna bein tengsl þar á milli .
Langvarandi stillur , þurr kuldi og nægjanlegur næðingur .
Skammdegisumræðan þarf þó ekki á japönskum túristum að halda eins og norðurljósin , og er kannski það helsta sem skilur að .
Undirrót harkalegra skammdegisdeilna er oft nokkuð djúpt í sálarkimum þessarar langþjáðu þjóðar og fer oftast að bæra á sér nokkrum vikum eftir að atvinnu-jólasveinar hverfa til síns heima og landsmenn strjúka kviðinn varlega og láta sjatna í sér .
Þær athafnir eru birtingarmynd sjaldgæfra sælustunda , en eru ekki illindavænar .
Viðkomandi eru fjarri því að vera sjálfum sér líkir , friðsælir , spakir ; mala eins og geltir fresskettir og taka flestu vel , eins og þeir .
Skilyrðin batna hins vegar verulega aðeins fáum vikum síðar , þegar glittir í kreditkortareikninginn í byrjun febrúar úti við sjóndeildarhringinn .
Það er hinn mikli uppgjörstími , sem fæst ekki frestað og kaldur veruleikinn fer heims um ból og stendur þá lessið slaklega hjá mörgum .
En á móti kemur að þá er komin upp kjörstaða fyrir illindi , uppþot og deilur , sem létta mjög geð guma , þótt það hljómi ekki sennilega .
Fáránlegar fullyrðingar , skítlegt skens og stórir dómar um náungann eiga þá sinn tíma .
Fer þá margur kyrrsetumaður að koma sér í stígvélin .
Það er einmitt þá sem Gróa leggur upp frá Leiti og kemur víða við , og hún er fjölmenn og hraðskreið orðin með árunum , gjörnýtir framþróun og framhleypni tækninnar , fylgist með og lætur gamminn geisa ; líka í háloftunum á Saga Class ; og er þar eins og heima hjá sér , eins og á fésbók .
Hún er iðin við kolann , spinnur sinn vef , sem nú er orðinn alþjóðlegur , ruggar sér í lendunum og rær undir , eins og hún lifandi getur .
Þeir í blaðamannafélaginu eru sagðir hafa horn í síðu hennar , síðu fimm , þola illa samkeppnina , og leka ýmsu til Samkeppnisstofnunar , sem lekur því áfram .
Guð má vita hvurt .
En Gróu er þó ekki alls varnað , því enn sem fyrr er hún einn af sárafáum kaupahéðnum landsins , sem selja aldrei neitt dýrara en þeir keyptu .
Þrátt fyrir það " bissnesmódel " hefur Gróa aldrei orðið gjaldþrota , á meðan milljarðafyrirtæki geispa golunni og eiga þá ekki krónu með gati upp í kröfur .
" Þá er það víst að bestu blómin Gróa ...
" syngur hún og selur ekki dýrara en vant er .
Margir hafa fengið verðlaun Sænska seðlabankans , þau sem Alfreð Nóbel hafði aldei heyrt um , fyrir gagnslausari formúlu en þá , sem kaupskapur Gróu nýtir .
Hvað býr undir ? En hafi skammdegisuppþot og deilur ekki verið kannaðar af fagmönnum , eru þeir sjálfsagt til sem líta svo á að fyrirbærið sé ekki til .
Af þeirri ástæðu einni er nauðsynlegt að slík úttekt verði gerð .
Hún gæti haft það umfram flestar aðrar faglegar rannsóknir að verða býsna skemmtileg .
Það væri til að mynda fróðlegt að fá að vita hvort allur hamagangurinn , upphrópanir , ásakanir , stóryrði og slúður í hátíðarbúningi hafi gert eitthvert gagn .
Hvort gauragangurinn , utandagskrárumræðurnar , taugatitringur fjölmiðla og tilkallaðra fræðimanna úr hópi góðkunningja hafi gert eitthvert gagn .
Eða hvort það hafi jafnvel verið minna en ekkert , eins og tilfelli " rannsóknarskýrslu " um lífeyrissjóði í aðdraganda hruns , kurteislegasta kattaþvottar sem sést hefur , eða skýrslunnar um Íbúðalánasjóð sem uppfyllti varla þær gæðakröfur sem gerðar eru til upphlaupa í skammdeginu .
Og er þá langt til jafnað .
Það er þakkarefni að fyrir fyrsta dag vetrar skuli bresta á skammdegisumræður og rætt af hávaða um skotvopn sem norskir fundu hjá sér í tiltekt og Góði hirðirinn þar lét íslenska vita af .
Auðvitað fá þeir forskot í slíkri umræðu sem takast á við tölvuleiki fram á fullorðins ár , en jafnrétti til hins og þessa er ekki lengra komið og verður súr að sæta því .
Ó nei , ekki orð , bannað Það er margt skrítið í fari pólitíska rétttrúnaðarins sem bannar að minnsta umræða fari fram um þau álitaefni sem erkiklerkar hans hafa hafið á háan stall og hópa " guðlast ! " í kór vogi einhver sér að opna munninn , jafnvel óviljandi , þar nærri .
Eins og nafnið ber með sér er rétttrúnaðurinn pólitískur .
Ekkert skrítið við það .
En það kemur dálítið á óvart að hann sé eingöngu vinstripólitískur .
Það er svo sem alþjóðlegur vandi , en er þó einkar áberandi hér á landi og sýnir sig í stóru og smáu .
Fyrir nokkrum árum orðaði óbreyttur þingmaður Sjálfstæðisflokksins þá hugsun sína , sem hann vissi ekki að væri bönnuð , hvort ekki væri rétt að draga úr opinberum framlögum til hópa og einstaklinga í lista-og menningargeiranum , fyrst þröngt þætti í búi .
Það var engin smágusa sem þingmaðurinn fékk yfir sig af þessu tilefni og virðulegir fjölmiðlar drógu ekki af sér og lögðust á eina hlið með þeim , sem pirraðastir urðu af þessu tilefni .
Bréfritari getur í þennan hóp viðurkennt að ein af hans meinlokum leiðir til þess , að hann var ekki uppnuminn yfir hugmyndum þingmannsins .
En máttu þær ekki fá efnislega umræðu ? Liggja ekki fyrir margvísleg öflug rök málstaðnum til stuðnings , önnur en þau , að um hann hafi ríkt bærileg sátt og hlutfallslega litlir fjármunir í húfi ? Síðastliðin fjögur ár mátti alls ekki ræða að sjálfu borgarstjóraembættinu hafi verið ráðstafað í spé og spilerí , sem engu skilaði .
Það umræðubann stafaði af því , að Samfylkingin hafði svindlað sér til valda eftir afhroð í kosningum í þessu skrítna skjóli .
Mörgum þótti undarlegt hvernig borgaryfirvöld höfðu gengið fram í fyrirgreiðslu gagnvart fámennum og nýlegum ( hér ) trúarsöfnuði .
Ekki neitt stórmál , og það mega hafa verið frambærileg rök fyrir slíkri gjörð .
En þau voru aldrei færð fram .
Hvers vegna mátti þá ekki ræða þessa ákvörðun ? Lóðaúthlutanir og byggingaráform eru hefðbundin þrætuepli hér á landi og raunar víðar .
Kjarval amaðist við Hljómskálanum ( hver vildi nú rífa hann ? ) .
Nú er sú fyrirtekt bara skemmtileg og skaðar hvorki Kjarval né aðra .
Það lék allt á reiðskjálfi vegna byggingar Ráðhúss Reykjavíkur , sem síðan hefur hvað eftir annað verið útnefnt fegursta bygging borgarinnar eða ein af þeim .
Seðlabanki hrökklaðist með sína byggingu lóð af lóð .
Allt fór það vel að lokum .
Menn rifu hár sitt út af Hallgrímskirkju .
Það eru mörg dæmi um að mótmælendur hafa haft sitt í gegn og sé litið um öxl sést að það er þakkarefni .
Ómerkilegir , sjálfskipaðir umræðustjórar hrópuðu að þeir sem efuðust um byggingu á mosku og hvernig að var staðið , væru þar með réttstimplaðir rasistar ! Í mörgum tilvikum er að lögum refsivert að haga sér eins og rasisti .
( Nú eru safnaðarmeðlimir í helgihúsum Múhameðs ekki kynþáttur , en látum það vera .
) Upphrópin , sem menn slengdu glaðbeittir um sig , var því alvarlegri gjörð en hitt að hafa skoðun á málinu .
Það er hættulegt ef einhver málstaður fær þá stöðu að allt sem tengist honum sé handan við málfrelsið .
Það var sannarlega ekkert að því að andæfa Hallgrímskirkju , þótt þar færi hús lögvarins félagsskapar , sem þá og raunar enn , er sá fjölmennasti í landinu .
Eru ekki flestir á því nú að Hallgrímskirkja sé betur byggð en óbyggð ? Hitt er annað að margur hefði mátt andæfa öðrum kirkjubyggingum sem risu , þótt þær fengju fá fegurðarverðlaun og stingi enn í augu .
Enn heilagri mál Loftslagsmál telja æðstuprestar rétttrúnaðarins fyrir löngu komin hátt yfir þau mörk að þau megi ræða .
Aðeins umræða í hallelújahrópum um óhrekjanlegan málstað er leyfileg .
Þeir , sem hafa spurningar fram að færa um þann málaflokk , eru sagðir afneitarar sem viðurkenni ekki hlýnun jarðar .
Trúi sennilega einnig því , að jörðin sé flöt .
Ágreiningurinn stendur þó ekki um mælda hlýnun jarðar , fremur um það , hvort hún verði rakin til tilþrifa mannsins .
Þeir sem biðja um handfastan fróðleik um slíkt eru umsvifalaust taldir vera talsmenn umhverfissóða .
Nú vill svo til , að margt af því sem gert er , með vísun til ógnar af loftslagsbreytingum , er prýðilegt og bætir skilyrði manna og dýra jarðarinnar .
Það er fagnaðarefni .
En það er þó ekkert að því , þótt spurt sé , hvort þær ágætu aðgerðir breyti einhverju um , hvort lofthjúpur jarðar hlýni eða eitthvað annað hafi mun meiri áhrif í þeim efnum .
En nútíma bannfæringarmennirnir vilja ekkert þess háttar fjas .
Þróunaraðstoð er eitt af því sem er hátt uppi á hillu rétttrúnaðarmanna , og málfrelsið því mjög takmarkað .
Frá því að sjónvarpið fór að verða frekasta húsgagnið í stofum mannsins hafa fáir dagar liðið án þess að á skermum þess séu myndir af hungruðu fólki , ekki síst börnum með uppþembdan maga .
Skiptir þá ekki máli hvort stöðin , sem sendir út , er innlend eða erlend .
Þetta er dapurleg og niðurdrepandi efni , en á fullan rétt á sér .
Jón og Gunna í velmegunarlöndunum , jafnvel þau sem fara í verkföll í baráttunni fyrir " mannsæmandi launum " , styðja að í þeirra nafni og með þeirra fé sé reynt að bæta úr þessari ömurlegu eymd , sem myndirnar birta .
En sú eðlilega hluttekning er notuð til þess að réttlæta þöggun umræðu um gagnsemi þróunarhjálpar .
Það skyldi þó ekki vera að það hafi leitt til þess að margt hefur farið úrskeiðis í þróunaraðstoðinni og þeir grætt á henni mest , sem síst skyldu .
Bók vísindarithöfundarins Hér skal tilfærður stuttur kafli úr bók Matt Ridley , sem nýlega kom út .
Um þá bók segir dagblaðið Guardian : " Frumleg , snilldarleg og umdeilanleg .
Margir munu ugglaust telja hann ( Ridley ) hafa rangt fyrir sér .
Það væri þó óneitanlega mikill léttir , ekki satt , ef hann hefði rétt fyrir sér .
" Kannski ættu rétttrúnaðarmenn að hætta lestri bréfsins hér , því að eftirfarandi kafli úr bókinni er sennilega utan við bannfæringarmörkin : Aukin þróunaraðstoð frá auðugari svæðum heimsins hlýtur að geta hjálpað til við að mæta brýnustu þörfum Afríkubúa .
Þróunaraðstoð getur bjargað mannslífum , dregið úr hungri , dreift lyfjum , moskítónetum og máltíðum , og fyrir hana má malbika vegi .
Baráttan gegn mýrarköldu hefur bæði efnahags- og heilsufarsleg áhrif .
Töluleg gögn og frásagnir hafa þó sýnt að aðeins er hægt að treysta á að þróunaraðstoð eykur ekki hagvöxt .
Þróunaraðstoð við Afríku tvöfaldaðist sem hlutfall af vergri landsframleiðslu álfunnar á 9. áratug ( síðustu aldar ) en hagvöxtur dróst saman úr 2% í núll .
Ef þróunaraðstoðin , sem Sambía hefur fengið frá árinu 1960 hefði verið fjárfest í einhverju sem skilaði sæmilegum arði , hefðu tekjur á mann í því landi nú verið hærri en í Portúgal – 20.000 dalir í stað 500 .
Þótt í sumum skýrslum frá fyrstu árum þessarar aldar hafi tekist að finna einhver merki um að tiltekin tegund þróunaraðstoðar hafi í einhverjum tilvikum ýtt undir hagvöxt í ríkjum með sérstaka tegund efnahagsstefnu , vísuðu Raghuram Rajan og Arvind Subramanina hjá Alþjóðagjaldeyrissjóðnum þessum niðurstöðum á bug árið 2005 .
Þeir sáu þess engin merki að þróunaraðstoð leiddi til aukins hagvaxtar í neinu landi .
Hvergi .
" Þetta er vissulega umhugsunaefni , þótt þeir , sem iðulega taka fram að þeir hafi " ríka réttlætiskennd " , telji að slík rökstudd sjónarmið skuli bönnuð fyrir börn , en þó einkum fullorðna , á öllum aldri .
Það sér enginn eftir því mikla fé sem þarna er spilað úr , en sóunin er óneitanlega sárgrætileg .
Maðurinn hefur tekið sér allan rétt gagnvart dýrunum og ekki verður séð að þar verði aftur snúið .
En þessum freka rétti fylgja einnig ríkar skyldur .
Meðferð á öllum stigum verður að uppfylla meira en lágmarksskilyrði .
Neytendur eru aðilar að öllu ferlinu og eiga að veita aðhald og þá ekki aðeins það sem snýr að verðinu út úr búð .
Sé maður sagður dýravinur fær hann oftast prik .
Kannski er það vegna sameiginlegs samviskubits manna .
En það gæti verið af öðrum ástæðum .
Margir telja að samúð með málleysingjum sé gleggri gæðastimpill en margt annað sem fært er til tekna .
Herra jarðarinnar hefur fyrir löngu náð að undiroka allar aðrar dýrategundir enda gengið fast fram , harðhentur og óvæginn .
Grimmasta rándýrið ? Snillingsmennið David Attenborough , náttúruvísindamaður og flinkur fjölmiðlari , telur að mannkynið sé þegar orðið helmingi fjölmennara en það megi vera , eigi hinar dýrategundirnar að eiga von í tilverunni .
Auðvitað hefur Attenborough ekki lagt til að úr þessu verði bætt , þótt hann láti eftir sér að benda á þessa afleiðingu fjölgunar mannkyns .
Sífellt er gengið á það pláss sem dýr hafa til " frjálsra lífshátta " .
Því hefur verið reynt að marka slík svæði , friða og girða af .
Vel er þó í lagt að kalla slíka reiti frjálsa náttúru .
Ekki skal þó gera lítið úr þeirri viðleitni .
Það er vissulega betra en ekkert .
Einhver líkti þessu við mismunandi fangelsi .
Annars vegar hin lokuðu og hins vegar hin opnu .
Þau síðarnefndu eru mun mildari en hin , en bæði eru eftir sem áður fangelsi .
Því megi kalla þessi svæði opna dýragarða .
Sífellt stærri landsvæði eru tekin undir vegi , flugvelli , byggðir og ræktað land og mannkynið sýgur til sín sífellt stærri skerf af vatni jarðarinnar .
Mannkynið kemst ekki af nýti það ekki aðrar dýrategundir sér til matar .
Framan af voru veiðimennirnir svo fáir að þeir gerðu ekki strandhögg og búnaður þeirra frumstæður .
Sumar dýrategundir höfðu lengi vel í fullu tré við veiðimanninn .
En allt hefur það breyst .
Veiði í hinum gamla skilningi orðsins á aðeins við um sportþátt dýranytjanna .
Skipulagður búskapur sér um það sem máli skiptir .
Þótt enn sé þannig talað um veiði þegar fjallað er um hefðbundna sókn Íslendinga eftir sjávarafla þá dregur sú starfsemi sífellt meiri dám af búskapnum uppi á landi .
Tæknibúnaður og öflug skip þýða að menn geta veitt það sem þeir vilja og nánast í öllum veðrum .
Því verða menn sjálfir að setja sér takmörk .
Leitast er við að ákveða magn þess sem veitt er eftir reglum sem styðjast við vísindalega ráðgjöf .
Stærðir einstakra stofna eru allvel þekktar og hversu fast megi sækja í þá svo það standist kröfur um sjálfbærni .
Flestir viðurkenna , að það kerfi sem Íslendingar styðjast við og þær aðferðir sem þeir beita hafa gefist betur en ýmsum öðrum hefur tekist að gera .
Allgóð sátt er á milli þeirra sem sækja sjóinn annars vegar og vísindamanna hins vegar um hversu mikið sé óhætt að veiða í hverju tilviki .
Þjóðarhagsmunir og hagsmunir þeirra sem hafa atvinnu af sjávarútvegi fara auðvitað saman .
En hvernig fer nýting með dýravernd og vináttu dýra og manna ? Þeir sem hafa fengið nasasjón af störfum bænda , jafnvel þótt í smáu sé , eins og gafst þegar krakkar úr þéttbýli fengu að sinna sveitastörfum á sumrum ( sem er því miður að hverfa ) skynjuðu fljótt að nýting skepna breytir engu um það að í langflestum tilvikum fara þar dýravinir .
Sveitafólkið hefur um aldir skynjað dýrin sem einstaklinga .
Lengst af var mörgum þeirra , jafnvel flestum eða öllum , gefið nafn .
Eftir því sem sem maðurinn fjarlægist upprunann sýnist honum allar skjátur vera eins , jafnvel kýr og hross .
Einstaklingseinkennin sem sjást við nána umgengni ýta undir dýravininn í manninum .
Þetta sést glöggt þegar horft er til hafsins .
Það vekur sennilega ekki mikla samúð að sjá tugi tonna af síld eða makríl sprikla í trolli .
En um hvali gegnir öðru máli .
Hver hvalur er veiddur með " persónulegum " hætti .
Það verður mörgum ofraun .
Fólkið í stórborgunum erlendis telur það ekki breyta miklu þótt sagt sé með réttu að Íslendingar stundi sínar hvalveiðar af gætni .
Skutull í blóðidrifnum hval á sjónvarpsskjá lokar hlustunum .
Rök um að alfriðun hvala geti raskað jafnvægi annarra stofna í hafinu ná ekki máli í slíkum hópum .
Engin samúð ríkir með þeim smádýrum sem hvalurinn leggur sér til munns .
Rökin , sem stefnt er gegn slíku tali , eru þau , að hvalir séu með greindustu dýrum jarðar , þeir eigi sitt tungumál og ríkt sálarlíf .
Þúsundir manna hafa " ættleitt " hvali og hvalaverndunarmenn eiga greiða leið að pyngju fólks víða um heim .
Og vissulega eru hvalir tignarleg dýr sem verðskulda aðdáun .
Og fráleitt væri að gera lítið úr árangri þeirra sem barist hafa gegn ofveiði hvala , þótt þeir sömu láti ekki numið staðar þar .
Veiðiaðferðunum hefur einnig verið breytt til bóta vegna gagnrýni .
Það hefur sýnt sig að allir þurfa aðhald , einnig þeir sem nýta dýr til viðgangs mannkynsins .
Maðurinn hefur tekið sér allan rétt gagnvart dýrunum og ekki verður séð að þar verði aftur snúið .
En þessum freka rétti fylgja einnig ríkar skyldur .
Meðferð á öllum stigum verður að uppfylla meira en lágmarksskilyrði .
Neytendur eru aðilar að öllu ferlinu og eiga að veita aðhald og þá ekki aðeins það sem snýr að verðinu út úr búð .
Sigursælir sérvitringar Fyrir aðeins fáeinum áratugum höfðu ekki margir trú á skógrækt í þessu landi .
Margir höfðu reynt fyrir sér á smábleðlum af virðingarverðri þrjósku og vanefnum og iðulega orðið fyrir vonbrigðum .
Sumir litu á skógræktarfrömuði sem óraunsæja sérvitringa .
Kuldi , vindgangur , beit , lélegar plöntur og rýr jarðvegur sameiginlega hefði ákveðið að Íslandi væri ætlað að vera sá uppblásni berangur sem blasti alls staðar við síðustu 5-600 árin eða svo .
En flest það sem þarna var nefnt , nema helst vindbeljandinn , hefur breyst skógrækt í hag .
Og skógræktin sjálf dempar loks vindinn .
Hlýnandi veður sem nálgast það sem var þegar land var hvað byggilegast og " smjör draup af hverju strái " hefur ráðið úrslitum .
Beit sauðfjár hefur minnkað um helming og nú er jafnvel viðurkennt að hófleg beiting ( stýrð og skipulögð ) og skógrækt geti farið bærilega saman .
Skógræktarþekkingu hefur fleygt fram , plöntuúrval orðið mikið og plöntur sem standast þokkalega vind og kulda eru aðgengilegar .
Ekki þykir öllum að erlend kvæmi , hraðvaxin og frek , boði endilega góð tíðindi og kannski er rétt að flýta sér hægar í þeim efnum en við höfum sum gert á undanförnum árum .
Á meðan ljóst þótti að á Íslandi væri óvíða upplögð skilyrði til skógræktar , var næstum óþarft að fara að öllu með gát .
En svo hófst spretta .
Margur hefur skyndilega glutrað niður góðu útsýni og er tregur til að rétta þess hlut , þar sem skógræktin kostaði svo mikið erfiði .
Staldra við og taka mið Nú er svo komið , að jafnvel þeir sem tóku trú á skógrækt eftir langa efasemdartíð eru orðnir aðeins hugsandi .
Það er hverju orði sannara að lítið brot landsins er enn þakið skógi .
En hitt er líka rétt að skógur á ekki alls staðar rétt á sér .
Löngum var nauðsynlegt að friða lágvaxnar skógarplöntur fyrir margvíslegum ágangi .
Þetta hefur stórlega breyst til batnaðar .
Það er ríkulegt fagnaðarefni .
En menn mega ekki í gleði sinni neita að viðurkenna að kominn sé tími til að friða svæði fyrir skógrækt .
Völlurinn , þúfurnar og sá smágerði jarðargróður sem er við nefið á okkur um sumarsins stutta skeið má ekki verða að skógarbotni .
Hans sjálfs vegna og okkar þarf að sýna varúð .
Sú jarðarbót sem felst í því , að breyta ofþurrkuðu landi á ný í vott getur verið heilladrýgst .
Og raunar um leið elskulegasta skógræktaraðgerðin , þótt hún fari sér hægt .
Virtur skógræktarmaður var eitt sinn spurður , hvort við gætum ekki með flumbrugangi í skógrækt verið að ganga dálítið á vistkerfið sem farfuglarnir sæktust eftir , ásamt hinni eilífu birtu sumarlandsins síns .
Hann svaraði einlæglega að það mætti svo sem vera .
En skógarnir bættu það bara allt saman upp með því að skapa skilyrði fyrir aðrar fuglategundir .
Þetta svar dugar einhverjum , en fjarri því öllum .
Sífellt meira land er brotið undir sumarbústaði og þar er byggt þéttara en æskilegast væri .
Réttbornir þegnar sumarlandsins Farfuglarnir , sem skáldin hafa lofsungið lengi og snert streng í brjósti margra , ganga ekki að sumarlandinu sínu vísu eins og þeir gerðu áður .
Sjálfsagt er glannalegt að gefa lóunni hærri einkunn en starranum .
En hafa farfuglarnir ekki öðlast hér þegnrétt eftir þúsunda ára tryggð ? Það er vissulega bæði satt og rétt að þeir dvelja aðeins fjórðung úr ári hér og drýgstan hluta þess í sínum erlendu heimkynnum .
En Ísland er ekki aðeins sumarlandið þeirra .
Það er fæðingarreiturinn og uppvaxtarlandið og það er römm taug sem dregur þessa fugla óravegu þangað aftur .
Sum lönd , t.d. Bandaríkin , láta þá reglu gilda að sérhver sá sem fæðist á bandarískri grundu eigi óskoraðan rétt til þess að bera bandarískt vegabréf eftir það .
Slík regla mætti að ósekju gilda um íslensku farfuglana .
Tómas Guðmundsson sagði : Og það er til vitnis um virðulegt innræti spóans : Hann velur sér gjarna prúðasta þúfnakoll móans og hneigir sig fyrir fjólum og berjalyngi , sem fagna af dýpstu rót sínum ljóðsnillingi .
Frá suðrænum heimi hann hafði langvegu flogið að heimsækja gamla móann okkar við Sogið .
Því skáld af guðs náð þeim einum er unnt að vera , sem átthaga sína og land sitt í hjartanu bera .
Og hversu langt sem hann flýgur til fjarlægstu stranda til fundar við gullið blómskrúð sólheitra landa , hið fátæka holt , þar sem ungur hann átti sér hreiður mun alla tíð reynast honum hinn máttugi seiður .
Munnmæli , sagnfræði og skáldskapur geyma sögur af nánu sambandi dýra og manna .
Sumir finna aðeins fölskvalausa vináttu í slíkum böndum .
Gæludýrin einoka ekki það svið .
Hross , kýr , forystusauðir , heimalningar eða fílar koma við sögu og ótal mörg dýr önnur .
Iðulega er gefið til kynna að dýrin geri mörg mannfólkinu skömm til þegar að heilindum vináttunnar kemur .
Hátignarlegur hundavinur Margir vitna til Friðriks mikla II. Prússakonungs , sem þóttist því meir meta hundinn sinn , sem hann kynntist mönnunum betur .
Friðrik II. lést 17. ágúst 1786 ( daginn áður en Reykjavík fékk kaupstaðarréttindi ) .
Hann gaf þau fyrirmæli í erfðaskrá að jarðsetja skyldi hann við hlið hundanna sinna .
Arftaki kóngs og bróðursonur , Friðrik Vilhjálmur II. , ákvað að hunsa þessa ósk síns mikla fyrirrennara og lét leggja Friðrik II. til hvíldar við hlið föður síns í grafhýsi hans .
Adolf Hitler hafði Friðrik í hávegum og þótt sú aðdáun væri ekki kónginum að kenna , sló hún skugga á minningu hans .
Þegar endalokin tóku að blasa við þúsund ára ríki Hitlers , eftir aðeins 12 ára valdatíð , lét hann færa lík átrúnaðargoðsins í saltnámu , svo sprengjuregn myndi ekki skaða það .
Bandamenn fundu Friðrik II. eftir stríðið og fengu honum verðugri hvílustað og fáum árum síðar var líkið enn flutt .
Eftir sameiningu Þýskalands var loks ákveðið að virða óskir Friðriks mikla og jarðsetja hann við hlið sinna elskulegu greifingjahunda .
Það var gert hinn 17. ágúst 1991 við veggi hinnar fögru Sanssouci-hallar í Potsdam , þar sem Friðrik lést 17. ágúst 1786 .
Hingað heim Íslenskir hundar og frægir og jafn frægir eigendur þeirra koma víða við sögu .
Gott dæmi um það er kvæði Þórarins Eldjárns Hundar og menn : Ódysseifur og Argos Gunnar og Sámur Breiðfjörð og Pandór Kári litli og Lappi við Trýna .
Ekki tekur öll heimsbyggðin kosningar mjög alvarlega .
Enn býr drjúgur hluti mannkyns við lýðræðislegt réttleysi .
Réttleysingjar þessir eru þó iðulega neyddir á kjörstað , jafnvel að viðlagðri refsingu , ef út af er brugðið .
Þegar þangað er komið eru tveir klefar í hverri kjördeild .
Kjörklefinn , þar sem kosið er með stjórnvöldum og fangaklefinn , sem farið er í vilji menn tjá aðra skoðun .
Hvers vegna glataði hann lit ? Þegar til þessa er hugsað mætti ætla að kjósendur í lýðræðisríki litu á sinn kjörseðil sem kjörgrip , sem bæði þyrfti að vernda , nýta og fara vel með .
Algengast er , að fyrst eftir að aðkvæðisréttur fæst , eftir harðfylgi , flykkist menn í gleði sinni á kjörstað .
En svo dregur smám saman úr áhuga , uns svo er komið , að kosningarétturinn er jafnvel hafður í flimtingum .
Ýmsar skýringar eru viðraðar á þessari óheillaþróun .
Þær eru ólíkar og misvísandi og stundum litaðar af því , hver gefur þær .
Sú skýring heyrist stundum á pirringsstund í hjónabandi , að makinn , sem talað er til , taki hinn " eins og sjálfsagðan hlut , " meti ekki hjónabandsfenginn , eins og vert væri .
Það er óþarft og varasamt í góðu hjónabandi að taka nokkuð eins og sjálfsagðan hlut .
En það er hins vegar gott að búa í þjóðfélagi sem telur að kosningarétturinn sé algjörlega sjálfsagður .
En það dregur ekki úr mikilvægi þess réttar .
Vafalítið þykir þeim , sem nýta kosningarétt sinn illa , eftir sem áður gott að vita af því , að valdsmenn verði að leita nýs umboðs á fárra ára fresti .
En óneitanlegt er að " kjósandanum " þykir , þrátt fyrir þetta , sífellt minna til kjörseðilsins koma .
En rétt eins og þegar Jeppi á Fjalli viðurkenndi drykkjuskap sinn , sem var sjálfgefið , fylgja viðurkenndum staðreyndum gjarnan nýjar spurningar .
" Jú , víst drekkur Jeppi .
En af hverju drekkur Jeppi ? " Því verður ekki á móti mælt að kjörseðill í hendi hefur hríðfallið í verði .
En hvaða skýringar eru á því ? Drattast ekki á kjörstað " Af hverju kemur kvefið og hóstinn ? Kemur af leti og því er nú verr , " var sungið .
Kjósendur sem heima sátu segja iðulega að þeir hafi ekki nennt á kjörstað .
En það er fyrirsláttur , leti getur ekki verið skýringin .
Íslendingar þyrptust tugþúsundum saman á rútubílasýninguna við Umferðarmiðstöðina á sínum tíma , þótt ekki væri þar neitt að sjá annað en rútubíla , sem þeir höfðu , allir sem einn , margoft séð og sungið í .
Það eru ekki letingjar sem halda þannig á helgidögum .
Menn stóðu í biðröð til að fá að fara inn að framan og út að aftan , í eina rútu af annarri .
Í þetta þarf harðduglegt fólk .
Á Íslandi eru kjörstaðir á næstu grösum , hvar sem því verður við komið , og ekki verður séð að í dreifðari byggðum , þar sem lengra er að fara , sé kjörsókn lakari , en þar sem aðkoma er þægilegust .
Letiskýringunni er því endanlega hafnað .
Hvað er það þá ? Minnkandi kosningaþátttaka er alþjóðleg og Íslendingar hafa verið tiltölulega viljugir fram til þessa til að skokka á kjörstað .
En sá vilji minnkar hratt .
Borgarbúar voru sagðir hafa tekið risaskref í átt til nútímalegra stjórnmála , er þeir völdu sér borgarstjóra sem lofaði að taka starf sitt ekki alvarlega og því síður að sinna því .
Hann stóð við loforðin .
En eftir að þessu kjörtímabili " umræðustjórnmála " þar sem úreltu verklagi var hent út í buskann , hrundi þátttaka í kosningum í borginni .
Langtímaáhrifin af spauginu voru því ekki góð .
En þau voru eðlileg .
Þegar stjórnmálamennirnir telja óþarft að taka lýðræðið alvarlega er ástæðulaust að kjósendur geri það .
Ástæðan eðlileg Þeir , sem spurðir eru um skróp sitt á kjördag , svara með keimlíkum hætti .
Kosningar skipti engu máli .
Þær breyti engu .
Hróp stjórnmálamanna fyrir kosningar séu hrein látalæti .
Helstu forystumenn stjórnmálanna séu hugsjónalausir og líklega stoltir af því .
Hversu margir þeirra hafa ekki sagt daginn eftir kjördag " nú þegar kosningarnar eru frá , þá ...
" Og þeir liðsmenn flokkanna , sem stundum skolar á þing , og eru ekki hugsjónalausir , koma engu fram .
Stór mál , eins og aðild lands að Evrópusambandinu , eru höndluð með skammarlegum hætti og það af öllum stjórnmálaflokkum landsins .
Sannarlega afdrifarík ákvörðun sem dæmin sanna að verður ekki aftur tekin .
Kvöldið fyrir kosningar vorið 2009 segir formaður flokks , sem allir héldu að væri helsta andstöðuaflið við aðildarbrölt , að aðild að ESB komi aldrei til greina .
Flokksmenn sínir muni aldrei samþykkja slíkt og því líkt .
Daginn eftir myndar hann ríkisstjórn , undir málamyndaforystu annars , um það meginverkefni .
Síðar var upplýst að handsalaður samningur lá fyrir um þetta þegar hinar hástemmdu yfirlýsingar um það gagnstæða voru gefnar alþjóð .
Ekki fór fram þjóðaratkvæðagreiðsla um þessa miklu ákvörðun .
Hún var afgreidd á undra skömmum tíma í þinginu .
Það getur ekki gerst nema stjórnarandstaðan sé úti á túni eða spili í raun og veru með .
En þegar bröltið loks ber upp á sker , þingmeirihluti er ekki fyrir aðild og þjóðin enn frekar andvíg og kosningar endurspegla það , þá er það sagt hrópleg svik að halda ekki þjóðaratkvæðagreiðslu um dánarvottorð fyrir líkið .
Og hvernig halda menn að þeim líði sem þó höfðu sig á kjörstað þegar þeir sem tóku við hafa ekki manndóm til að afgreiða þetta mál , með einfaldri þingsályktunartillögu .
Það er réttilega sagt formsatriði .
En sjálfsagt og bráðnauðsynlegt formsatriði , sem bar að afgreiða á fyrstu dögum nýs þingmeirihluta .
Atkvæðagreiðsla á Þingvöllum um stofnun Lýðveldisins Íslands var hreint formsatriði .
Þjóðin hafði þegar sagt sitt .
Nútímalegir stjórnmálamenn teldu sjálfsagt að af þeim ástæðum hefði bara mátt sleppa því .
Taki stjórnmálaforingjar sjálfa sig og samþykktir flokka sinna ekki alvarlega , þá er skrifað á vegginn , hvað gerist í framhaldinu .
Stjórnmálamennirnir í borginni hættu að taka sinn afkima lýðræðisins alvarlega og kjósendur hættu í framhaldinu að taka kosningar til borgarstjórnar alvarlega .
Það voru rökrétt viðbrögð .
Viðbrögð við vonbrigðum Kjósandi segir hátt og í hljóði að kosningar breyti engu og situr heima .
Hann meinar væntanlega að þær breyti svo litlu að það taki því ekki lengur að fara á kjörstað og setja einmanalegt atkvæði í kassa .
Í löndum Evrópusambandsins koma sífellt fleiri tilskipanir frá andlitslausum og ólýðræðislegum kerfisróbótum , sem " ríkjunum " er svo gert að leiða í lög án þess að mögla .
Breytingin úr tilskipunum í lög á það sammerkt að ekki nokkur maður les þau í hinum niðurlægðu þjóðþingum .
En þau binda samt þjóðina alla .
Núverandi ríkisstjórn , nær ekki að afgreiða einfalda og sjálfsagða þingsáyktun um Evrópumál úr þinginu í tæp tvö ár .
En hún fær hrós frá fyrrverandi utanríkisráðherra fyrir að afgreiða heyrnarlaus og blind hvað eina sem frá ESB kemur .
Hún taldi fara best á því að gera mann að ráðuneytisstjóra utanríkisráðuneytisins sem svipti sjálfan sig kápu embættismanns í ofuráhuga á að troða Íslendingum óviljugum í Evrópusambandið .
Í tvö ár hefur íslenska ríkisstjórnin ekki fundið tíma frá einhverju sem enginn veit hvað er en ætlar nú að keyra í gegn á fáum vikum matarskatt á lægst launaða fólkið í landinu , hvað sem tautar og raular .
Eini ávinningurinn sem hægt er hugsanlega að sjá af því er að fá hrós bak við luktar dyr frá ótryggum embættismönnum fyrir að hafa einfaldað virðisaukaskattskerfið með því að fækka skattþrepum þess úr tveimur ofan í tvö .
Í stað þess að hætta við ruglið eru boðaðar dularfullar " mótvægisaðgerðir " sem er svo sannarlega ekki uppskrift að því að " einfalda kerfið .
" Unnið gegn lýðræðinu Í nafni " fagmennsku " hefur vald kjörinna fulltrúa í vaxandi mæli verið fært til hinna ókjörnu og ábyrgðarlausu .
Kosningar hafa engin áhrif á þá .
Enda væri það sagt " ófaglegt " , en að vísu mjög lýðræðislegt , sem er aukaatriði .
Einveldiskóngarnir um allan heim höfðu margir hverjir frábæra fagmenn en því minna lýðræði .
Slóðin þangað er nú fetuð .
Þeir fagmenn voru að vísu ekki ráðnir af Capacent , sem þykir fínt eða af nefndum kollega og klíkubræðra , eins og nú er gert , til að forða þjóðinni frá óhollum lýðræðislegum áhrifum .
Hvernig er þeim svarað sem " nenna ekki " á kjörstað og gefa framantaldar skýringar eða aðrar af sama toga ? Hætt er við , að fátt verði um svör .
Síðasta vörn " stjórnvalda " gegn minnkandi kjörsókn er því sennilega sú , að reyna í lengstu lög að tryggja að kosningar og aðdráttarafl á borð við rútubíladaginn fari aldrei saman .
Líkur standa því miður til þess að margir mundu telja að gagnlegra væri að fara með alla fjölskylduna og skoða rútur .
Þar séu einmitt álíka mörg sæti og í þingsalnum og betur skipuð , jafnvel í tómu rútunum .
Og séu einhverjir í sætunum er sennilegt að þeir séu flestir snyrtilega til fara .
Það var raunar eitt úrræðið til að auka virðingu þingsins að miða klæðaburð í þingsal við það sem tíðkaðist í sæmilegri sjoppu .
En það snúnasta er í þessari samkeppni að ekki er vitað til þess að neinn hafi þóst fara illa svikinn frá rútubíladeginum .
Það er mikið keppikefli fyrir mannkynið að veröldin velkist þannig , að helst sé aldrei þörf mikilmenna af ástæðum á borð við þær sem vísuðu Winston Churchill upp í brúna .
Á sléttum sjó fá meðalmennin notið sín .
Og víst er sléttur sjór eftirsóknarverður og hagfelldari en ólgan og sú hin þunga undiralda .
Vera má að stjórnmál lúti lögmálum eins og flest annað , en þau eru þó ekki einhlít .
Stjórnmálamenn eru margbreytileg eintök og öruggt að hann er " misjafn tilgangurinn sem fyrir þeim vakir .
" Ríkur áhugi er á að flokka menn og verðmeta , eins og gert er með frímerki og fögur málverk .
Dilkadráttur Sumir telja sig þess umkomna að ákvarða að sumir stjórnmálamenn verði aldrei annað en " politician " en fáeinir hefjist hærrra og verði " statesman .
" Iðulega er sú flokkun kúnstug og mun tilviljanakenndari en flokkun frímerkjanna .
Í síðara tilvikinu skipta fágæti , takmarkað framboð og ríkuleg eftirspurn mestu .
Við mat á stjórnmálamanni ráða stjórnmála- og lífsskoðanir matsmanna miklu og stundum mestu um niðurstöðu matsins , þótt seint sé við það kannast .
Nokkrir stjórnmálamenn , oftast erlendir , en einnig innlendir ( Jón forseti Sigurðsson , Hannes Hafstein ) eru , án teljandi ágreinings , flokkaðir sem stjórnmálaleg mikilmenni .
Það auðveldar mönnum mjög að fylla þann flokk hafi þeir fyrir nokkru horfið til hollari heima , þegar matið fer fram .
Þá hefur smælkið verið sigtað burtu , sem áður var haft gegn þeim , í stormi þeirra tíðar .
Það sem helst slær ljóma á menn stendur þá eftir .
Sárafáir lifandi menn njóta mjög jákvæðrar flokkunnar .
Nýleg undantekning er Nelson Mandela .
En einstakt sögulegt dæmi er þó líklega Winston Churchill .
Hann hefði orðið 140 ára gamall síðasta dag þessa mánaðar og eins er verið er að undirbúa viðburði vegna 50. ártíðar hans hinn 24. janúar á næsta ári .
Gnæfir yfir alla Landar Churchills hafa aðspurðir margoft valið hann mestan mann breskrar sögu .
Styttur af honum eru úti um allar trissur og fjölmörg ríki hafa prýtt frímerki sín með mynd hans , með vindilinn og sigurmerkið , sjálf vörumerki hans , eins og væri hann einn af þeirra helstu sonum .
Churchill sat í áratugi á þingi , elskaði sæti sitt þar og bar óttablandna virðingu fyrir samkomunni og það þótt sjálfur bæri hann oftast ægishjálm yfir aðra í þeim sal .
Frá tiltölulega ungum aldri gegndi hann fjölmörgum ráðherraembættum og lét mjög til sín taka og sjaldnast var friður um störf hans , enda sóttist hann ekki sérstaklega eftir því .
Hann var sannfærður um ágæti sitt , þrekmenni til vinnu , eldhugi sem sló hvergi af og elti jafnvel uppi bardaga og styrjaldir í framandi löndum .
Sagði raunar að fátt væri skemmtilegra en vera staddur í skothríð óvina sinna , sem misstu naumlega marks .
Hann skrifaði greinar , ritlinga og bækur og hlaut nóbelsverðlaunin í bókmenntum árið 1953 , næstur á undan Ernest Hemingway , sem var næstur á undan okkar manni , Halldóri Laxness .
Í rökstuðningi sagði að verðlaunin fengi Winston Churchill " for his mastery of historical and biographical description as well as for brilliant oratory in defending exalted human values .
" Hann var áhugamálari og sagði að án penslanna sinna hefði hann sennilega gengið af vitinu .
Þegar myndir hans koma á markað nú seljast þær fyrir hundruð milljóna , í krónum mælt .
Ótrúlegar sögur eru sagðar af áfengisdrykkju hans , og vinir hans og fróðustu sagnfræðingar eru sammála um að þar sé lítið ýkt , eins og ætla mætti .
Þó er varla til saga um að hann hafi flutt ræðu þar sem heyrðist á mæli hans .
Paul Johnson , sá stórskemmtilegi sagnfræðingur , segir að þrátt fyrir þetta hafi lifur hans komið út úr krufningu eins og væri hún úr ungabarni .
Churchill varð snemma afburðamaður í breskum stjórnmálum , umdeildur mjög og sagt var að hann sæist ekki ætíð fyrir á þeim vígvelli .
" Hann myndi nota húð ömmu sinnar sem trommuskinn þyrfti hann að berja bumbur til að ná athygli , " sögðu andstæðingar hans .
Úr leik á miðjum aldri En þótt Churchill hefði náð miklum frama og flögrað með árangri á milli flokka , þegar þess þurfti við , virtist hann á miðjum aldri skyndilega klossfestast á hliðarlínunni .
Þótt hann hefði þá þegar náð öllum þessum árangri og afkastað meiru en flestir aðrir , hefði það ekki dugað honum til mikilmennis nafnbótarinnar .
Churchill undi stöðu sinni illa , sagðist á ömurlegri eyðimerkurgöngu og þráði að geislar valdasólar lykjust um sig á ný .
Margur hefði þóst mega vel una við hans árangur og frama .
Ekki Churchill .
Hann fann kröftum sínum helst viðspyrnu við bókarskrif og var stórtækur þar eins og í öðru .
Nefna má bækur og bókaflokka um fyrri heimstyrjöldina , Sögu enskumælanda þjóða og sögu Johns Churchill , forföðurins , fyrsta hertogans af Marlborough .
Þetta voru ofurmannleg afköst við ritstörf og það af manni sem var sagður vera undir áhrifum áfengis frá morgni til kvölds sérhvern dag .
En samt var Churchill friðlaus í sinni meintu pólitísku útlegð .
En hann var ekki fundvís á leiðina heim í pólitíska heiðardalinn .
Þvert á móti .
Hann virtist hafa tapað pólitísku næmi sínu og hélt uppi látlausu andófi gegn sjálfstæði Indlands , sem öðrum þótti óhjákvæmilegt .
Hann fór ekki aðeins út af sporinu , heldur beinlínis flaug út af þjóðbrautinni með furðulegri afstöðu til hinnar skrítnu afsagnar konungsins , Játvarðar VIII. , vegna ástarmála hans .
Afsögnin fór öfugt í rótgróinn konungssinnann , Winston Churchill .
Hann flutti sérkennilegar ræður í þinginu , kóngi til stuðnings , og var púaður niður í orðanna fyllstu merkingu , sem er nær óþekkt í breska þinginu , þótt oft sé þar púað .
Barátta hans var algjörlega á skjön við almenningsálitið í landinu og virðing hans í þinginu þvarr mjög .
Churchill skynjaði ekki tilfinningar fólksins og ekki heldur hvað var hinu elskaða konungsdæmi hans fyrir bestu .
Georg V. , faðir Játvarðar , hafði spáð því að sonur hans , prinsinn af Wales , myndi rústa konungdæmið á aðeins fáeinum misserum , að sér kistulögðum .
Georg VI. , feiminn og stamandi , leit á það sem raun og óhamingju þegar krúnan hafnaði óvænt á kolli hans , vegna kvennafars stóra bróður .
Georg reyndist þó prýðilegur kóngur og skaffaði þjóðinni enn farsælli þjóðhöfðingja með Elísabetu II. dóttur sinni , sem er enn að .
Gamli Churchill varð síðar fyrsti forsætisráðherra hinnar ungu drottningar .
Winstons Churchill er getið í skandinavískri alfræðiorðabók sem kom út í ótal bindum á fyrri hluta síðustu aldar .
Bókin lýsir ferli þessa " breska stjórnmálamanns " í fáeinum orðum og slær svo botni í þá frásögn með því að segja að ferli hans sé lokið .
Sú pólitíska dánarfregn reyndist röng , þótt það kæmi ekki í ljós fyrr en síðar .
Winston Churchill átti ekki aðeins eina skærustu endurkomu í framlínu stjórnmála sem þekkist , hann komst á efsta tindinn og trónir þar enn .
Örlagavaldurinn Adolf Og þetta var allt honum Adolf Hitler að þakka , en orðið " þakka " er sárasjaldan notað í nágrenni við þann mann .
Adolf Hitler var hins vegar ekki mikilmenni .
Miklu fremur smámenni .
En hann var hins vegar um skeið voldugasti maður veraldar og alvaldur í sínu merka ríki í rúman áratug .
Andstæðingarnir miklu voru ólíkir um flest , en ekki þó allt .
Næringarfræðingar hefðu þúsundum sinnum tekið bindindissömu grænmetisætuna Adolf fram yfir átvaglið og " brennivínsberserkinn " Winston handan Ermarsundsins .
Adolf Hitler , sem raunar var einnig liðtækur áhugamálari , skildi eftir sig sviðna jörð og sviðinn belg sinn og brúðar sinnar í rústum naflans á þúsund ára ríkinu .
Það stóð engin þjóð uppi í hárinu á Hitler fyrstu tvö ár heimsstyrjaldarinnar síðari nema Bretar .
Þeir hefðu auðvitað aldrei náð að sigra hernaðarvél Hitlers einir , þrátt fyrir stórkostlega og einarða forystu Churchills .
En án þeirrar forystu er ekki hægt að útloka að Hitler hefði staðið uppi sem sigurvegari með öllum þeim ógnum fyrir mannkynið sem þeirri niðurstöðu hefði fylgt .
Bretar virtust að niðurlotum komnir en einmitt þá barst rödd Churchills úr viðtækjunum flytjandi stórbrotinn og skiljanlegan texta í senn , í gegnum mökkinn eftir loftárásir og hálfhrunin hús .
Svona gat enginn maður talað sem ekki var sannfærður um sigur .
Kannski lýstu orð hans skorti á raunsæi , en það er aukaatriði .
Sigurvonin sem þjóðin þurfti svo á að halda fékk vængi .
Sjaldan hefur því réttari maður verið í réttari stöðu en Churchill á svo örlagaríkum tíma .
Beiskur bikar Óþarft er að hafa mörg orð hér um hið mikla stríð , hræðilegasta manngerða hildarleik veraldarsögunnar .
Þegar Bandamenn höfðu sigrað í Evrópu var kallað eftir kosningum í Bretlandi .
Það sást þessa sigurdaga og á þeim næstu , að breska þjóðin hafði aldrei elskað stjórnmálalegan leiðtoga jafn heitt og þennan .
Hún var svo sannarlega ekki að fela það .
Margir töldu því að þessar kosningar væru nánast eins og hvert annað formsatriði .
Íhaldsflokkurinn annars vegar , með sjálfa þjóðhetjuna á oddinum , og andstæðingarnir hins vegar , Verkamannaflokkurinn með daufgerðan leiðtoga , Clement Attlee , sem þótti helst minna á bókhaldara að bauka út í horni .
Í hann var þó meira spunnið en sýndist .
Niðurstöður kosninganna komu eins og þruma úr heiðskíru lofti og vöktu furðu um víða veröld .
Þær voru reiðarslag fyrir Winston Churchill og flokk hans .
Margir töldu framgöngu kjósenda algjörlega óskiljanlega og að vanþakklætið væri með miklum ólíkindum .
Clementine , sem hvatt hafði mann sinn til að hverfa úr stjórnmálum í stríðslok , reyndi nú að hugga hann og sagði úrslitin eins geta verið blessun í dulargervi .
" Dulargervið það virðist afar haganlega gert , " svaraði eiginmaðurinn .
En með vissum hætti sýndu þessi óvæntu og sérkennilegu úrslit styrk lýðræðisins fremur en veikleika .
Kjósendur dáðu og elskuðu sigurvegarann sinn .
En rétt eins og aðdragandi og upphaf heimsstyrjaldarinnar höfðu beinlínis hrópað á mann eins og Churchill þá bentu stríðslokin til annarrar áttar .
Eins sýndi hin óvænta niðurstaða að kjósendur gerðu skil á milli forystumannsins og flokksins hans .
Kjósandinn taldi sig horfa til framtíðar eins og kjósanda ber að gera .
Hann getur auðvitað sótt sér vegvísa úr fortíðinni til að að ákvarða , hvað muni best gagnast í framtíðinni .
En það er ekki hans verkefni á kjördag að bera fram þakkir .
Enda gerir kjósandinn það sjaldnast .
Hann á heldur ekki að krossa við framboð í hefndarhug .
Þótt færa megi gild rök fyrir því að úrslit kosninganna sumarið 1945 endurspegli ekki vanþakklæti bresku þjóðarinnar , eins og mjög var haft á orði , er ekki þar með sagt að kjósendur hafi valið besta kostinn .
En það er önnur saga .
Mættur aftur Churchill fékk síðar annað tækifæri , þá kominn á ofanverðan áttræðisaldur .
Um seinni stjórnarár hans segir Paul Johnson : Eftirstríðsríkisstjórn Churchills , sem ég fylgdist með úr návígi , var eins og lokahljómur kviðu .
Churchill vatt ekki ofan af vitlausustu ákvörðunum stjórnar Attlees eins honum bar þó að gera .
Það verkefni varð að bíða Margrétar Thatcher , þegar hún tók við valdataumum árið 1979 .
En fram til þess að það gerðist höfðu ákvarðanir Attlee-stjórnarinnar gert bresku efnahagslífi ómældan skaða .
– Ekki er laust við að maður eins og ósjálfrátt horfi sér nær , bæði í tíma og rúmi , þegar þessi dómur er lesinn .
Tími meðalmenna góður tími Það er mikið keppikefli fyrir mannkynið að veröldin velkist þannig , að helst sé aldrei þörf mikilmenna af ástæðum á borð við þær sem vísuðu Winston Churchill upp í brúna .
Á sléttum sjó fá meðalmennin notið sín .
Og víst er sléttur sjór eftirsóknarverður og hagfelldari en ólgan og sú hin þunga undiralda .
En það er á hinn bóginn engin trygging fyrir því að sérsniðið stórmenni sé innan seilingar þegar válegir atburðir hrópa á þá manngerð .
En Bretar í vanda hittu á óskastund .
Styrjaldir Breta á meginlandinu snúast núna einkum um reglugerðir Evrópusambandsins , eins og það er nú spennandi efni .
Væntanlega veldur Cameron þess háttar verkefnum , þótt ekki sé það öruggt .
En þótt viðfangsefnin virðist smá í sniðum um þessar mundir þá er ekki útlokað að keppinautur Camerons , núverandi leiðtogi Verkamannaflokksins , geti sótt sér huggun í eitt af þeim sögubrotum sem gerð hafa verið að umtalsefni í þessu bréfi .
Ed Miliband þykir koma afburða klaufalega fyrir og getur hvorki úðað í sig beikonborgara eða boðað nýja tíð án þess að stuðningsmenn hans fari eilítið hjá sér .
Verkamannaflokkurinn hefur síðustu áratugina haft sterka stöðu í Skotlandi .
Ný skoðanakönnun þar sýnir hins vegar að nú er svo komið að einungis 2% skoskra kjósenda hafa trú á Ed Miliband ! En á sama tíma trúa 26% Skota á að Lock Ness-skrímslið sé til .
Kannski bindur Ed Miliband vonir við , að þrátt fyrir mikinn andbyr muni sér auðnast að taka öfugan Winston í kosningum í maí nk. og kjósendur láti þá ekki flokk Milibands gjalda óvenjulegra óvinsælda foringjans .
Það skyldi þó ekki verða .
Fyrir fáeinum dögum voru tvær breskar herþotur sendar á loft í ofboði .
Herþotur fara hratt yfir , en svo mikið lá við að það þótti ekki duga .
Flugmennirnir fengu því sérstakt leyfi til að fljúga vélum sínum á hraða sem " sprengdi hljóðmúrinn " eins og það er kallað .
Urðu margir forviða sem heyrðu þann mikla hvell sem af því hlaust .
Hvaða ósköp ? Ástæða hinna hröðu viðbragða var sú , að stjórnendur flugumferðar höfðu skyndilega komið auga á depil á skermum sínum , sem átti ekki að vera þar .
Og það sem verra var að flugvélin sem depillinn sýndi virtist stefna á Lundúnir og eiga skammt eftir þangað .
Í því andrúmslofti sem nú ríkir virtust þetta mikil ótíðindi .
Flugvél , sem komin er yfir land á suðurhluta Englands , nær á skömmum tíma til höfuðborgarinnar .
Eftir ógnaratburðina sem urðu 11. september 2001 eru vestræn ríki á varðbergi .
Bretar fengu að auki sinn eigin skammt í hermdarverki sem beindist að samgöngukerfinu .
Og titringurinn vegna Ríkis íslams síðustu misserin dregur ekki úr .
Á daginn kom að fyrrnefnd flugvél , sem var ekki mjög stór ( sennilega svipuð Fokkerum okkar að stærð ) , rússneskrar gerðar , en frá Natóríkinu Lettlandi , taldi sig vera á leið til Birmingham en hafði villst af leið .
Þetta upplýstist eftir að flugmenn herþotunnar , sem fyrst kom að , höfðu haft í hótunum við aðkomuvélina .
Það eru erfiðir tímar , það er bloggabull Þótt allt hafi þetta farið vel er atburðurinn í sjálfu sér alvörumál .
Ekki síst á þeim sérkennilegu tímum sem nú eru .
Svíar eru komnir í kunnuglegt far við að leita að óvinakafbátum í skerjafirðinum sínum .
Bréfritari og nágrannar hans eru enn svo kærulausir að þeir bera ekki við að svipast um í Skerjafirðinum sínum .
En dæmi Svía sýnir þó að þar ná virðulegir borgarar á röltinu mun betri árangri við kafbátaleit en sjóherinn .
Það má því vera borgaraleg skylda á okkar slóð að bæta " polaroid " -gleraugum úr veiðitöskunni við stafinn og lambhúshettuna þegar haldið er í morgungönguna á stígnum .
Svona hættir okkur hér í fámenninu til að tala um mál sem varða öryggi , bæði í víðum og þrengri skilningi , sem þurfa að tróna efst á verkefnalista hvers þess sem axlar opinbert forsvar fyrir þjóð .
Umræðan um byssurnar sem Landhelgisgæsla og lögregla landsins þáðu að taka við frá Norðmönnum opinberaði margt , og skipti það sem mest var fjasað um þá minnstu .
Stór hópur þeirra manna sem telja mikilvægt að þeir birti skoðun sína á stóru og smáu , og helst með hávaða sem er í öfugu hlutfalli við þekkinguna , kom illa upp um sig .
Hann taldi sig vita , að lögreglan og gæslumenn landhelginnar hefðu alla tíð verið með galtóm vopnabúr .
Það hefði einmitt verið svo gott .
Þannig ætti það alltaf að vera .
Allar leiðir liggja til Birmingham Það er freistandi að að trúa því , að litla Ísland geti eitt fárra fullvalda ríkja sloppið ódýrt frá veruleika sem aðrar þjóðir verða að horfast í augu við .
Setjum upp það dæmi , að hingað stefndi flugvél svipuð þeirri sem villtist á leið til Birmingham .
Engin leið er að koma í veg fyrir að sú vél lendi .
Þá kæmi í ljós að hvert sæti hennar væri skipað góðborgurum frá Ríki íslams .
Í stað tannbursta og svitalyktareyðis væru þeir allir með vélbyssur , mun nútímalegri en þær sem hingað bárust frá norska hjálpræðishernum .
Væri trú þeirra rétt , sem hæst buldi í , bæði í bloggi og blöðum , þá ættu fyrrnefndir farþegar hægari leik á Íslandi nú en Jörundur hundadagakóngur fyrir rúmum 200 árum .
Enda ofbauð Jörundi kóngi vorum svo varnarleysið , að hans fyrsta verk var að láta sitt nýja ríki vígbúast .
Hann lét reisa vígi við Arnarhól , svokallað Batterí , og þar stóðu herkarlar hans , slompaðir við 6 fallbyssur og biðu óvinarins .
Þau fallstykki höfðu verið grafin upp úr mold á Bessastöðum upp úr öðru og mun eldra varnarvirki , Skansinum .
Hann varð á síðari tímum hvað frægastur fyrir það , að á bæ , sem þar var og við Skansinn var kenndur , bjó um hríð bóndinn Ólafur Eyjólfsson , sjálfur Óli Skans , sem sungið hefur verið um í fleiri rútubílum en tölu verður komið á .
Batterí Jörundar var , eins og ljósmyndir sýna , laglegheita mannvirki og stóð að mestu óspillt , þó endurhlaðið , allt fram til ársins 1911 er því var fórnað í þágu hafnargerðar , en fallbyssunum hafði verið fargað áður , ýtt út í sjó eins og ekkert væri sjálfsagðara , kannski af fólki sem er ekki ólíkt því , sem nú er á móti því að fá vélbyssur sem norskir eru hættir að nota .
En í Seðlabankanum við Arnarhól er snoturt veislu- og viðhafnarherbergi á jarðhæð , sem kallað er Batterí og á palli við útsýnisglugga þess stendur forláta fallbyssa og gleður augað .
Hún mun minna mjög á byssur Jörundar og sögð vera í góðu lagi til síns gamla brúks , en var sett upp á sínum tíma með sérstöku samþykki yfirvalda og tók dómsmálaráðuneytið þá fram í því bréfi að ekki mætti hleypa af byssunni nema með leyfi ráðuneytisins .
Ekki hefur gefist færi á að leka þessum upplýsingum fyrr og er saksóknari beðinn velvirðingar á því .
Kanadamönnum brugðið Það eru fleiri lönd sem vilja gjarnan flokkast með þeim friðsælu .
Kanada er eitt af þeim .
Það birtist umheiminum einatt sem algjör andstæða við ríkið mikla sunnan við .
Kanada hefur þó hvergi hikað við að taka þátt í sameiginlegum verkefnum vestrænna ríkja og hefur fært miklar fórnir , svo sem í styrjöldunum miklu í Evrópu .
Ríkisstjórnin í Ottawa ákvað nú síðast að taka þátt í lofthernaði gegn hryðjuverkasamtökum Ríkis íslams .
Áróðursmenn samtakanna hafa að undanförnu hvatt áhangendur sína í vestrænum ríkjum til þess að sækjast ekki lengur eftir að ganga í lið með RÍ á orrustuvöllunum í Sýrlandi og Írak .
Þeir eigi þvert á móti að halda sig hver á sinni heimaslóð og fremja þar ódæði í nafni samtakanna og skapa ótta og óróa .
Einfarar og trúarlegir umskiptingar hafa þegar svarað því kalli í Bretlandi , Bandaríkjunum og Kanada .
Í Kanada myrti vígamaður þeirrar gerðar óvopnaðan hermann sem stóð heiðursvörð við minnismerkið um óþekkta hermanninn í höfuðborginni .
Ódæðismaðurinn haskaði sér síðan stuttan spöl í þinghúsið , sem samkvæmt gamalli hefð er mjög aðgengilegt fyrir almenning .
Þar hóf skúrkurinn skothríð .
Það endaði með því að Keven Vickers , 58 ára gamall yfirmaður öryggismála í þinghúsinu , sem einkum þótti gegna heiðursvarðarhlutverki í húsinu , oftast til hátíðabrigða , sýndi að hann reis undir nafni og skaut ódæðismanninn til bana .
Vörðurinn gat ekki vitað þá , að hinn skotglaði maður hefði , aðeins fáeinum mínútum fyrr , myrt óvopnaðan ungan hermann .
En öryggi þingsins var í hættu og hann brást rétt við .
Hingað heim Það eru aðeins 6 ár síðan óaldarlýður gerði árásir á íslenska þinghúsið og fleiri opinberar byggingar .
Hér hefur það tíðkast að heimila mótmælendum að fara nærri mikilvægum byggingum , eins og þinghúsinu , sem hvergi er leyft annars staðar .
Hafa jafnvel lögfræðingar , sem vilja láta taka sig alvarlega , sagt það hluta af réttinum til að koma sjónarmiðum sínum á framfæri að fólk fái að vera í skotfæri við menn og mannvirki .
Það gerði fyrrnefndur hópur í skjóli almennra mótmæla , sem ríkulegri ástæður voru til að færu fram , en oftast endranær í sögu landsins .
En þar sem óaldarlýðurinn , sem kveikti elda , kastaði eggjum , grjóti og saur í alþingishúsið , gerði það í illa fengnu skjóli hinna almennu mótmæla , átti fámenn lögreglan óhægt um vik .
Álagið á hana var ógurlegt og framganga hennar og stilling ofurmannleg .
Ekki fór á milli mála að lýðurinn , margir í þeim hópi grímuklæddir , reyndi að brjóta sér leið inn í þinghúsið , Seðlabankann , lögreglustöðina og reyndu að brjóta rúður bifreiðar forsætisráðherrans .
Sums staðar var 5. herdeild til staðar til að auðvelda árásarmönnunum verkið .
Á því leikur ekki lengur neinn minnsti vafi .
Það mátti því ekki miklu muna þarna .
Hvað hefði þessi tryllti lýður gert hefði hann náð markmiði sínu að brjótast inn í þinghúsið ? Fáir vilja kannski hugsa þá spurningu til enda .
En er virkilega hægt eða leyfilegt að forðast slíka úttekt og það mat ? Því verður hver og einn að svara fyrir sig .
Umræður síðustu daga sýna að þeir eru sennilega til , sem helst vildu banna að gerð væri úttekt á þessum alvarlegum atburðum og krefjast leyndarhjúps yfir þá sem verst gengu fram eða toguðu í spotta á bak við tjöldin .
Þjóðin var þá mjög hætt komin .
Revían í öðru sæti Það sem seinast hefur gerst í stóra byssumálinu sannar enn að stundum er tilveran miklu fyndnari en skaupin , sem samin eru um hana .
Þá var tilkynnt að Tollstjóri hefði innsiglað vélbyssurnar þar sem þær eru geymdar í öflugustu vopnageymslum landsins , vegna óvissunnar um hvaða gjöld kunni að þurfa að greiða af vopnunum ! Komi sá tími , sem er harla ólíklegt , að í neyð og fljótt þurfi að grípa til þessara vopna , þá verður fjármálaráðherrann að byrja á því að skrifa skýrslu , greiða svo sjálfum sér eitthvert gjald svo að nálgast megi tólin .
Ætla verður að sérhver vígamaður hafi góðan skilning á þessum sjálfsögðu atriðum .
Ef ekki skilninginn , þá til þrautavara að minnsta kosti húmor fyrir vitleysunni .
Iðulega er uppi sú krafa á hendur trúuðum mönnum að þeir færi rök fyrir trú sinni og er þá átt við rök sem líta má á sem hefðbundinn lið í sönnunarfærslu .
Þess háttar kröfur koma frá þeim sem telja að heilbrigð skynsemi , vísindalegar aðferðir og jarðbundin þekking í hæfilegu blandi við sannfæringu þeirra sjálfra kippi stoðunum undan trú manna .
Af einhverjum ástæðum virðast kristnir menn verða fremur fyrir slíku áreiti en þeir sem halla sér til að mynda að þeirri trú sem Múhameð spámaður fór fyrir .
Það hefur verið fellt undir blindan stjórnmálalegan rétttrúnað að sýna beri þeirri trúargrein sérstakt umburðarlyndi , þótt birtingarmynd hennar víða falli illa að gildismati vestrænna manna , svo ekki sé minnst á hugmyndir um jafnrétti .
Ruglað saman vínberjum og vélmennum Kristnir menn eru sér hver og einn vitandi um sitt trúarlega haldreipi og það er hvorki leitt út úr fræðilegri formúlu né staðreynanlegri sönnunarfærslu .
Þeir skulda engar skýringar .
Frásagnir þær sem byggt er á í grundvallarþætti trúarinnar eiga sér margar gildar sagnfræðilegar heimildir .
Fáir sem kunna til verka í þeim fræðum reyna að gera þær tortryggilegar .
En slíkir tilburðir breyta þó engu .
Trúin hvorki stendur né fellur með þeim .
En kosturinn við beitingu fræðilegra formúlna og sönnunarfærslu sem stenst vísindalegar kröfur víða í tilverunni er ekki síst sá , að trú kemur því ekki við .
Trúin fær á hinn bóginn þrifist án slíks , eins og felst í orðinu .
Þeir , sem þykir hún ómerkilegri fyrir vikið , mættu hugsa til þess að margt annað beygir sig alls ekki undir formúlurnar eða sönnunarfærsluna .
Til dæmis býr ástin við áþekk skilyrði .
Ætlar einhver að gera kröfur um að hún sé sönnuð ? Vitnisburðirnir um hana eru óteljandi og drýgsti hluti mannkyns hefur reynt að ástin gerir ótrúleg kraftaverk .
Kraftaverk koma líka við sögu í heimi trúarinnar .
Svo er það sálin .
Velmenntaðir vísindamenn eru kenndir við hana .
Hún fylgir manninum .
Að minnsta kosti trúum við því flest , en ekki hefur tekist að staðsetja hana í skrokknum og hún er lítið fyrir myndatökur .
Forðast jafnvel sneiðmyndavélina , sem greinir þó margt .
Svo er það hin ramma taug sem rekka dregur föðurtúna til .
Vitnisburðir um þá taug mælast í milljónum .
Snorri Sturluson ber tauginni vitni : Út vil ek .
Aðrar taugar hafa náðst á mynd , sumar með rafeindasmásjá , en ekki þessi .
Á að fordæma hana fyrir þær sakir ? Svo eru það forfeður okkar og mæður .
Þegar horft er langt fram er ekki ein einasta sönnun til um það að það fólk hafi verið til .
Aldrei hefur verið skrifað um það stafur eða dregin upp af því mynd .
En svo kom óvænt sú tíð að það nægir Kára Stefánssyni að gera munnstrok eða ná blóðdropa til að fræðast lifandis býsn um þetta fólk .
Og að auki ættum við , hvert og eitt , að vera nægjanleg sönnun þess , að þetta fólk hafi örugglega verið til , þótt ekkert annað bendi svo sem til þess .
Og jafnvel meint vísindaleg fyrirbæri verða að láta sér umbúnað trúarinnar duga þar til hin ótvíræða sönnun liggur fyrir .
Ótal dæmi eru til um að menn hafi verið sannfærðir um þau , trúað á þau og einmitt það hafi haft mest að segja um að sönnun fékkst , þótt það tæki ár eða aldir að finna hana .
Hefðu menn sagt þessa " trú " eða " sannfæringu " fráleita af þeirri ástæðu einni að ekki væri búið að sanna hana hefði hún vísast aldrei verið sönnuð .
Hinum stórmerku kenningum Darwins er gjarnan stillt upp sem andstæðu trúar .
En þar sem þessar kenningar eru enn , eftir allan þennan tíma , aðeins kenningar , hafa margir áskilið sér rétt til að taka á þær trú allt þar til afgerandi sönnun kann að fást .
Enginn getur amast við því og ekkert dregur það úr gildi kenninganna .
Darwin sjálfur lét sínar miklu rannsóknir og kenningarnar sem hann dró af þeim ekki trufla sig frá kirkjusókn í sinni sveit .
Hann var hamingjusamlega giftur góðri konu í kirkjubrúðkaupi og hvílir látinn í Westminster Abbey .
Ekkert af því dregur úr gildi kenninga hans sem byggðar voru á merkum vísindalegum rannsóknum og þær hafa ekki gert trúuðum mönnum neitt til , þótt einhverjir þeirra bitu það í sig í öndverðu .
Ónýt blanda Stundum iðka menn stjórnmál eins og aðrir iðka trú .
Það er svo sem ekkert að því , nema þegar neitað er að kannast við það .
Mjög áberandi er hve margir hér á landi nálgast afstöðu sína til Evrópusambandsins með trúarlegum aðferðum .
Þeir eru " sannfærðir um " að aðild að Evrópusambandinu sé eins og fjölhæfasta lækningajurtin , sem þó á eftir að finna , allra meina bót .
Trúfestan er svo sterk , að það fær ekki haggað henni þótt forsendurnar sem vísað var til , þegar trúin var tekin , hafi flestar gufað upp .
Lengi var evran heilagasta tákn þessarar trúar og nægjanlega kröftugt til að bægja öllum hugsanlegum efa út í hafsauga .
Nú liggja fyrir ótvíræðar niðurstöður um að einn og sami gjaldmiðillinn getur ekki til lengdar þjónað ólíkum þjóðum með verulegt fjárhagslegt fullveldi .
Um það er varla fræðilegur ágreiningur lengur .
En þá þykjast hinir sannfærðu ekki hafa heyrt dynkinn þegar dýrðlingurinn féll .
Blásið er á fræðilegar staðreyndir , þótt menn þykist veikir fyrir þeim endranær og ríghaldið í " sannfæringuna " .
Undir áhrifum við borðið Á Íslandi hafa menn í ábyrgðarstörfum ítrekað haldið því fram að hefði Ísland verið í ESB myndi bankakreppan hafa siglt fram hjá því .
Þetta segja menn opinmynntir og bláeygir þótt fjölmargar evruþjóðir hafi gengið í gegnum ógnir vegna bankahruns og fengið meiri skell og margfalt erfiðari og langvinnari vandræði en gerðist þó hér á landi .
Það má til sanns vegar færa að ýmsum bönkum í þeim löndum var þyrmt og áhættusömum kröfuhöfum bjargað .
Þjóðirnar borguðu fyrir þau góðverk með skelfilegum útlátum , fjöldaatvinnleysi og fátækt .
Því er hvað eftir annað haldið fram að Ísland festist í samsvarandi reglugerðarneti í gegnum EES-samning sinn og það gerði væri landið aðili í ESB .
Fyrirliggjandi staðreyndir segja allt aðra sögu .
En þegar staðreyndir og " sannfæring " mætast víkja þær .
Krafa ESB um " aðlögun " Íslands að hundruðum þúsunda reglugerða í aðildarferli ætti ein að duga jafnvel mestu efasemdarmönnum .
En hún gerir það ekki .
Því þeir eru " sannfærðir " .
Þeir standa á fullyrðingu sinni þótt hún nái ekki máli og draga af henni rangar ályktanir í framhaldinu , eins og ekkert sé .
Íslendingar , segja þeir , hafi sáralítil áhrif á þá reglugerðarsetningu sem þeir þurfa að þola , þrátt fyrir fjölda útsendra sérfræðinga og diplómata á háum skattlausum launum í Brussel .
Það er að vísu mikið til í þessu .
Varla kemur upp í hugann eitt einasta atriði , þar sem hinn útsendi herskari héðan hafi spynt við fótum að gagni .
En það lifnar hins vegar mjög yfir honum þegar hann fær " hint " um að hotta á ráðuneytin heima að innleiða ósköpin án þess að mögla , því virðulegir embættismenn hjá ESB séu orðnir órólegir .
Þetta segjast þeir útsendu hafa frá fyrstu hendi .
Nú nýverið ákváðu yfirvöld í Brussel að lengur yrði ekki komist hjá því , að samræma uppþvottahanska sem notaðir væru í aðildarríkjunum .
Þessi frétt sýnir hvílík firra er að halda því fram að sambandið skipti sér af fáránlegustu smámálum .
Enn hefur t.d. ekki verið sett samræmd regla um í hvaða átt menn eigi að snúa þegar þeir snýti sér .
Er því enn allur gangur á því út um álfuna .
Sannfæringin ein dugar illa En þrátt fyrir að hinir " sannfærðu " séu ekki á hreinum villigötum varðandi áhrifaleysi Íslendinga á tilskipanir innan EES , tekst þeim að draga af þeirri næstum því staðreynd kolrangar ályktanir .
Þær eru raunar sóttar í " sannfæringuna " .
Fullyrt er að væru Íslendingar aðilar að ESB yrðu áhrif þeirra , þegar af þeirri ástæðu , allt önnur og meiri .
Það hljómar undarlega þar sem reglugerðafjöldinn sem þá tæki til Íslands myndi aukast stórlega .
Því yrði útsendum væntanlega fjölgað óheyrilega geysilega með tilheyrandi kostnaði , en engum árangri .
Því " sannfæringin " er ekki studd raunverulegum rökum .
Þvert á móti .
Saga sambandsins bendir í allt aðra átt .
Bretar eru tæplega 300 sinnum fjölmennari þjóð en Íslendingar og búa við úttútnaða utanríkisþjónustu frá heimsveldisárunum með aldalanga reynslu .
Tilraunir þeirra til að stöðva innleiðingu reglugerða og tilskipana er dapurleg , svo ekki sé meira sagt eins og nýlegar skýrslur sýna .
Þær renna nær allar út í sandinn .
En þeir hafa þó reynt .
Áhrifaleysi smærri þjóða í ESB er í auknu hlutfalli við árangursleysi stórþjóðanna .
Sér víða stað Vald ólýðræðislegra embættismanna í Brussel hefur vaxið fjarlægum meintum húsbændum sínum í höfuðborgum ESB-landanna yfir höfuð .
En fleira kemur til .
Matt Ridley lávarður benti í vikunni á athyglisverða hlið þessa máls .
Hann birti grein í The Times sl. mánudag .
Yfirskriftin var : Hvernig ESB hefur látið rödd okkar í veröldinni hljóðna .
" Þegar kemur að fríverslunarviðræðum og sambærilegum samningum á Bretland ekki sæti við borðið , " segir Ridley .
" Í stað þess situr penn evrókrati þar .
" Í greininni vitnar Ridley til Owens Patersons , fyrrverandi umhverfisráðherra Breta , sem upplýsti í ræðu og birti sláandi dæmi um , hvernig utanaðkomandi stofnanir hefðu mun meiri áhrif á lagasetningu ESB en aðildarlöndin sjálf .
Ridley nefnir stofnanir , sumar alþjóðlegar , sem afgreiða samþykktir sem geta haft víðtæk áhrif .
Við þá afgreiðslu situr peni fulltrúi ESB við borðið með " umboð " aðildarlandanna .
Þau koma því hvergi nærri .
Hagsmuna þeirra er alls ekki gætt .
En þar sem ESB átti fulltrúa við fæðingu reglugerðanna eru þær samþykktar af búrókrötum í Brussel og færðar inn í lagasafn ESB , sem stækkar um þúsundir síðna árlega .
Hann segir síðan : " Það er því engin furða þótt ESB-efasemdarmenn ( þar með talinn Nigel Farage ) segi okkur nú hafa minna alþjóðlegt vægi en Noregur , sem á sitt sæti á öllum þessum alþjóðanefndum .
" Stangast á Á Íslandi þóttust sömu stjórnmálamenn vera baráttumenn fyrir fríverslunarsamningum landsins við önnur ríki og hömuðust við það að koma landinu í ESB .
Þeir vita þó fullvel , að tækist það hefði Ísland engin áhrif á gerð slíkra samninga .
Þeir , sem eru " sannfærðir " um að slík fullyrðing sé röng , ættu að sjá kvartanir Þjóðverja yfir því að embættisvaldið í Brussel hafi farið á bak við þá í samningum við Bandaríkin .
Eins og tíðkast mjög í sumum greinum trúarbragða eru kraftaverk stundum nefnd til sögunnar í ESB-trúnni .
" Þið sem hafið ekki sannfærst , horfið á Írland og Spán , " var lengi hrópað .
" Þar er ofboðslegur uppgangur sem væri óhugsandi án evrunnar .
" Og fáum misserum síðar þóttust þessir sömu hvorki sjá né heyra um þessi lönd eins og væru þau leiðindapúkar sem loks hefðu hunskast úr hverfinu .
Þá var það næsta hálmstrá : " Sjáið þið frændur okkar Finna .
Þeir blómstra vegna evrunnar .
Hafa þrefalt " A " sem flestir hafa misst .
" Það A er að vísu ekki lengur þrefalt og var enn höggvið í þá glæsieinkunn í nýliðnum október .
Síðasta skýrsla ESB setur Finnland nú á neðsta bekk með Kýpur , annað evruríkið til , sem varð raunar gjaldþrota .
Og þegar bent er á fullveldisafsalið , sem fylgt hefur aðild að ESB , eins og nótt fylgir degi , þá er fyrst dregið úr , en svo sagt að " sannfæringin " segi mönnum að fullveldisskerðingin sé í fyrsta lagi lítil , í öðru lagi fái menn hana bætta með því " að öðlast hlutdeild í fullveldi annarra ríkja ( ! ) " og í þriðja lagi séu öruggar vísbendingar um að lengra verði alls ekki gengið .
En þá birtist á forsíðu Financial Times æpandi frétt : " Draghi ( seðlabanakstjóri ESB ) steps up push for economic union .
" Á mannamáli þýðir þetta að bankastjórinn vilji að fjárforræði þjóða færist með öllu frá þeim til Evrópusambandsins .
Draghi er ekki einn um slíka kröfu .
Þær hljóma frá öllum helstu valdastofnunum ESB og einnig forystumönnum ríkjanna , frá Merkel niður í smælingjana , sem enginn man hvað heita .
Og þannig er ekki talað af því þar gali vondir karlar og kerlingar sem vilji gera aðildarríkjum evrunnar illt .
Þetta fólk og raunar jafnt áhugamenn og efasemdamenn um ESB telja nú , að án efnahagslegs samruna undir hatti Brussel fái evran ekki staðist .
Hún , sem átti að bjarga öllu , þarf nú sjálf björgunar við .
Ef hún hrynur Forystumenn ESB hafa á undanförnum misserum etið hver upp eftir öðrum : Hrynji evran , hrynur Evrópa .
Rétt einu sinni rugla þeir saman Evrópu og sambandi ríkja innan þess .
Það má hins vegar vel vera rétt mat , að hrynji evran hverfi ESB í núverandi mynd .
En hver er háskinn ? Evrópa fer ekkert .
Efnahagslegur vandræðagangur verður naumast verri en hann hefur verið síðustu árin á evrusvæðinu .
ESB hefur þá starfað ámóta lengi og Viðtækjaverslun ríkisins .
Menn komust af þótt hún lognaðist út af .
Árið 1989 hefðu menn eins getað hrópað : " Hrynji múrinn mun alræði öreiganna austan hans ekki lengur eiga von .
" Það hefði líka verið rétt mat .
Hið meinta alræði öreiganna gufaði upp , sem gerði minna en lítið til , því öreigunum fækkaði hratt við það , íshella kúgunar bráðnaði , er fólkið fékk hlutdeild í frelsinu , svo að alræðið var ekki lengur nauðsynlegt og líf þess varð aftur jarðneskt , öfugt við það sem gerist , að sögn Halldórs , þar sem jökulinn ber við loft .
Það er ekkert sérstakt nýnæmi , þótt stjórnmálamaður , sem keppir við þáverandi valdamenn , kynni sig fyrir kjósendum sem hina góðu andstæðu .
Hann ætli og hann einn geti vakið þeim von í vonleysistíð .
Hann sé hinn raunverulegi merkisberi breytinga , einmitt þeirra breytinga sem kjósendur þrái svo mjög eftir kyrrstöðu og stöðnun .
Það er heldur ekkert nýnæmi þótt slík kynning sé dálítið loftkennd , jafnvel froða eða að minnsta kosti mátulega óljós fyrirheit .
Sú blanda verður þó að ná því að fjöldinn leyfi sér að líta á loftkastalana sem ekki verri byggingar en þær sem aðrir segjast ætla að byggja .
Flottar setningar , þar sem gagnrýni á gamlar misgjörðir hefst loks upp í sameiginleg fyrirheit frambjóðandans og kjósenda um að " við getum breytt " , séu ígildi loforða , sem meiningin sé að standa við , fái frambjóðandinn umboð til .
En loforð sem borin eru fram í slíkum umbúðum fara mönnum misvel og þess vegna er ekki jafnöruggt að þau hitti í mark , sem er í þessu tilviki hjarta kjósandans .
Flottur frambjóðandi Barack Obama er dæmi um sérlega velheppnaðan merkisbera vona og breytinga í kosningabaráttu .
Hann hitti á óskastund árið 2008 .
Hann þótti áheyrilegur ræðumaður , jafnvel framúrskarandi .
Sennilega hefur frambjóðandi repúblikana , John McCain , passað Obama prýðilega .
Kosningafundir Obama snerust fljótlega upp í fjöldasamkomur og frambjóðandinn upp í pólitískt poppgoð .
Allur heimurinn tók að dansa með .
Það hjálpaði einnig á heimavígstöðvunum .
Vissulega var Barack Obama heppinn .
En ef kenningar Napóleons mikla eru réttar , þá má einnig færa Obama þennan þátt til tekna .
Keisarinn leit þannig á , að sumir menn væru einfaldlega fæddir heppnir en aðrir ekki .
Sjálfur væri hann einn af þessum heppnu mönnum , fæddur undir heillastjörnu .
Napóleon taldi að við mannaráðningar ætti sérstaklega að líta til þess , hvort sá , sem til álita kæmi , væri heppinn eða ekki .
Einkum ætti þetta við ef mannaforráð í hernum væru í húfi .
Napóleon sjálfur virtist lengi vel svo sannarlega vera heppinn maður .
En sjálfsagt hefur miklu skipt að hann greiddi götu sinnar heppni með góðum undirbúningi , skipulagsgáfu og hugrekki .
En að lokum brást heppnin einnig þessum lágvaxna lukkunnar pamfíl , kannski vegna þess að oflætið hafði læðst að honum eða að loks hafi of langt verið seilst í óbilandi trausti á fylgilagi heppninnar .
Bandaríkjaforseti er nú orðið manna líkastur keisurum fyrri tíðar og bæði landar hans og umheimurinn umgangast hann sem slíkan .
Þó er hann ekki undanþeginn gagnrýni , eins og alvörukeisararnir voru , og ekki stendur krafa til þess að forsetinn sé tekinn í guðatölu , þótt áköfustu stuðningsmenn hvers og eins kunni gera það sjálfviljugir .
Og um þennan ókrýnda keisara í Hvíta húsinu gildir einnig reglan úr ævintýrinu , að sé keisarinn ber , þá geta óspilltar sálir einar komið auga á það .
Frambjóðandi varð forseti Obama flaug í gegnum kosningar í nóvember 2008 og dró með sér sigurvegara í báðum deildum þingsins og hafði svo mikinn styrk í öldungadeildinni að liðsforingi hans þar gat takmarkað umræður andstæðinganna fyrstu tvö árin .
En kannski hefur taumlaus aðdáunin heima og heiman blindað forsetann .
Hann nýtti því tímann illa , þegar hann átti alls kostar við andstæðinga sína og hafði óskorað umboð þjóðarinnar .
Það slaknaði aðeins á þeim styrk strax árið 2010 þegar meirihlutinn í fulltrúadeildinni tapaðist , en allt þar til nú hélst þó meirihlutinn í öldungadeildinni .
Leiðtogi hennar , Harry Reid , gekk þar fram með næsta ótrúlegum hætti og kom í veg fyrir að mál gengju til atkvæða , óttaðist hann að einhverjir demókratar myndu vilja styðja mál frá minnihlutanum .
Vekur það óneitanlega furðu að hægt sé að halda þannig á málum á lýðræðislega kjörnu þingi .
Kosningarnar sl. þriðjudag sýndu frekar en nokkuð annað stórkostlegt störnuhrap .
Vonarstjarnan mikla hrapaði formlega af himni bandarískra stjórnmála .
Það var þó ekkert sérstakt fagnaðarefni , sama frá hvaða hlið stjórnmálanna er horft .
Obama forseti kom úr annarri átt en flestir ef ekki allir fyrirrennarar hans .
Einhverjir halda því auðvitað fram að hástemmdur boðskapur hans um von og nýjan , breyttan og betri bandarískan heim , ef ekki alheim , hafi verið innantómt glamur alla tíð .
En það er enginn vafi á því , að Barack Obama snerti margan streng , hann vakti vonir , jók minnihlutahópum kjark og sumum þeirra stolt , svo sem blökkumönnum í Bandaríkjunum .
Hann var örugglega réttur frambjóðandi á réttum tíma , eins og það er stundum orðað .
Og vissulega varð honum nokkuð ágengt , en þó sárgrætilega lítið , einnig að mati margra stuðningsmanna hans , sem kenna óbilgjörnum andstæðingum um .
Forsetinn er gjörólíkur frambjóðandanum .
Hann þykir daufgerður og seinn til aðgerða .
Forsetinn sýndi ótrúlega og jafnvel ósmekklega klaufsku þegar hann tók sér stutt stopp frá golfleik til að lýsa reiði og harmi yfir því , að liðsmenn Ríkis íslams hefðu skorið landa hans á háls í beinni útsendingu .
Fáeinum mínútum síðar sást forsetinn á ný kátur og glaður sveiflandi golfkylfunni með sínum kumpánum .
Fallega sáð , rýr uppskera Barack Obama sagðist ætla að taka heim araba nýjum og sanngjarnari tökum en áður hefur verið gert .
Hann baðst hvað eftir annað afsökunar á framgöngu fyrri forseta .
Bandaríkjamenn telja margir að Obama hafi aðeins uppskorið aukna andúð og jafnvel fyrirlitningu á þeim slóðum .
Hvað sem um það er að segja , þá blasir við að þar bullar allt og sýður , sem aldrei fyrr .
Háværir fréttaskýrendur vestra telja augljóst , að Pútín forseti Rúslands líti einnig á þennan starfsbróður sinn sem veiklundaðan leiðtoga og fari því sínu fram .
Sennilega myndi Napóleon einnig telja að Obama hefði glatað heppni sinni og væri því til lítils gagns eftir það .
Engum blöðum er um það að fletta , að Obama hefur smám saman tapað bæði áliti og stuðningi .
Forsetinn náði vissulega endurkjöri eftir lok fyrra kjörtímabils og varði þá einnig meirihluta flokks síns í öldungadeildinni .
Mestu réð þá , að fyrrnefndir minnihlutahópar mættu betur á kjörstað en endranær til að tryggja að þeirra maður héldi embættinu .
Úrslitin urðu því mun hagfelldari en kannanir virtust gefa til kynna að þau yrðu .
Þau tvö ár sem síðan eru liðin hafa verið forsetanum mjög mótdræg og traust og álit á honum hefur hrapað .
Flokksbræður hans í framboði nú forðuðust forsetann eins og heitan eldinn .
Sumir gengu svo langt að vilja ekki einu sinni kannast við að hafa kosið hann ! Og nú snerist dæmið við .
Kjörsókn varð mjög dræm .
Andstæðingum forsetans gekk mun betur en björtustu kannanir boðuðu .
Repúblikanar hafa ekki verið jafn margir í fulltrúadeild þingsins í 60 ár og hafa að auki endurheimt meirihluta sinn í öldungadeildinni .
Þeir sópuðu einnig að sér ríkisstjórum og þingmönnum á fylkisþingunum .
Þeir svífa því um þessa dagana .
En þeir komast ekki hjá því að lenda fljótlega .
Sigurinn á þriðjudag var vissulega mikilvægur og fyllir repúblikana sjálfstrausti , sem vantað hefur upp á síðustu sex árin .
En þótt betra sé að hafa sjálfstraust en vanta er það og einnig hin stórbætta valdastaða samt vandmeðfarin .
En breytt valdahlutföll eru einnig vandspiluð fyrir forsetann .
Hann má ekki bjóða sig fram á ný og þegar þannig háttar til verða forsetar mjög uppteknir af ímynd sinni í sögubókunum .
Obama getur ekki verið sáttur þegar hann horfir á pólitíska mælistiku sína nú .
En viðbrögð forsetans við kosningaúrslitunum sýna að hann axlar enga ábyrgð á óförunum .
Dapurleg uppskera flokksfélaganna er þeirra vandi .
Hann sýnist heldur ekki í miklum sáttahug gagnvart andstæðingunum .
Á blaðamannafundi í kjölfar stórsigurs repúblikana veifaði hann sífellt meintum rétti sínum til að stjórna með tilskipunum frá Hvíta húsinu væri ágreiningur á milli hans og þingsins .
Mörgum lögspekingum þykir sem forsetinn hafi túlkað slíkar heimildir sínar frjálslega , svo ekki sé meira sagt .
Hann verður því að gæta sín , eigi hann ekki að valda áliti sínu enn meiri skaða en er orðið .
Vilji margra repúblikana , a.m.k. í sigurvímunni , stendur til þess , að vinda ofan af heilbrigðislöggjöfinni , sem við forsetann er kennd , " ObamaCare " .
Útfærsla hennar fór illa af stað og var í skötulíki og flest það brást þá , sem brugðist gat .
En öll umgjörðin er engu að síður bundin í lög , þótt Obama hafi raunar tekið sér vald til að breyta fjölmörgum ákvæðum , sem erfið reyndust í framkvæmd , með því að " veifa penna sínum " eins og hann kallar það .
Enginn hefur slíkar heimildir á Íslandi , en það er margt ólíkt í lagaumhverfi þar vestra og hér .
Hæstiréttur Bandaríkjanna hefur þó nýlega tilkynnt að hann hafi ákveðið að taka fyrir klögumál um það , að forsetinn hafi farið offari .
Það eru töluverð tíðindi .
Reyni repúblikanar hins vegar að leggja til atlögu við " ObamaCare " með nýrri lagasetningu er fyrirséð að forsetinn synjar slíkum lögum staðfestingar .
Tíma , sem eytt er í slíkar deilur , væri því á glæ kastað og forsetinn tapaði ekki á því .
Jafnvel harðir andstæðingar forsetans geta ekki áfellst hann fyrir að verja þau lög sem hann telur að helst muni halda uppi heiðri hans sem forseta .
Verkefni sigurvegaranna Repúblikanar verða að snúa sinni bestu hlið að bandarískum kjósendum næstu tvö árin vilji þeir fylgja sigri sínum eftir .
Þeir þurfa að sýna trúverðuga samstöðu , velja löggjafarverkefni af hófsemi og skynsemi og jafnvel af pínulitlum klókindum og koma þeim með hraði úr þinghúsinu yfir á skrifborð forsetans .
Málin , sem forsetinn vill samþykkja eða þorir ekki annað en samþykkja , munu reynast þingmeirihlutanum vel til að efla þá ímynd að þar séu raunsæir og liprir menn á ferð .
Sú mynd þykir fjarlæg núna .
En það verða málin sem forsetinn synjar , sem skipta munu mestu máli .
Þau kunna að verða óþægilega mörg fyrir demókrata .
Þau eru skýru skilaboðin sem veifað verður í kosingunum 2016 um Bandaríkin þver og endilöng : " Þjóðin þarf bersýnilega forseta sem vill koma fram þessum góðu málum .
" Þetta gæti orðið inntakið í slagorðum repúblikana , með mismunandi orðalagi , og það gæti ráðið úrslitum .
Með því skilyrði þó , að þeir hafi fundið rétta forsetaefnið .
Það gæti orðið verkurinn .
Það er allt svo stórt í henni Ameríku , sögðu menn forðum .
Það voru auðvitað skýjakljúfarnir , stórsteikurnar , kúrekahattarnir og drossíurnar .
Stærðarbilið hefur minnkað jafnt og þétt og turnarnir eru sums staðar orðnir jafnvel hærri en þar vestra .
Og pínulitlar Ameríkur hafa dúkkað upp úti um allar trissur og eftiröpunin orðin slík að Íslandsvindurinn Eric Clapton gítarsnillingur er hættur að hafa gaman af ferðalögum .
Tími skýrslnanna kom Eftir bankahrun töldu Íslendingar rétt að skrifa " rannsóknarskýrslur " af því tilefni og kostuðu þær ógrynni fjár , einmitt þegar fé var takmarkað í landinu .
Þessar skýrslur reyndust fjarri því að vera gallalausar og sumar risu tæplega undir nafni .
Gagnsemi þeirra flestra má raunar draga í efa .
Blandan var barnaleg eftiráspeki , þar sem atburðarás var tekin úr samhengi við samkynja atburði annars staðar og ofurtrú á að hefði smásmyglislegt skrifræði verið við hún á hæstu fánastöng allra myndi allt hafa farið vel .
Heilmikið hefur verið rætt um allar þessar skýrslur .
Sem er eftirtektarvert því að á daginn kemur að sárafáir virðast hafa lesið þær sér til gagns .
Gapandi fjölmiðlungar , sem frægir eru fyrir að fella dóma eftir smekk og fordómum , virðast hafa flett doðröntunum á hlaupum í von um að finna setningar á stangli sem helgað gátu þeirra málstað eða fákunnáttu .
En þrátt fyrir marga og augljósa annmarka er vafalítið að rannsóknir og skýrslur áttu fullan rétt á sér .
Þetta var þvinguð staða .
Ella hefðu ógrundaðar sögusagnir sögusmettanna átt sviðið áfram .
Þær áttu það ekki í sama mæli , þótt margt smælkið væri tínt til í skýrslunum og ekki alltaf gerður munur á aukaatriðum og aðalatriðum þar .
Ekki verða skýrslurnar allar þó settar undir sama hatt , en sumar þeirra náðu vart að varpa skýrara ljósi á rannsóknarefnið en var , áður en skýrsluhöfundar hófu störf .
Kanar höfðu þetta öðruvísi En hvað kemur þetta Ameríku við ? Jú , eins og vant er um annað , þá reis bankahrunið mun hærra þar en hjá okkur , þótt mælikvarðanum " miðað við fólksfjölda " hafi ekki verið brugðið á fullyrðinguna .
Ameríka býr svo vel að vera enn með einu heimsmyntina sem sína prívat þjóðarmynt .
Sú hagkvæmni var grundvöllurinn undir fullyrðingu seðlabankastjórans þar , að Bandaríkin gætu prentað sig út úr hvaða skuldavanda sem væri og gætu því ekki orðið gjaldþrota .
Skuldir Bandaríkjanna eru að mestu í dollurum og í " teóríunni " má því í neyð prenta ríkið út úr skuldum .
Prentunin myndi auðvitað fljótlega þýða verðminni mynt og verðbólgu , en þá um leið snarlækkandi erlendar raunskuldir Bandaríkjanna .
Bandaríkjamenn gætu þannig farið á svipaðan hátt með kínverska lánardrottna sína og Íslendingar gerðu við sína eldri borgara fyrir verðtryggingu .
Og þannig var í stórum dráttum tekið á bankahruninu vestra .
Að vísu voru ekki allir meðhöndlaðir eins , gagnsæi kom hvergi við sögu , né heldur formreglur , svo heitið gæti .
Nefndarmennirnir tveir í Rannsóknarnefnd Alþingis virtust hins vegar telja að allt bankahrunið á Íslandi snerist um það hvort skrifræðisreglum ýtrustu krafna fræðilegs stjórnsýsluréttar hefði verið fylgt út í æsar eða ekki .
Þeir sem sáu um að greiða úr hinum miklu fjármálalegu ógöngum í Bandaríkjunum haustið 2008 höfðu aldrei heyrt um þess háttar kenningar .
Með allar sínar tugþúsundir hagfræðinga , skrifaða út úr fínustu skólum , skall bankakreppan á þeim eins fyrirvaralaust og á sumum öðrum .
Stjórnendur peningamála höfðu ekki verið upplýstir um það að lausnin úr þeim óhemjulegu ógöngum sem brustu á eins og þruma , fælist í því að skrifa mörg uppköst af löngum bréfum sín á milli , bíða svara í hæfilegan umþóttunartíma , gefa skrifleg fyrirmæli , skrifa um þau fundargerð , bíða þess að andmælendaréttur liði , setja niður starfshópa og greiningarnefndir fagmanna og fara svo í öllum atriðum eftir gömlum krísuáætlunum úr möppum blað fyrir blað um atburði sem enginn hafði séð fyrir .
Þetta allt hefði Rannsóknarnefnd hins íslenska Alþingis getað kennt þeim .
Málin vestra voru hins vegar afgreidd í símtölum á milli æðstu manna og á fundum fram á nótt .
Engar fundargerðir voru skrifaðar , enda enginn tími til þess .
Ekki var tóm til að velta því fyrir sér hvort heimildir til aðgerða væru fullnægjandi eða ekki og þeim amerísku datt ekki í hug að óska eftir lögfræðilegum álitsgerðum , sem hefði mátt flýta og fá eftir nokkrar vikur , en ekki eftir venjuhelguðum starfsháttum Umboðsmanns Alþingis hér á landi , mörgum mánuðum seinna .
Enn hefur engin rannsóknarskýrsla verið skrifuð um ósköpin öll í Bandaríkjunum .
Fróðleikinn er helst að hafa úr ævisögum helstu leikendanna á stóra sviði heimsmarkaðarins .
Loksins skýrsla En það þýðir ekki að Bandaríkjamenn séu ófærir um að skrifa skýrslur .
Ekki heldur gallaðar skýrslur sem litlu skila .
Meirihluti demókrata í öldungadeildinni skilaði nýlega frá sér skýrslu um meintar pyntingar CIA , leyniþjónustu Bandaríkjanna .
Kannski þykir óþarft að nota orðið " meintar " sem fyrirvara í þessu tilviki .
En það er gert til að undirstrika að mjög er deilt um það vestra hvort um pyntingar hafi verið að ræða eða ekki .
Hefðbundin íslensk túlkun mundi ekki þurfa slíkan fyrirvara .
En jafnframt er deilt um það , hvort hinar " hertu yfirheyrsluaðferðir " hefðu verið réttlætanlegar eða ekki .
Vísað er til atburðanna 11. september , sem CIA hafði ekki séð fyrir og því sætt miklu ámæli .
Það var í reykmekkinum mikla frá þeim ógnaratburðum sem ákveðið var að herða tökin í yfirheyrslum yfir meintum hermdarverkamönnum al Kaída .
Alþjóðlegar reglur um meðhöndlun fanga í styrjöldum hafi ekki átt við í þeim tilvikum .
Hryðjuverkamenn lúti ekki lögmálum þjóðarhers , þeir undirgangist engar skyldur og almennar reglur gilda því ekki um þá .
Verið sé að tala um sams konar fólk og sker varnarlaust fólk á háls í beinni útsendingu .
Þá sé ekki aðeins átt við fáeina Vesturlandamenn , sem fá mesta fyrirferð í fjölmiðlum , heldur þúsundir hermanna Sýrlands , Íraks og Kúrda .
Þessi rök eru þung á vogarskálunum , en duga þau til ? Það er vissulega ójafn leikur , ef annar aðili átaka verður að lúta mannúðarreglum og stríðssáttmálum í umgengni við óvini sína á meðan óvininum koma slíkar reglur ekki við .
En vandinn er sá að brot á fyrrnefndum reglum vita ekki síst inn á við .
Ekki endilega að óvininum sem á fátt gott á skilið .
Gefi menn sér undanþágu frá grundvallarmannúðarreglum eru þeir komnir á mjög hættulega braut .
Engar reglur virðast gilda Fangarnir í bandarísku herstöðinni við Guantánamó ( Gitmó ) á Kúbu eru ekki stríðsfangar í hefðbundinni merkingu orðsins .
Fangabúðirnar þar hafa nú verið nýttar í 12 ár .
Þeir , sem eru handteknir og fluttir um langan veg í þessar búðir , hafa á þeirri stundu mjög óljósa stöðu .
Það er ekki vitað með vissu hvort hver og einn þeirra sé örugglega hryðjuverkamaður þótt grunsamlegur sé .
Við þann órökstuddan grun verða þeir að búa sviptir frelsi árum saman .
Allmörgum hefur verið sleppt eftir langa vist þegar yfirvöld telja sig ekki hafa vissu um sök og ríki hefur fundist sem vill taka við þessum landlausu mönnum .
Fangarnir í Gitmó sæta því mjög harkalegum þvingunaraðgerðir löngu áður en " hinar hertu yfirheyrsluaðgerðir " koma til .
Gæsluvarðhaldsúrskurðir eru að sjálfsögðu þekktir hér .
Þeir , sem í slíku hafa lent , hafa sumir lýst þeim þrúgandi áhrifum sem fárra daga eða vikna gæsluvarðhald hefur haft á þá .
Þeir eru þó leiddir fyrir dómara , sem gætir tiltekinna hagsmuna og þeir hafa löglærða menn sér við hlið , til halds og trausts .
Langoftast er slík vistun aðeins til skamms tíma .
Ekkert af þessu á við varðandi fangana í Gitmó .
Fangabúðirnar voru ætíð umdeildar vestra og Obama forsetaframbjóðandi lét eins og það yrði eitt hans fyrsta verk að loka þeim .
Nú , 6 árum síðar , eru þær enn í brúki , þótt föngum hafi fækkað verulega .
Gagnrýnendur forsetans , úr hans eigin herbúðum , segja að sennilega hefði þessum föngum fækkað jafn mikið , hver svo sem hefði verið í Hvíta húsinu .
Fyrirfram mætti ætla að flestum þætti hin nýbirta skýrsla þingnefndarinnar gott mál .
En því fer fjarri .
Forsetinn sjálfur veit ekki í hvorn fót hann á að stíga vegna hennar .
Hefur hann klemmst á milli leyniþjónustumanna sinna og fyrrverandi ákafra stuðningsmanna .
Skýrslan hefur verið í mörg ár í vinnslu og kostað á 5. milljarð króna .
Þó var enginn þeirra , sem best til þekkja , kallaður fyrir nefndina og raunar fór engin vitnaleiðsla fram .
Nefndin klofnaði svo á lokasprettinum eftir stjórnmálalegum línum .
Þegar mistök Leyniþjónustunnar voru rannsökuð á sínum tíma , vegna fullyrðinga hennar um að Írak réði yfir gereyðingarvopnum , var samheldni í rannsóknarnefndinni og mun betur haldið á málinu .
Nú er fullyrt að nefndarmenn demókrata hafi leitast við að hvítþvo sjálfa sig í málinu , áður en repúblikanar fái formlega meirihluta stöðu í öldungadeildinni í næsta mánuði .
En CIA hefur nú nafngreint þá þingmenn ( og nefndarmenn ) sem fengu reglubundið skýrslur um þær aðferðir sem beitt var við yfirheyrslurnar og þann árangur sem af þeim varð .
Engin þeirra hafi gert athugasemdir við leyniþjónustuna .
Þá er bent á þá hræsni og tvískinnung sem þykir felast í því að forsetinn sjálfur samþykkir persónulega skotmörk mannlausra flauga ( dróna ) , sem gera árásir innan landamæra ríkja , sem ekki hefur verið sagt stríð á hendur .
Leitast er við að fella hryðjuverkaforingja í slíkum árásum , og forðast , eins og fært sé , dráp á sakleysingjum við þær aðgerðir .
" Vatnsbrettaböð " sem láta föngum líða eins og þeir séu við það að drukkna séu vissulega mjög harðneskjuleg .
En varanlegur skaði sé ekki af þeim .
Því sé hlálegt að sömu menn hneykslist yfir þeim og viti vel af og samþykki sjálfir " drón " morðin á óvopnuðu fólki víða um lönd .
Stjórnendur CIA fullyrða að " hertum yfirheyrslum " ( pyntingum ) hafi verið hætt árið 2007 .
Ekki var neitt leyndarmál að þær höfðu átt sér stað .
Meginfréttapunktar hinnar umdeildu skýrslu hafa því verið þeir að CIA hafa leynt Bush forseta umfangi og áhrifum " hertra yfirheyrslna " .
Stundum hafi CIA gengið harkalegar fram en verklagsreglur hafi leyft og svo fullyrða skýrsluhöfundar , að þeim mikilvægu upplýsingum , sem sagt var að pyntingarnar hefðu tryggt , hefði mátt ná fram með hefðbundinni yfirheyrslutækni .
Þetta er fullyrt í skýrslunni án þess að vitnaleiðsla af neinu tagi hafi farið fram hjá nefndinni .
Og eins og alltaf þá er reynt , í tilefni af svona fréttum , að finna íslenskan vinkil á málinu .
Í þetta sinn voru það " fangaflutningavélarnar " rétt einu sinni með tilheyrandi vangaveltum um hverjir hefðu heimilað viðkomu þeirra hér .
Vinstristjórn sat í fjögur ár .
Samfylkingin fór með forræði utanríkisráðuneytisins í 6 ár .
Hvers vegna var þetta mál ekki upplýst á öllum þessum langa tíma ? Það hefði væntanlega ekki þurft mörg hundruð milljóna króna rannsóknarnefndir til þess .
Sennilega aðeins fáein símtöl .
Hann er nú enginn Einstein , " segja menn stundum um fjarstaddan , þegar gera skal lítið úr honum , án þess að segja beinlínis neitt ljótt , sem hafa megi eftir .
Þetta fellur oft í góðan jarðveg og þeir í kring glotta á kostnað hins fjarstadda eða kinka kolli , rétt eins og þeir og snjallyrðismaðurinn séu smáafsteypur af ofurmenninu .
Mannkynshræringur Menn á borð við Albert Einstein eru ekki einungis hafðir til vafasamrar viðmiðunar af þessu tagi .
Í þá er vitnað ótt og títt , enda ekki lakara ef önnur rök skortir .
En jafnvel þótt frómir menn og óljúgfróðir eigi hlut að , er töluverð hætta á því að með fljóti sitthvað sem Einstein og þeir aðrir hafa aldrei sagt og væri þvert um geð að tengt væri við þá .
Bréfritari tekur áhættuna af því að detta í slíkan pytt .
Hann þykist hafa heyrt haft eftir Albert Einstein , að áður en alltof langur tími líði frá muni mannkynið verða orðið eins á litið .
Þetta átti að gerast á tiltölulega skömmum tíma .
En rétt er að hafa í huga að Einstein hugsaði gjarnan í ljósárum í sinni lögmálagerð .
Sjálfsagt mætti sannreyna meinta tilvitnun með því að ræsa netið til leitar .
En því er sleppt .
Helst þykjast menn muna að Einstein hafi talið að mannkynið myndi verða brúnleitt , svona eins og Íslendingar þrá að vera eftir 3 vikur á Costa del Sol .
Einstein hefur ekki þurft flóknar formúlur til að komast að þessum niðurstöðum .
Hann hefur séð að jörðin skreppur hratt saman , í óeiginlegri merkingu , og svo er það aflið , sem Einstein , með allar sínar gáfur , náði ekki að læsa í formúlu .
Ástin .
Einhver hefur kannski sent honum , í lauslegri þýðingu , ljóð Tómasar , sem upplýsir að hjörtunum svipi saman í Súdan og Grímsnesinu .
Phileas Fogg vann frægt veðmál og ógrynni fjár , er hann komst á 80 dögum umhverfis jörðina .
Það gerði Fogg að vísu án viðkomu á Íslandi , sem gerir sögu hans ótrúverðugri .
Ekki Íslandsvinur , Phileas Fogg .
En nú gæti Phileas farið umhverfis jörðina á skemmri tíma en Íslendingar fóru undan Eyjafjöllunum suður til Reykjavíkur ( sem er raunar í annarri átt ) og enginn nennti að veðja við hann um ferðina .
Jarðarbúar lifa nú allir í næsta nágrenni og því verða aðalskipulög væntanlega færð frá sveitarstjórnum og undir Allsherjarþing S.þ .
áður varir .
Tvö skilyrði liggja þar með fyrir .
Það fyrra að heimslýðurinn búi allur á sömu torfunni , og hitt er doktorsniðurstaða Tómasar skálds um að hjörtunum svipi saman í Súdan og Grímsnesinu .
Þar með er mannkynið komið í blandarann eina og sanna og kemur þaðan út ljósbrúnt og brúneygt .
Rasandi rasistafræðingar Þar með eiga þeir sem flokka menn til góðs eða ills , gáfna eða heimsku eftir skrokklit ekki lengur í nein hús að venda .
Nú þarf lítið til að hreytt sé " rasisti " í menn þegar fyrirferðarmestu kjánarnir telja sig hafa fengið síðustu töluna í bingóinu sjái þeir orðið múlatti notað eftir merkingu sinni .
En þegar spá Einsteins hefur fullkomnast verður væntanlega skollinn á undurblíður friður .
Sagan sýnir að þeir sem upphefja sig á kostnað fólks annarrar gerðar , þurfa ekki litinn til .
Mörg dæmin má nefna .
Andúðin á gyðingum víða , og ofsóknir nasista gagnvart þeim eru hrópandi .
Stundum er talað um kynþáttahatur annars vegar og kynþáttafordóma hins vegar .
" Fordómarnir " fela í sér afsökunarkeim .
Þeir dómar eru felldir í krafti þekkingarleysis og heimsku .
Kynþáttahatararnir á nasistatímunum þóttust hafa vísindalegan grundvöll fyrir sínum trylling .
Kynþáttavísindi blómstruðu og háskóladeildir störfuðu undir hatti þeirra .
Læknar á borð við níðinginn Mengele urðu alræmdir .
En þessi ófögnuður átti ekkert erindi við vísindin .
Stjórnmál , eins og þau leggjast lægst , hatur , heift og vitfirring fékk ekki dulist með skírskotun til vísinda , sem engin voru .
Sama er að segja um kynþáttahatur á grundvelli litarhafts .
Hörundsliturinn hefur ekkert með innræti manna , gáfur eða eðliseiginleika að gera .
Þegar litið er til gyðinga , sem eru ekki fjölmennir í heiminum er bent á hversu margir afburðamenn á ólíkum sviðum koma úr þeirra röðum .
Þeim lærðist á aldalöngum hrakningum að menntun og þroskuðum hæfileikum næðu ofsækjendur síst af fólki á flótta .
Gætu helstu kraftakallar hitlersillskunnar litið úr gröfum sínum kæmi þeim margt undarlega fyrir sjónir .
Þeir ætluðu að ærast þegar blökkumaðurinn Jesse Owens sló í gegn á Ólympíuleikunum í Berlín 1936 .
Á þeim árum þegar nasisminn virtist blómstra , samkvæmt óskeikulum kynþáttagreiningum var afburðamaðurinn Owens undirmálsmaður .
Blökkumenn hafa löngum skarað fram úr í mörgum greinum íþrótta .
Og úr ómerktum gröfum sæju foringjar herraþjóðarinnar að blökkumaður sæti í öndvegi bandarískra stjórnmála .
Gyðingar þættu skara fram úr víða .
Kínverjar væru á mörkum þess að verða helsta efnahagsveldi heimsins .
Og Þýskaland hefði náð miklum áhrifum , virðingu og miklum fjárhagslegum styrk með því að feta hina þröngu braut lýðræðisins .
Kannski færi það verst í hin gulnuðu bein að engum vísindamanni dytti í hug að kynþættir hefðu mest með þróun mannkynsins að gera .
Kynþáttakenningarnar hefðu reynst gervivísindi allra gervivísinda .
Götótt umræða Kjánaleg hróp manna um rasisma án þess að ljóst sé hvað réttlætir meiðyrðin eru ekki til nokkurs gagns .
Yfirborðs-kjag af því tagi og ógrundaðar ályktanir hafa þó ekki langtímaáhrif .
Allt er sett í einn graut .
Fæst stenst nokkra skoðun .
Látið er eins og átrúnaður á Múhameð sé kynþáttabundinn .
Heldur einhver að þeir milljarðar manna sem horfa til Jesú Krists sem haldreipi í lífsins óvissu og við kaflaskil lífs og dauða séu af einum og sama kynþættinum ? Fjöldi manna er til víða um lönd sem hatast út í blökkumenn eða lítur niður á þá .
Slíkir einstaklingar koma ekki eingöngu úr röðum hvítra og flestir hvítir menn hafa óbeit á þess háttar fólki .
Vissulega hafa blökkumenn í Bandaríkjunum , ef litið er á þá sem hóp , ekki náð jafnlangt í lífsgæðakapphlaupinu þar vestra og hvítir menn .
Þeir hvítu höfðu mikið forskot og það bil minnkaði of seint .
En blökkumenn í Bandaríkjunum hafa sem hópur náð miklu lengra en blökkumenn í Afríku .
Kjör Obama Bandaríkin eru enn eina heimsveldið .
Forseti Bandaríkjanna er gjarnan sagður valdamesti maður í heimi .
Barack Obama var kosinn forseti í góðri kosningu og endurkosinn fjórum árum síðar .
Blökkumenn í Bandaríkjum eru tæp 14% þjóðarinnar .
Hvítir menn eru um 78% .
Kosning Obama var söguleg og hefði raunar verið óhugsandi fyrir hálfri öld , svo dæmi sé tekið .
En hún tekur af öll tvímæli um að húðlitur manna hefur ekki úrslitaþýðingu í bandarískum stjórnmálum .
Það gerði Bandaríkjunum gott að kjósa blökkumann sem forseta .
En þeir gerðu það ekki þess vegna .
Það hafði mikið gengið á í Bandaríkjunum .
Óvinsæl stríð og efnahagsleg áföll .
Barack Obama var einn af vinstrisinnuðustu þingmönnum landsins .
Haustið 2008 voru Bandaríkjamenn einfaldlega tilbúnir til að gefa þess háttar manni tækifæri .
Ekki verður endilega sagt að Obama hafi sem stjórnmálamaður nýtt tækifæri sitt vel .
En það hafði ekkert með það að gera að hann er blökkumaður .
Byggt á hættulegum grillum Kynþáttahatur er í raun ekki lengur til nema sem hluti af kynþáttafordómum .
Kynþáttahatur byggist ekki á staðreyndum eða upplýstri umræðu .
Það breytir engu um þetta þótt fjöldi manna hafi sig enn í frammi undir fána kynþáttafordóma .
Ríkisstjórnir landa sem eiga aðild að Sameinuðu þjóðunum vilja reka þá gyðinga sem búa í Ísrael á haf út .
Í opinberum þjóðhátíðarræðum eru áköll um að drepa skuli gyðingana .
Slíkar öfgar á að fordæma og veitast gegn þeim af hörku .
En það er jafnfráleitt að forðast óþægilega þjóðfélagsumræðu með aðkasti og hrópum og reyna að þagga hana niður með vísun til eigin fordóma og hefja rasistastimpil á loft .
Umræðan um samskipti Ísraela og nágranna þeirra á svo sannarlega rétt á sér .
Með sama hætti og rétt er og skylt að ræða heiðarlega og öfgalaust hversu hratt ríki , stórt eða smátt , ætlar að taka á móti erlendum ríkisborgurum og þá með hvaða skilyrðum .
Öfgarnar felast í því að reyna að útiloka slíka umræðu .
Umræðubannið var megineinkenni stjórnmálastefnu sem fáir vilja aðhyllast nú .
Rússland og umheimurinn Á löngum blaðamannafundi fyrir skömmu leitaðist Pútín forseti við að flokka vandræði Rússlands undir eðlislæga þörf vestrænna ríkja til að vængstýfa Rússa svo þeir fengju ekki að njóta sín með sanngjörnum hætti .
Að svo miklu leyti sem erfiðleikar Rússa eru til komnir vegna efnahagsþvingana annarra ríkja , kemst forsetinn ekki hjá því að líta í eigin barm , þótt evrópskir leiðtogar hafi vissulega haldið mjög illa á málum Úkraínu .
En Rússland hefði auðveldlega getað staðið af sér veikburða efnahagsþvinganir .
En þegar hrun olíuverðs bættist við fauk í flest skjól .
Rússland hefur byggt upp fjölbreytt atvinnulíf í sínu gjöfula landi .
Olían var þeim eins og Nokia var Finnum , svo myndin sé einfölduð .
Pútín lætur eins og efnahagsþvinganirnar og olíuverðslækkunin sé samræmt óvinabragð gegn Rússum .
Það er fráleitt .
Því miður , verður að segja .
Hrun á olíuverði er hættumerki þegar horft er til heimsins alls .
Margir fagna , þegar verð á eldsneyti lækkar .
Það gleður bílaeigendur og auðveldar fátækum að halda á sér hita á köldum vetri .
En olíuverðslækkunin er skammgóður vermir í þessum skilningi sem öðrum .
Hún er vísbending um það , að hjól heimsins spóli í eigin fari .
Tekjur munu lækka í kjölfarið .
Og það er varasamt að hlakka yfir því , hvernig lækkun olíuverðs er að leika Rússa .
Undir lok seinustu aldar gátu Rússar ekki greitt afborganir af skuldum sínum .
Það var afleitt , en ekki til heimsvandræða .
Fari svo nú , að Rússar geti ekki staðið við ríkisskuldbindingar sínar horfir málið öðru vísi við .
Efnahagskerfið er miklu veikara nú , sérstaklega í Evrópu .
Bankar víða í Evrópu ráða ekki við það standi Rússar ekki í skilum .
Um miklar fjárhæðir er að tefla .
Margföldunaráhrifin geta orðið hröð .
Evrukreppan síðasta gæti orðið sem barnaleikur hjá því sem þá gerist .
Því er nær að reyna að ná til Rússa heldur en að hlakka yfir því að nú herðist snaran að hálsi þeirra .
Fleirum gæti orðið erfitt um andardrátt Jóladraumurinn Aðventunni lýkur brátt og boðun hennar rætist .
Jólalögin eru spiluð á öllum rásum og brátt fáum við að heyra sálmana fögru sem tengja okkur mörg góðum minningum og alúðlegu andrúmslofti .
Jólin eiga að vera tími samheldni og samveru .
Fjölskyldan er þá í fyrirrúmi .
En fjölskyldan er stærri og " gjörvöll mannkind " þarf að eiga kröfu til vonar og ljóss .
Íslandsvinurinn Bing Crosby raular svo notalega eitt frægasta jólalag allra tíma , drauminn um hvít jól .
Söngvarinn frægi á einhvern tíma að hafa sagt sem svo : " Ef við gerum ekki jólin að tilefni til að njóta sameiginlega þess , sem hefur fallið okkur í skaut , þá megnar ekki allur vetrarsnjórinn í Alaska að gera jólin okkar hvít .
" Þetta er tíminn , þegar horft er um öxl og skyggnst til þess liðna áður en reynt er að grufla í framtíðinni , því fátt er þar fast eða í fókus og spár rækilega litaðar af von og þrá .
Maðurinn er ekki jafn ágætlega settur og rómverski guðinn Janus var , en önnur ásjóna hans vissi aftur , en hin fram .
Það fer vel á því , að mánuðurinn sem er handan við hornið , brennur og flugelda sé nafni Janusar .
Janus var hliðvörður , guð breytinga og hins ókomna .
Það gerði honum hægara um vik að sjá í senn aftur og fram .
Sagan er í mörgum útgáfum Minnið , netið og sagnfræðin hjálpa okkur , aumum mönnunum , eitthvað , er við skyggnumst aftur , jafnvel um langan veg .
En þessi hjálpargögn eru fjarri því að vera örugg , enda skolast margt til á löngum tíma .
Rétt sagnfræði er ekki til , en menn hafa komið sér saman um eina niðurstöðu sem er sennilegri en hinar .
Ekki þó eins formlega á gömlu kirkjuþingunum .
Íslendingar eiga magnaðar frásagnir skrifaðar á skinn .
En það gengur í bylgjum , eins og tónlist á vinsældalistum , hvort sagnfræðingar og fræðimenn telji rétt að taka mikið mark á þeim .
Stundum hefur fræðimannatískan verið vinsamleg " staðreyndum " gömlu skinnanna , en þess á milli þótt fínast að gera lítið úr .
Utan við standa svo leikmenn , vellesnir margir og fróðir , sem telja á hinn bóginn minni ástæðu til að taka mark á fræðimönnum en skinnum .
Svona fylkingar eru fagnaðarefni og uppgrip fyrir andann í þessu landi .
Og það eykur svo enn á gleðina að stundum koma í ausandi rigningu teikn upp úr jörðinni , eins þrumur úr heiðskíru lofti , eins og steinkista Páls biskups í Skálholti .
Reyndist allt það , sem sagt hafði verið á gulnuðum blöðum , þá ganga betur upp en það sem nútímamenn upplifa á splunkunýjum leiðarvísum , þegar þeir tengja uppþvottavél .
Bretar virðast meiri einfeldningar en Íslendingar og efuðust ekki eitt augnablik þegar þeir fundu Ríkharð konung þriðja liggjandi undir bílastæði .
Það þótti mörgum ömurlegur umbúnaður um hátignina .
En svo benti einhver konunghollur á , sínum mönnum til huggunar , að væru bílastæðagjald og sektir fyrir ógreidd gjöld reiknuð hin sömu fyrir legstað kóngs og greitt væri nú fyrir stæðið ofan á , þá væri það ekki lægra endurgjald en fengist fyrir gullslegin grafhýsi ættingja hans .
Það er stundum haft til marks um heimildargildi fornra sagna Íslendinga að augljóst sé að höfundurinn skáldi í eyðurnar , eins og væri hann á fésbók .
Og virðist þá ekki bæta úr skák að sá höfundur skáldar betur í eyður en nokkur sagnfræðingur væri fær um að gera , ef Snorri Sturluson og slíkir eru taldir frá .
Rómantískir lesendur fornra sagna og ómenntaðir með öllu í fræðunum hafa svo sína niðurstöðu fyrir sig .
Hún er sú , að þeir sem skrifa betri texta en öðrum hefur auðnast að gera síðar , og það þótt þeir hafi haft 8 aldir til að æfa sig , og að auki vandir að virðingu sinni , skuli njóta vafans .
Það sem þeir þóttust vita með allöruggri vissu hafi þeir skrifað samkvæmt því .
Það þýðir ekki að allt sé það þar með 100% rétt .
En það þýðir heldur ekki að neitt af því verði mikið réttara hjá öðrum síðar .
Snillingsmennin undirstrika þetta með því að skálda óhrædd í eyðurnar .
Þeir þóttust vita að fáir yrðu til þess að rugla þessu tvennu saman .
Enda hafa þeir sem fyrstir fengu að lesa afurðir snilldar og vinnuþreks verið valinkunnir sómamenn sem mundu langt fram .
Slíkir hafa vitað sjálfir hvenær alkunnur fróðleikur birtist og hvenær var verið að skálda í eyðurnar í þágu söguþráðarins og listrænnar fegurðar .
Öðrum en þess háttar mönnum hefur ekki verið treyst til að fletta þessum djásnum fyrstum manna .
Að líta skammt yfir langt En í þeim spakvitru umræðum sem verða eftir örfáa daga og Janus stjórnar af röggsemi , eins og vant er , þarf ekki að horfa langt aftur í aldir , þar sem myrkur sögunnar er þéttast .
Margur mun minnast þess , að á liðna árinu voru 100 ár frá því að mannkynið ( oddvitar þess ) blés til heimsstyrjaldarinnar fyrri , ógurlegs hildarleiks , þótt ofsagt sé að kalla hann heimsstyrjöld .
En þá má hafa í huga að heimsstyrjöldin síðari er talin framhald hinnar .
Svo illa hafi verið gengið frá hinni fyrri , að sú síðari hlaut að koma .
Og saman rísa þær sannarlega undir nafnbótinni heimsstyrjöld .
En áfram flugust stríðsmenn á , þótt þessum hildarleik á heimsvísu lyki .
Þau stríð voru ógurleg líka , mannfall mikið og líkamstjón verra en fyrr , því mannkynið tók sífelldum " framförum " í greininni .
Nefna má Kóreustríð , átök um Súez-skurð , stríð um tilveru Ísraels , uppreisn í Ungverjalandi , Víetnamstríð , Balkanskagastríð , útrýmingarherferðir í Afríku , byltingu á Kúbu , styrjaldir í Suður-Ameríku , herforingjastjórnir og mannshvörf .
Og Margrétar vegna skal nefna Falklandseyjastríðið .
Þetta eru dæmi af handahófi .
Samt er látið eins eins og friður hafi ríkt , " svona þegar á heildina litið " .
Þessi " alheimsfriður " er að vísu líka kallaður stríð – kalt stríð .
Þá lágu heilu þjóðirnar svefnlausar af ótta við að kjarnorkan eyddi þeim og lunganum af jarðnesku lífi í leiðinni .
En svo féll múrinn og alþjóðamálin urðu hæfilega volg .
Nixon hafði dregið Kína inn í rotaryklúbb þjóðanna .
Þýskaland varð aftur að einu ríki .
Rússland í kjölfarið að bisnessríki á fáeinum mánuðum , eins og Lenín hefði aldrei komið þangað austur með lestinni .
En líkin í lestunum sem fóru enn austar munu halda nafni hans uppi um ókomna tíð , sem og lærisveinsins Stalíns .
En Rússland umpólaðist í einni svipan og minnti við þá umbreytingu dálítið á " gullöldina " hans Al í Chicago forðum og tímaskeið sem annar Al , leikarinn Pacino , og Marlon Brando gerðu eftirminnilegt á filmu .
Og það urðu fleiri stríð þótt múrinn hyrfi : Írak , Íran , Afganistan , Túnis , Sýrland , Líbía og Úkraína .
Enn nefnt af handahófi .
Margar milljónir manna féllu í þessum stríðum og þó þótti sjaldnast taka því að lýsa því yfir að stríð væri formlega hafið .
Það var þó háttur heiðursmanna áður fyrr og alþjóðlegar reglur gilda um að slíkt skuli gert .
Það er því ekki auðvelt að draga mörk á milli stríðstíma og friðartíma .
Með fyrirvörum um " smástríðin " er talað um stríðstíma á öðrum og fjórða til fimmta tug síðustu aldar .
Svo kom kaldastríðstíminn .
Enn er stríðstími Nú er hryðjuverkastríðstíminn sagður hafinn .
Hann lýtur ekki landamærum , engum reglum og hermennirnir skera sig ekki úr almúga og markmiðin eru óljós .
Lágmarksreglur um miskunnsemi , sem jafnan var talin gilda í formlegu stríði áður fyrr , svo sem um meðferð særðra og fanga , eru ekki til í hryðjuverkastríðinu .
Ekki er auðvelt að leiða fram fordæmi úr sögu fyrir svona stríðum , né greina uppsprettuna svo gagn sé að .
Sumir halda því þó fram , að mest séu líkindin við trúarbragðastríðin fornu .
Janus lætur ekki uppi hvað sú ásjóna hans sem veit fram sér , eins og í leiftri inn í framtíðina , um þessi áramót .
Manninum er ekki treyst fyrir því að sjá inn í framtíðina .
Enda mundi hann kunna lítt að fara með svo guðlegan mátt .
En þar sem maðurinn , langfremstur meðal jafningja í dýraríkinu , man og getur lært , þótt í smáu sé , getur hann brugðist að nokkru við því sem framtíðin skammtar .
Það hefur einnig sýnt sig að maðurinn getur gert sitt til þess að sumt snúist til betri vegar .
Þess vegna leitast hann við , ekki síst um áramót , að varða veg sinn fögrum fyrirheitum .
Jú , jú , við vitum öll , hvert og eitt , hvernig hefur farið fyrir þeim sumum .
En það réttlætir ekki uppgjöf .
Reyna bara að standa sig betur á næsta ári .
Þetta á líka við um þjóð .
Það er að vísu snúið að fá fram óskeikulan þjóðarvilja til góðs eða ills .
En hann hefur einstaka sinnum sýnt sig .
Og þegar hann hefur beinst til góðrar áttar , og samstillingin verið fyrir hendi , hefur það ráðið úrslitum um að betur fór en á horfðist .
Það má hafa þetta í huga .
Það er alltaf rétt að reyna .
Það er sjálfsagt að óska náunganum gleðilegs nýs árs og farsældar á því ári og það skaðar örugglega ekki að stuðla að því , að frómar óskir gangi eftir .
Þótt ekki sjáist mikið til sólar um þessar mundir er eftir sem áður öruggt að fátt sé áfram nýtt undir sólinni .
Sú var tíð Íslenska Ríkisútvarpið hefur gert margt gott um dagana .
Bréfritari á þaðan góðar minningar frá lausamannsárum sínum þar .
Hann lék þar nokkur örhlutverk í útvarpsleikritum undir stjórn hins kunna leikstjóra og ljúfmennis Ævars R. Kvaran .
Það má vera til þess að gleðja einhvern að bréfritari geispaði golunni í tveimur af þessum leikritum .
Ásamt öðrum stjórnaði hann og setti saman tugi útvarpsþátta á nokkurra ára bili og fengu sumir þeirra prýðilegar viðtökur , ekki síst útvarpið kennt við Matthildi .
Sumarlangt sendi hann stutta sumarpistla frá Austurlandi , leiguliði herbergis góðra hjóna á Egilsstöðum og flakkandi með fróðum mönnum um þessar fögru slóðir .
Ferlinum lauk með umsjón með þingsjárþætti Útvarpsins í einn vetur , en þaðan lá leiðin yfir á Morgunblaðið .
Það reyndist fyrri ferðin þangað .
Þessi störf á Útvarpinu voru öll til gamans gerð fyrir viðkomandi og vonandi einhverja úr hópi hlustenda og svo voru þau viðleitni til að tryggja sér aura upp í framfærslu námsmannafjölskyldu .
Þeir sem fyrir voru , landsfrægir menn ( og konur ) margir , tóku vel uppivöðslusömum hálfhörðnuðum ungmennum og raunar af ríkara umburðarlyndi en efni stóðu til .
Og þeim var í rauninni sýnt furðu mikið traust af mönnum eins og Haraldi Ólafssyni og Guðmundi Jónssyni , svo tveir hinir helstu séu nefndir til sögunnar .
Og ekki er óhugsandi að stundum hafi verið reynt töluvert á þanþol þess trausts .
Blásið til afmælis En mestur heiður var bréfritara örugglega sýndur þegar Haraldur dagskrárstjóri valdi hann til þess að starfa með Stefáni Jónssyni fréttamanni og landskunnum útvarpsgarpi við að setja saman þrjá þætti í tilefni af 40 ára afmæli Ríkisútvarpsins , " það Herrans ár 1930 " .
Bréfritari var þá aðeins 22ja ára , en Stefán á besta aldri , þrautreyndur afburðamaður á öldum ljósvakans .
Ekki þarf að taka fram að Stefán átti síðasta orðið um hvaðeina sem sneri að þessari þáttargerð og yfirburðaþekking hans og reynsla markaði vinnuna , áherslur og tök .
En nýliðinn bjó lengi að þessari samveru og samvinnu og skemmtilegheitin voru ómæld .
Ekki var ónýtt að fá að hlaupa á milli hverfa með segulbandshlunkinn út um allar jarðir og fá að spyrja íslenskt frægðarfólk og mikilmenni um hluti sem tengdust tilefni þáttanna .
Í hlut bréfritara komu m.a. Brynjólfur Bjarnason áður menntamálaráðherra og helsti forystumaður íslenskra kommúnista , Aðalbjörg Sigurðardóttir , sem verið hafði borgarfulltrúi í Reykjavík á átakaárum ( móðir Jónasar H. Haralz ) , Halldór Laxness og Ásgeir Ásgeirsson , annar forseti Íslands , og má vera að þetta hafi verið síðasta útvarpsviðtalið sem tekið var við hann .
Allt þetta fólk og aðrir sem talað var við tóku hinum unga útvarpsmanni afar kurteislega , og hafi sumar spurningar hans verið hvatvísar eða ungæðislegar létu viðmælendur ekki á neinu bera .
Ásgeiri forseta þótti hins vegar komið að viðkvæmu efni , er spurt var um samskipti hans og Jónasar ráðherra frá Hriflu .
Hann þagnaði við og benti kurteislega á segulbandið .
Útvarpsmaðurinn ungi slökkti á því , eftir nokkurt hik , og svaraði Ásgeir þá spurningunni í alllöngu máli .
Þegar komið var heim þetta kvöld var svarið krotað í kompu eftir minni , því það var fróðlegt og ýmsir nefndir til sögunnar , svo sem Helgi Tómasson læknir , Sigurður Eggerz ráðherra , Tryggvi Þórhallsson forsætisráðherra og mágur Ásgeirs og fleiri þekktir menn úr þeirri sögu .
Ekki er verið að gefa til kynna að þarna hafi opinberri sögu um mikil atvik verið kollvarpað , en eftirminnilegt er þetta allt , hvað sem öðru líður .
Ríkisútvarpið var 40 ára þegar þetta var og þótti algjörlega ómissandi þáttur í íslensku þjóðlífi og var algjörlega eitt um hituna .
Þjóðin vaknaði með því , bað sínar bænir með því og teygði svo úr sér með Valdimar og Magnúsi .
Hlustað var með andakt á síðasta lag fyrir fréttir og þjóðin fór frá viðtækinu í " guðs friði " eftir að útvarpsstjórinn lauk máli sínu eða eftirmaður hans flutti ljóð með snilldarbrag .
Framhaldssögurnar áttu sérhvert bein í sérhverjum manni .
Það var rík sannfæring fyrir því í landinu að enginn aðili annar gæti annast verkefni á borð við þau sem því voru falin .
Plebbar höfðu ekki enn látið til sín taka .
Síðan eru liðin 40 ár og hefur Ríkisútvarpið gert margt prýðilega á þeim tíma rétt eins og á þeim fyrstu 40 árum , sem voru tilefni þess þáttar , sem Stefán Jónsson fréttamaður og Davíð Oddsson stúdent ( eins og það hét í kynningunni ) sáu um .
Stefán er horfinn úr heimi , kannski í hin eilífu veiðilönd , sem hann unni , og Davíð verður 45 ára stúdent næsta vor , nái hann að uppfylla allar kröfur almanaksins .
Aðrir tímar , kröfur og önnur tækni Og það hefur einnig margt annað breyst eins og þessir tveir .
Miðlun upplýsinga er á færi margra núorðið .
Út um allan heim hafa einkaaðilar sýnt góða getu til að sjá um fréttaflutning og afþreyingu , og hvorugt stendur að baki því sem hið opinbera gerir .
Á 40 ára afmæli Ríkisútvarpsins þurfti ekki að halda fram rökum fyrir tilveru ríkisútvarps .
Það var þá nýlega komið í sjónvarpsrekstur líka .
Auðvitað af miklum vanefnum í fyrstu .
Ekkert sjónvarp á fimmtudögum ( sem var prýðilegt ) , ekki heldur um hásumartíð .
Ekki í lit .
Stuttur útsendingartími og fjölmargir enn þannig í sveit settir að þeir náðu ekki sjónvarpsmerkinu .
En allir sem gátu sátu samviskusamir og spenntir fyrir framan sjónvarpið sitt og ræddu svo daginn eftir við ættingja og starfsfélaga um það sem farið hafði fram , rétt eins og það væri allt atburðir í fjölskyldunni : " Var rétt af Irenu að giftast Soames ? " Allt er þetta gjörbreytt .
Kostir fólks eru allt aðrir en voru .
Nú þarf sífellt að réttlæta tilveru Ríkisútvarpsins , nauðungargreiðslurnar og hvers vegna allir ættu að láta sívaxandi misnotkun á ríkisrekinni fréttastofu yfir sig ganga .
" Öryggishlutverk " ríkisútvarpsins er efst á blaði réttlætingar á nauðsyn þess að kosta almannafé , fúlgum fjár , til að halda því uppi .
Þó hefur einmitt þessi öryggisstofnun brugðist seint og illa við í stóratburðum á borð við Suðurlandsskjálfta og gos í Eyjafjallajökli , svo dæmi séu nefnd .
Einkareknir fjölmiðlar tóku miklu fyrr við sér .
Lítill vafi er á að rafræn skilaboð í síma landsmanna og þá einkum þeirra sem eru á hættusvæðum eru nú mikilvægasta öryggistækið .
SMS sem berst í síma er oftast það fyrsta sem menn heyra um að vá sé fyrir dyrum .
Jafnvel þótt Ríkisútvarpið , sem gerir sjálft lítið úr þjóðarhlutverki sínu með skrípiheitinu " RÚV " , hefði ekki sýnt ósæmilegan slappleika í öryggismálum , þá hafa aðrir tekið við stærstum hluta kynningar í þágu öryggis .
Frjálsir fjölmiðlar gætu auðveldlega séð um afganginn .
Hellt upp á könnunina Fyrir fáeinum dögum var sagt frá svörum sem könnunarfyrirtæki hafði fengið er það spurði um traust á fjölmiðlum .
Sagt var að meginniðurstaðan væri sú , að traust á langflestum fjölmiðlum hefði dalað á milli kannana .
Mest traust væri á Ríkisútvarpinu , um 70% , þótt það traust hefði minnkað um 6% .
Ríkisútvarpið er eini fjölmiðillinn , af þeim sem þarna komu til álita , sem býr við sérstök lög .
Í inngangi þeirra er tekið fram að stofnunin starfi í þjóðarþágu ! Þetta er visulega dálítið sovésk yfirskrift og ber vott um óörugga samvisku .
Svo hátimbruðum yfirskriftum er ekki splæst á aðrar ríkisstofnanir .
Landspítalinn starfar ekki í þjóðarþágu og kannski er umhyggja yfirvalda því skiljanlega minni fyrir honum en " RÚV " .
Því vekur athygli að traustið á Ríkisútvarpinu er þó ekki meira en þetta .
Traustið sem landsmenn voru sagðir bera til Morgunblaðsins var rúm 40 prósent .
Er það liðlega sá fjöldi Íslendinga sem sér blaðið að jafnaði á hverjum degi , af því að þeir hafa óskað eftir því .
Morgunblaðið getur ekki gert kröfu til þess að þeir sem ekki sjá blaðið beri til þess sérstakt traust .
Þeir sem dreifa Fréttablaðinu segjast gera það í mun meira upplagi en Morgunblaðinu er dreift .
Samt segjast aðeins 35% aðspurðra treysta því .
Ef marka má dreifingartölurnar treystir því tæplega helmingur þeirra sem fá Fréttablaðið blaðinu .
Viðskiptablaðið , sem vissulega er bæði gott og vandað blað , nýtur hins vegar skv. könnuninni trausts margfalt fleiri en sjá það nokkru sinni .
Það segir sína sögu um aðferðina sem beitt er við þessa könnun .
Það leyndist engum að fréttastofa " RÚV " var glaðbeitt þegar hún sagði frá 70% mældu trausti á " RÚV " og tók það augljóslega til sín og vildi að hlustendur gerðu það líka .
En þá ber að hafa í huga að samkvæmt nýbirtum könnunum horfa nú aðeins rúm 18 prósent landsmanna ( 12-80 ára ) á fréttir Ríkisútvarpsins .
Örlítið fleiri horfa á fréttir Stöðvar 2 , sem er eftirtektarvert .
Ljóst er að Stöð 2 hefur átt í miklum fjárhagserfiðleikum og sífellt berast fréttir af nýjum uppsögnum hjá 365 .
Mikið hefur verið gert úr uppsögnum hjá " RÚV " en samt virðist aldrei neitt sparast við þessar uppsagnir og starfsmönnum fækkar ekki .
Sem er auðvitað heilmikill galdur .
Hlutafélagavæðing og halli hér og þar Þegar Ríkisútvarpið var hálfpartinn hlutafélagavætt og útvarpsráð , eina lýðræðislega tengingin við almenning , hvarf og stjórn var skipuð , var því spáð , að þess háttar stjórn myndi fljótlega breytast í launaðan þrýstihóp á ríkissjóð fyrir hönd fyrirtækisins .
Sú spá hefur því miður ræst miklu fyrr en nokkur spámanna hefði sjálfur trúað .
Nú er enginn munur orðinn á stjórn " RÚV " og hollvinasamtökum Ríkisútvarpsins , sem gamlir starfsmenn , ættingjar og vinir standa helst að .
Eins og kunnugt er hefur breska stöðin BBC ætíð verið talin vel hallandi á vinstri kantinn og sú stofnun hefur sýnt þá dygð að neita því aldrei beint .
Enda er hallinn þar í rauninni lítill , þótt eftir honum sé tekið .
Hann er þannig miklu minni en hallinn á skakkaturninum í Písa .
Og BBC er eins og hvítskúraður ófullur engill hjá skakkaturninum í Efstaleiti .
Vonandi verður senn bundinn endi á undarlegt limbó í því auma " aðildarferli " að ESB .
Þjóðinni átti að troða þangað ósáttri á meðan hún var enn í losti eftir efnahagslegt áfall , árásir í bókstaflegri merkingu á Alþingishúsið , sem með naumindum og einstakri hetjudáð lögreglu náðist að verja .
Þeir sem síst máttu æstu til slíkra árása .
Reynsluboltar og byrjendur Nú er öllum orðið ljóst að hinn efnahagslegi bylur var náskyldur því sem var að ganga yfir flestar þjóðir í okkar heimshluta um þær mundir .
Íslenskir bankar hrundu ekki fyrr en eftir að fjárstreymið á alþjóðamarkaði hafði verið að þorna upp í 14 mánuði og erlendir bankar , og þeir sumir háttskrifaðir og sögufrægir eins og Lehmans-bræður , höfðu fallið .
En munurinn var sá , að hér dugði að þrír bankar færu og þá var bankakerfið allt komið á hliðina , því þeir reyndust samansúrraðir .
Þrír stórir bankar höfðu þanist út með ógnarhraða á örfáum árum og mikils oflætis gætti innan þeirra allra .
Nú er vitað að bankamenn höfðu vissulega haft rangt við og teygt sig inn á dökk svæði og slævt dómgreind sína , ekki síst þegar endalokin nálguðust .
Og það gerðu menn víðar og jafnvel stundum með áþekkum hætti og hér var gert , eins og saksóknin í Írlandi sem fréttir voru um nýlega , sýnir með sláandi hætti .
En þótt hundruð banka væru " látnir fara á hausinn " austan hafs og vestan þá var fjölda þeirra einnig bjargað .
Margt bendir nú til að ekki hafi allt verið með felldu innan þeirra banka sem bjargað var , en björgunaraðgerðirnar ná að breiða yfir það .
Í Bandaríkjunum hefur seðlabankinn prentað dollara í stórum stíl og dælt fé inn í banka og þar með og þaðan inn á hlutabréfamarkað .
Þessara fjármuna sér þó ekki stað alls staðar í þjóðlífinu og það lýsir sér m.a. í því að munurinn á milli ofsaríkra og fátækra hefur aldrei verið þar meiri en nú .
Það var örugglega ekki það sem Obama átti við þegar hann kynnti sig til sögu sem mann breytinganna .
Langflestir bankar , sem einhvers máttu sín í heiminum , óðu jafn gáleysislega áfram og þeir íslensku í hinu óvenjulega umhverfi lágra stýrivaxta í girðingarlausri alþjóðavæðingunni og flutningi fjármuna með hraða ljóssins .
Það má meira að segja hafa það hinum íslensku til afsökunar , ef menn vilja , að alþjóðleg bankareynsla þeirra var á algjöru byrjendastigi ef horft er til annarra banka í hinum vestræna heimi , sem sumir höfðu aldarreynslu eins og Lehmans og aðrir enn lengri .
Alþjóðavæðingunni og hinum " nýja efnahagsveruleika með gerbreyttum lögmálum " var mikið hrósað og helstu forkólfar bankaheims virtust standa í þeirri trú , að sá galdur og taumlaust framboð lánsfjár fyrir lítið , væri hluti af nýjum veruleika .
Íslensk yfirvöld peningamála tóku ekki þátt í þeim leik , enda lágu þau undir stöðugum og óbilgjörnum árásum aðila vinnumarkaðar fyrir að elta ekki hina alþjóðavæddu lágvaxtastefnu á röndum , þrátt fyrir óvenjulega innlenda spennu .
Því ekki að skoða nýliðna sögu Það væri mjög þarft fyrir núverandi aðstandendur samtaka atvinnulífs og viðskipta að fara yfir gáleysislegar yfirlýsingar helstu talsmanna þessara samtaka á árunum fyrir bankafall og draga af þeim nokkurn lærdóm .
Það eru hagsmunir allra að taka megi slík samtök alvarlega og að þau veiti í senn forystu og aðhald , en taki ekki gagnrýnislaust undir með mestu glönnunum eins og gerðist í aðdraganda áfallsins .
Það gæti verið góð aðferð hjá þessum samtökum að fara vandlega yfir framgöngu sína á árunum fyrir " hrun " .
Ekki til þess að setja einn eða neinn í gapastokk heldur til að draga lærdóm af í eigin ranni .
Þau mættu einnig kíkja á það sjálf , hvort síðastliðin fjögur ár hafi farið fram einhverjar samningaviðræður – raunverulegar samningaviðræður – um aðild Íslands að ESB .
Það er hins vegar eins og hver önnur skrítla að spyrja Baldur Þórhallsson og félaga um slíkt .
SA gæti rétt eins ákveðið að láta Vilhjálm Birgisson sjá um launaþáttinn fyrir sig framvegis .
Sérfræðingar í spurningunni Hafi það í raun flögrað að þessum ágætu samtökum að raunverulegar samningaviðræður vegna aðildar hafi farið fram , væri skemmtilegt að heyra um dæmi þess .
Og þá mætti í leiðinni upplýsa hvort nokkurs staðar fyndist stafkrókur um að Evrópusambandið hafi tekið á ný upp slíkt samningaferli gagnvart " umsóknarríkjum " .
Slíkt ferli var formlega lagt af fyrir tæpum tveimur áratugum .
Sambandið tekur sérstaklega fram í greinargerð sinni um það , hvernig stækkun ESB fari fram , að það hafi sett sér þá ófrávíkjanlegu reglu að eiginlegar samningaviðræður við ný aðildarríki fari ekki fram .
Einungis sé farið yfir hvort og þá hvenær viðkomandi ríki hafi kyngt öllum 100 þúsund síðum regluverksins .
ESB gengur reyndar svo langt að biðja " umsóknarríki " um að láta algjörlega vera að gefa almenningi í sínum löndum í skyn að slíkar samningaviðræður eigi sér stað ! Nú vill svo til að t.d. Samtök atvinnulífsins eru í lykilaðstöðu til að svara sjálfum sér um þetta efni og í framhaldinu að upplýsa aðra .
Þessi samtök eru jú sérstaklega kostuð af fyrirtækjunum í landinu til að standa fyrir samningaviðræðum og hafa síðustu áratugina öðlast mikla reynslu í því .
SA gæti því upplýst hvort það hefði einhvern tímann gerst að eitthvert aðildarfyrirtæki hefði óskað eftir því , jafnvel með hávaða , að SA beitti sér fyrir að ljúka samningaviðræðum sem ekki hefðu hafist og aldrei hefði staðið til að hefja .
Það væri fróðlegt að vita hvort slíkt hefði gerst og hvernig samtökin hefðu brugðist við slíkum skringilegheitum .
Frjáls viðskipti ríkja frábær hugmynd Það var prýðileg hugmynd á meginlandi Evrópu að sameinast um að gera verslun og viðskipti aðgengilegri á svæðinu en verið hafði .
Slík breyting gat ekki annað en verið hagfelld fyrir alla þá sem innan svæðisins búa og hlaut að leiða til ávinnings fyrir alla .
Best hefði svo verið ef ríki álfunnar hefðu í framhaldinu bent á hve þetta hagræði hefði reynst þeim sjálfum vel og beitt sér fyrir því af sannfæringu að þess háttar breyting yrði gerð á heimsvísu , með hagsmuni veraldarinnar að leiðarljósi .
En ESB er tollabandalag sem stefnir að því að breytast í eitt ríki innan ríkistollmúra , þótt einstökum þjóðum hafi ekki verið sagt frá því .
Þess vegna fóru búrókratarnir út af beinu brautinni til opins markaðar á milli sjálfstæðra ríkja .
Það sést best á því þegar í ljós kemur að þeir sem ætluðu að greiða fyrir frjálsum viðskiptum í meginatriðum eru búnir að setja 100 þúsund blaðsíður af opinberum fyrirmælum í kringum frelsið .
Það segir sig sjálft að yfir 90 þúsundir þeirra eru örugglega óþarfar og iðulega skaðlegar .
Þarf ekki að skoða gamlar forsendur ? Þá hafa upphaflegu forsendurnar aldrei verið skoðaðar í ljósi fenginnar reynslu .
Ekki hefur verið rannsakað hvort galopnar reglur um flutning fólks á milli ríkja séu endilega forsenda þess að frjáls markaður á milli manna og þjóða þrífist .
Sambandið sjálft og helstu talsmenn þess endurtaka frasa , rétt eins og þeir séu komnir úr helgiritum , ef um slíkt er rætt .
Ekki nóg með það .
Því spyrji menn slíkra spurninga þá er stutt í dylgjur um að þeir hinir sömu séu sennilega kynþáttahatarar eða þjóðernisofstækismenn og gott ef þeir séu ekki andlega skyldir þeim kónum úr nýliðinni sögu sem mest eru fyrirlitnir og verðskulda það .
Innst inni vita þó allir að engin þjóð ber óhefta og skiljanlega ásókn fólks af fátækari svæðum inn til þjóðar sem byggt hefur upp örlátt velferðarkerfi á löngum tíma með háum sköttum .
Ef fjölmennir hópar sem ekkert hafa til slíks kerfis lagt geta keypt sér miða í ferju eða flug og átt skömmu eftir landtöku sama rétt og heimamenn , þá gengur það dæmi ekki óbreytt upp .
Annað hvort þarf þá enn að hækka skatta og öll iðgjöld og það upp úr öllu valdi eða draga snarlega úr þeirri þjónustu sem þeir sem fyrir eru héldu að þeir hefðu tryggt sér .
Það þarf ekki Einstein til að fara með það dæmi upp á töfluna , svo að sá glöggi maður sé aftur dreginn að ósekju inn í umræður um innflytjendur .
Þessi veruleiki er smám saman að verða þrúgandi í ýmsum ríkjum ESB .
Og af því að þöggun ríkir og pólitískur rétttrúnaður bannar alla óþægilega umræðu um málið er hætt við því , að einmitt þeir sem færa málið í annarlegan farveg taki umræðuna yfir .
Þá er orðið stutt í það sem allir þykjast vilja varast .
Bresk yfirvöld eru að þokast í átt til þess að láta undan eigin áhyggjum og stórs hluta þjóðarinnar af þessari þróun .
Þegar þeir anda því út úr sér heyrast stóryrt viðbrögð í Brussel .
Kannski á það eftir að breytast .
Hollendingar eru farnir að ókyrrast og Frakkar eru sennilega nær sömu hugsun en opinberlega er viðurkennt .
Hollande forseti gæti því óvænt beint næsta framhjáhaldi sínu að rétttrúnaðarmönnum í Brussel .
Ókyrrð í Alpafjöllum Sviss hefur ákveðið , með frægri niðurstöðu í þjóðaratkvæðagreiðslu , að stíga skref til baka varðandi frjálsa för yfir landamæri , að þessu leyti .
Pólitísk fyrirmenni í ESB og búrókratar þess brugðu ekki vana sínum .
Þeir höfðu strax í hótunum við Svisslendinga .
Það er þó sérkennilegt af ýmsum ástæðum .
Þar á meðal þeirri að í ljós kemur , þegar textinn er skoðaður , sem var undir í kosningunum , að stigið var mjög varlega til jarðar .
Yfirvöldum er gefinn góður tími til að laga sig að niðurstöðunni og hún er að auki fjarri því að vera afgerandi .
En það skrítnasta er , að í Brussel virðast menn líta svo á að allur aðgangur að innri markaðnum sé aðeins í þágu ríkisins sem fær náðarsamlegast aðgang að honum .
En þegar horft er til hagvaxtar og þróttar í Sviss annars vegar og öðrum hluta innri markaðarins hins vegar , eru beinharðar tölur mun hagstæðari Sviss .
Þessi hroki fer því ESB illa .
En hann kemur ekki Íslendingum á óvart .
Þeir fengu að finna fyrir honum haustið 2008 , þeir fengu að finna fyrir honum í Icesave málinu og í makrílmálinu .
Það bjargaði því sem mátti , að menn stóðu í lappirnar fyrstu vikurnar eftir " hrun " .
En frá og með vorinu 2009 var annars konar mannskapur kominn í brúna , bæði í ríkisstjórn og seðlabanka .
Þó náði þjóðin að bjarga miklu eftir að forsetinn fól henni að fara með Icesave-málið í tvígang .
En hún komst ekki að þegar sömu öfl beittum öðrum ráðum til að þóknast yfirgangssömum " kröfuhöfum " .
Ekki heldur þegar þeim voru gefnir tveir af þremur viðskiptabönkum með óboðlegum aðferðum og enn síður þegar ótrúlegur aulasamningur var gerður um uppgjör á milli gamla og nýja Landsbankans .
Ekki skemma gott mál Innri markaður í Evrópu er mjög gott mál .
En slíku frjálsu samstarfi má ekki drekkja í 100 þúsund blaðsíðum fullum af fyrirmælum um stórt og smátt .
Hinn frjálsi markaður er ekki forsendan fyrir svo útþrútnum ósköpum heldur óbifanleg ákvörðun ólýðræðislegrar forystu ESB um að koma drýgstum hluta fullveldis ríkja álfunnar yfir á skrifræðið , svo það megi enda í einu stórríki .
Réttlætingar þess eru langsóttar .
Því er haldið fram að Evrópusambandið hafi komið í veg fyrir stríð í álfunni eftir 1945 .
Nær allan þann tíma var annar hluti álfunnar undir stjórn stórfurstanna í Kreml .
Hinn var nær allur í Nato .
Bandaríkin höfðu 100 þúsund hermenn í Þýskalandi .
Hverjir áttu að fara í stríð og við hvern ? Hvaða styrjöld á meginlandinu kom ESB í veg fyrir ? Hvaða endemis vitleysa er þetta ? Og hvers vegna þarf að fara með slíkt fleipur ? Víðtækt markaðssvæði á meginlandinu er prýðilegt .
Frjáls viðskipti eru til þess fallin að ýta undir friðsamlega sambúð .
Það segir okkur gömul reynsla og ný .
Það þarf ekki fáránlegar furðusögur til að réttlæta eitt eða neitt í því sambandi .
Hvers vegna þarf að fabúlera um það að búrókratar í Brussel hafi tryggt frið í álfunni frá árinu 1945 ? Innst inni vita allir að slíkt er uppspuni .
Þeir meintu snillingar gátu ekkert , frekar en leiðtogar Evrópusambandsins , þegar eldar kviknuðu í bakgarði þess fyrir rúmum tveimur áratugum .
Þeir héldu auðvitað marga neyðarfundi , eins og vant er , en ekkert gerðist .
Mannfall óbreyttra borgara var ógurlegt og það breyttist ekki fyrr en Bandaríkjunum ofbauð aumingjagangurinn og Bill Clinton skarst nauðugur í leikinn .
Og nú bendir margt til að næstu misseri og ár muni menn sækja ófriðinn til ESB .
Það var nokkur fréttaþytur vegna tillagna Obama forseta um skipun í embætti sendiherra síns mikla ríkis í þremur tilgreindum löndum .
Þyturinn barst hingað , vegna þess að einn sendiherranna er á leið hingað .
Hinir eiga að fara til Óslóar og Búdapest .
Gamall siður , en er hann góður ? Það varð hluti af umræðunni að allir hinir tilnefndu höfðu gefið álitlegar fjárhæðir til að styrkja kosningabaráttu forsetans .
Það þykir ekki vera eins mikið hneyksli og það hljómar annars staðar , enda rík hefð fyrir aðferðinni í Bandaríkjunum .
En þingmaðurinn frægi , McCain , sem var keppinautur Obama um embætti fyrir tæpum 6 árum , hafði sig nokkuð í frammi er þingnefnd hans yfirheyrði sendiherraefnin .
Þar gat hann þess sérstaklega að hann ætlaði út af fyrir sig ekki að finna sérstaklega að því , að hinir tilnefndu væru þekktir styrkveitendur sitjandi forseta .
Það væri í reynd viðurkenndur háttur og þrír af hverjum tíu sendiherrum Bandaríkjanna hefðu að jafnaði átt rót í því kerfi .
Forsetaframbjóðandinn Obama hefði hins vegar gagnrýnt aðferðina af nokkrum þunga , en í forsetatíð hans hefði hlutfallið farið úr 30% í 37% .
McCain sagði gagnrýni sína lúta að frammistöðu kandídatanna á fundinum .
Enginn þeirra hefði nokkru sinni komið til þeirra landa sem þeir væru sendir til og þekking þeirra á gestgjafalandinu væri í molum .
Þessi ummæli urðu til þess að íslenskir fjölmiðlar slógu því upp að McCain hefði hæðst að væntanlegum sendiherra á Íslandi .
En þegar betur var að gáð kom í ljós að eina athugasemdin sem sneri að honum var sú að ekkert sendiherraefnanna hefði komið til gestgjafalandsins .
Það er þó í raun aukaatriði og hin óskráða regla hefur verið sú , að eftir að einstaklingur er tilnefndur sem verðandi sendiherra í viðkomandi landi sé ekki við hæfi að hann sæki þangað fyrr en tilnefning hans hefur verið samþykkt af því , þótt formsatriði sé og dagsetning afhendingar trúnaðarbréfs hafi verið ákveðin .
Sendiherraefnið til Íslands var ekki staðið að vanþekkingu á landshögum og stjórnarháttum þar .
Það gerðu hins vegar hinir tveir og þá ekki síst tilvonandi sendiherra í Ósló .
Sá vissi ekki að Noregur væri konungsríki og taldi að Norðmenn hefðu sýnt fyrirlitningu á " öfgaflokknum " kenndum við framfarir og vissi ekkert um að hann væri í ríkisstjórn .
En í framhaldinu urðu nokkrar umræður um skipun sendiherra , ekki síst Bandaríkjanna , út frá þeim forsendum sem nefndar hafa verið .
Þótti mörgum hinar " ófaglegu " embættisskipanir gagnrýnisverðar ef ekki yfirgengilegar .
Allt er það í samræmi við þekkta umræðuhefð .
Mestu skiptir þó auðvitað að sá sem í hlut á geti gegnt starfi sínu með árangri .
Auðvitað fyrst og síðast fyrir landið sem sendir hann , en einnig fyrir viðtökulandið .
Ýmsir virðast gefa sér að skipunum annarra en embættismanna til áratuga sé eingöngu beint að litlum löndum eða ómerkilegum í augum stórveldisins , svo sem þeim sem þarna voru í umræðu .
Það er rangt .
Rétt er að athuga að í Bandaríkjunum gefa menn sér ekki , að þeim sem gert hafa það gott í viðskiptum hljóti að vera fátt annað gefið og vera miklu lakari menn í hagsmunagæslu fyrir eigið land en hinir sem hafa legið yfir bókum og jafnvel skrifað langa ritgerð um afmarkað efni .
Nánast er undantekningarlaust að fjárhagslega öflugur stuðningsmaður forsetans , sem hefur gert það mjög gott í viðskiptalífi , er skipaður sendiherra í London og á því að gæta hins " sérstaka sambands " sem Bretar tala núorðið mun meira um en Bandaríkjamenn .
Ein ástæða þess er að rekstur þess embættis " með fullri reisn " er svo útgjaldafrekur að gert er ráð fyrir að sendiherrann leggi sjálfur til drjúgan hluta þess fjár sem þarf til .
Í London hafa margir auðugir menn gegnt starfanum og hafa reynst mjög öflugir .
En dæmin um hina eru líka til , rétt eins og gerist með atvinnumennina .
Persóna þess sem á í hlut og eiginleikar hennar skipta mestu máli eins og annars staðar í tilverunni .
Í aðdraganda og byrjun heimsstyrjaldarinnar síðari var demókratinn Joseph Kennedy , sem var einn af helstu auðmönnum vestra , skipaður sendiherra Bandaríkjanna í Bretlandi .
Í upphafi féll hann ekki illa að opinberum markmiðum Roosevelts forseta , sem voru að tryggja að Bandaríkin flæktust ekki inn í nýja evrópska styrjöld .
En þegar á leið þótti sendiherrann verða til vandræða , vegna þess hve mjög hann dró taum Þýskalands Hitlers gegn Bretum .
Kennedy sendiherra var ekki nasisti .
Þessum bandaríska Íra þótti hins vegar ekki mikið til Breta koma og var sannfærður um að Hitler myndi vinna stríðið auðveldlega og því myndu bandarískir hagsmunir skaðast af of nánu sambandi við Breta , enda myndi það styggja Hitler .
Ekki þarf að fjölyrða um að Bretar og Winston Churchill þá alveg sérstaklega höfðu illan bifur á Joseph Kennedy og fögnuðu því mjög þegar hann var kallaður heim .
John Kennedy dvaldi löngum í sendiherrahöllinni og hann var á hinn bóginn hlynntur málstað Breta og gerðist sérlegur aðdáandi Churchills og veitti honum gömluðum æðstu orðu sem Bandaríkin geta veitt útlendingum ( en Churchill var bandarískur í móðurætt ) .
Hvað um okkur ? Dæmin um bandaríska sendiherra á Íslandi eru auðvitað margvísleg .
Margir ágætir atvinnusendiherrar hafa dvalið hér , sumir öflugir og vel metnir , en sumir slappir og gagnslitlir .
Þeir sem komið hafa með bakgrunn úr viðskiptalífinu lúta sömu lögmálum , sumir slakir , aðrir ágætir og nokkrir frábærir .
Þótt Íslendingar eigi ekki að temja sér minnimáttarkennd ( sem virðist innbrennd í einn af íslensku stjórnmálaflokkunum ) þá hljóta þeir að vera raunsæir og þekkja þau takmörk sem blasa við .
Stalín , alvaldur Sovétsins , var eitt sinn minntur á mikilvægi páfans í Róm og spurði þá hversu mörgum herfylkjum sá stýrði .
Og það var rétt til getið að nokkur hundruð svissneskir varðliðar ná ekki máli á þá stikuna og eru þó fleiri en opinberlega vopnfærir Íslendingar .
En nú er alræðið , sem Stalín fór lengst allra fyrir , brennandi kirkjur til grunna , komið á öskuhauga sögunnar , en kirkjurnar blómstra á ný , fullar af söng og fólki sem trúir .
Fullyrt er að þrír einstaklingar hafi haft meira að segja um að svo fór en aðrir , þótt fjarri sé að þeir eigi einir allan heiður .
Það eru þau Ronald Reagan , Margrét Thatcher og Jóhannes Páll páfi .
Í tilfelli þess síðastnefnda voru það ekki svissnesku varðliðarnir sem gerðu útslagið , heldur fordæmi hins pólska páfa sjálfs , persóna hans , hugrekki og óbifanleg sannfæring .
Íslenskir ráðamenn hafa , oftast nær , gert sér fulla grein fyrir því , að þeir séu ekki umræðuefnið í helstu valdastofnunum veraldar .
Þess vegna er ólíklegt að forsetinn í Washington eða þingið velti því mikið fyrir sér hver sé þangað sendur í þágu bandarískra hagsmuna .
Ekki síst nú , eftir að Bandaríkjamenn ákváðu að hernaðarleg staðsetning landsins væri orðin aukaatriði .
Hinir faglegu starfsmenn bandaríska utanríkisráðuneytisins telja sendiherrastarf á Íslandi því ekki háan söðul að sitja í .
Þungavigtarmenn í þeim hópi sækja því annað og hinir , sem hingað koma , hafa ekki mikil tengsl .
Þau eru alls engin við Hvíta húsið og einatt einnig sáralítil innan ráðuneytisins sem sendir þá .
Þeir góðu menn ná því ekki lengra , þótt nokkuð liggi við , en upp á næsta skrifborð í ráðuneytinu , og eru sem í órafjarlægð frá sjöttu hæð þess , ráðherrahæðinni .
Svo hversu vel sem sendimaðurinn kann að hafa undirbúið sína dvöl dregur framangreind staðreynd úr möguleikum hans til að hafa áhrif .
Áhrifavaldar fyrir Ísland En svo höfum við hin dæmin .
Þar má nefna sendiherrana Nick Ruwe og konu hans Nancy og síðar Chuck Cobb og konu hans Sue , en hún varð sjálf síðar sendiherrra Bandaríkjanna .
Þessir sendiherrar voru báðir öflugir og Cobb er einhver athafnasamasti sendiherra sem hér hefur verið .
Þótt liðnir séu rúmir tveir áratugir frá því að hann lauk starfi sínu hér kemur hann enn hingað á hverju ári .
Veitir sjóður hans ungu fólki í báðum löndum styrk til að efla samskiptin og hefur Cobb greitt götu fjölmargra Íslendinga vestan hafs .
En mikilvægastir voru þessir tveir sendiherrar vegna hinna nánu tengsla sem þeir höfðu við forseta Bandaríkjanna í sinni tíð .
Nick Ruwe var skrifsofustjóri Nixons eftir að hann lét af embætti og persónulegur vinur Reagans .
Nancy kona hans starfaði í Hvíta húsinu , sem starfsmannastjóri Betty Ford forsetafrúar , og var síðar formaður nefndar sem sá um að útvega listaverk til að skreyta forsetabústaðinn .
Löngu eftir að maður hennar féll frá gátu íslenskir ráðamenn og vinir beðið Nancy að útvega sér með litlum fyrirvara samtöl við áhrifamenn vestra , hvort sem var í stjórnmála- eða viðskiptalífi .
Hún sagði aldrei nei og tengsl hennar voru ótrúleg .
Þegar minnst er á ummæli McCains um að sendiherrarnir hefðu ekki einu sinni komið til " fyrirheitna " landsins þá átti það ekki við um Nick .
Hann hafði komið til Íslands 25 sinnum þegar hann var skipaður sendiherra .
Hann sagði bréfritara þá sögu að þegar Reagan hefði rætt við sig um sendiherratign hefði hann spurt hvert hugur Ruwes stefndi .
" Iceland , " svaraði Nick Ruwe .
Reagan misheyrði svarið og hugsaði upphátt : Ireland .
Nei , sagði Ruwe : Iceland .
" Nick , " sagði forsetinn þá og brosti út að eyrum .
" You come cheap .
" Þegar ákveðið var með örstuttum fyrirvara að halda toppfund Reagans og Gorbasjefs stakk sá síðarnefndi upp á að mæst yrði á miðri leið , í London eða Reykjavík .
Sagan segir að þá hafi Reagan valið Reykjavík með þessum orðum : " Ekki London , því þá mun mín elskulega góða vinkona þar anda alveg samfellt ofan í hálsinn á mér .
Ég veit ekki mikið um Reykjavík en ég veit að þar er Nick og það dugir mér .
" Þegar þrír fyrrverandi forsetar Bandaríkjanna , Nixon , Ford og Carter , voru sendir sem fulltrúar þeirra við útför Sadats forseta Egyptalands , fól Reagan Nick Ruwe að skipuleggja þá ferð .
Óborganlegur sendiherra Þegar bréfritari fór til fundar við George Bush eldri var dvalið í fáeina daga áður á heimili Cobb-hjónanna í Florida .
Hinn athafnasami sendiherra hafði skipulagt vinnukvöldverði með áhrifamönnum í fylkinu .
Þegar lagt var á stað til fundarins með forsetanum var upplýst að hann myndi hitta samtals 14 þjóðarleiðtoga þann sama dag .
Bréfritara varð hugsað til þess að forsetinn myndi eiga fullt í fangi með að ná valdi á fjölbreyttum umræðuefnum við svo marga , og þá kannski ekki síst við fulltrúa lands sem ekki hefði stórbrotna þýðingu í alþjóðlegum stjórnmálum .
Þessi hugsun ágerðist þegar í ljós kom að fulltrúi Sovétríkjanna ( á útleið ) var næstur á undan í röðinni .
Þegar sest var í stólinn við hlið forsetans og ákveðið að nefna strax þau 2-3 atriði sem gesturinn vildi helst ræða , greip forsetinn fljótlega fram í og sagði : " Ég veit allt um það sem þú vilt ræða .
Jeb , sonur minn , hringdi til mín í gær og sagði að þið hefðuð borðað saman og fór yfir helstu áhersluatriði þín .
" Hugsað var hlýlega til fyrirhyggju Cobbs sendiherra og glaðst yfir því að enginn hinna 13 viðmælenda Bandaríkjaforseta hefði fengið þann undirbúning , sem aðeins þeir sem greiðastan aðgang áttu , gátu veitt .
Reagan bregst við íslenskum fjölmiðli Ronald Reagan var , ólíkt því sem óvinveittir spunameistarar héldu að fólki , bæði bókamaður og ötull við bréfaskriftir .
Eina íslenska dagblaðið , sem vitað er til að forsetinn hafi fjallað um í persónulegum bréfum sínum , er hið gamla málgagn framsóknarmanna , Tíminn .
Þar hafði verið sagt frá því að talið væri að forsetinn væri af íslenskum ættum .
Reagan fær þýðingu á greininni og skrifar vini sínum í sendiráðinu í Reykjavík persónulegt bréf um málið : " Ég vil byrja á að taka fram að þessi frásögn á sér alls enga stoð .
Langalangafi minn í föðurætt fæddist í Ballyporeen á Írlandi .
Kráin á staðnum heitir í höfuðið á mér og ég hef séð hvað kirkjubækurnar segja og , nei , ég hef aldrei gefið fyrirmæli um að þeim upplýsingum skuli leynt .
En til að vera nákvæmur , þá var ég fæddur í Tampico , Illinois .
Fyrir utan skrár frá þeim stað á ég eldri bróður , sem man fæðingu mína .
Hann varð ekki kátur , vildi systur .
Það eru fáir enn til staðar sem muna fæðingu mína .
Flestir eru gengnir , en ég man það fólk og tengsl þess við fjölskylduna .
Nick , ég er undrandi á , hversu þessi saga fer ofan í smáatriði og er hugsandi yfir því .
Ég veit að það eru til a.m.k. tveir aðrir sem bera þetta nafn , Ronald Reagan .
Annar var lögreglumaður í Sacramento þegar ég var ríkisstjóri .
Hinn var foringi í hernum í seinni heimsstyrjöldinni .
Ég hitti hann aldrei sjálfur , en aðrir foringjar í hernum , sem höfðu hitt hann , sögðu hann hafa kynnt sig sem Ronald Reagan , leikara .
Hann neitaði þó að gefa mönnum eiginhandarráritun – sagði herinn hafa bannað sér það .
Jæja , nóg um þetta .
Þessi R.R .
er írskur , enskur og skoskur og fór í sína fyrstu og fram til þessa einu heimsókn til Íslands í boði Gorbasjefs aðalritara .
Eins og ég sagði þá var þetta mögnuð fjölskyldusaga sem Tíminn prentaði , hún er bara ekki mín .
Elsulegar kveðjur til frúarinnar , með mikilli hlýju , Ron .
" Mikið hefði öll íslenska fjölmiðlaflóran öfundað Tímann af allri þessari umfjöllun valdamesta manns veraldar hefði hún vitað um hana .
En nú hefur tíminn tekið þá báða , Ron og Tímann , blessuð sé minning þeirra .
Ákæran á hendur Geir H. Haarde fyrir Landsdómi endaði með sakfellingu á einu ákæruatriði .
Það laut að meintum skorti á beitingu formreglu í stjórnarskrá , sem enginn hafði gefið gaum í áratugi , og hafði minni en enga þýðingu fyrir ill örlög íslenska bankakerfisins haustið 2008 .
Merkilegt starf en gallað Regluverkið um Rannsóknarnefnd Alþingis var í handsaumi beint að tilteknum einstaklingum í embættisstétt .
Þar á meðal voru fáeinir sem fjölmiðlar , ekki síst í eigu og undir áhrifum gömlu " útrásarvíkinganna " , hömuðust við að tryggja að yrðu látnir axla sök sinna manna .
Hefur nú verið viðurkennt opinberlega að miklum fjármunum var til viðbótar varið til að halda uppi nafngreindum og nafnlausum " ofurbloggurum " og bókahöfundum , sem hafði verið gefin sama forskrift .
Rannsóknarnefnd Alþingis birti auðvitað margvíslegar forvitnilegar upplýsingar , enda gaf hún verk sitt út í heilum níu bindum .
Hún hafði þó ekki pláss á öllum þessum síðum til að birta andsvör hinna örfáu sem hún sá sig knúna til vegna " þrýstingsins í þjóðfélaginu " að finna eitthvað til áfellis .
Birting andsvarana var auðvitað sjálfsögð skylda og hafði hún að auki verið áréttuð af formanni nefndarinnar .
Er ótrúlegt að virtustu baunateljarar í opinberri stjórnsýslu hafi látið annað eins og þetta henda sig .
Í tilfelli forsvarsmanna Seðlabanka Íslands voru þau tvö atriði sem eftir sátu mun sérkennilegri og með minni stoð en jafnvel hið nefnda atriði sem meirihluti Landsdóms hengdi sinn hatt á , enda stóðst það atriði þó a.m.k. lágmarkskröfur um form og lagaskilyrði .
Rannsóknarnefnd Alþingis sá að sjálfsögðu engin efni til að hvetja til ákæru hvað þessi atriði varðaði , enda risu þau ekki undir slíku , hvað þá önnur .
Þingstarf varð þunnildi En Alþingi hafði skipað innri rannsóknarnefnd til að fjalla um niðurstöðu utanþingsnefndarinnar .
Sú nefnd skilaði skýrslu og nefndarmenn hrósuðu hver öðrum fyrir mikla vinnu og frábært samstarf í nefndinni .
Á daginn kom að afrakstur þeirrar vinnu var þó ekki mikið annað en að klippa til atriði úr Rannsóknarskýrslu Alþingis og líma upp á ný .
Þó voru tveir þættir sem nefndin kom frá sér .
Annar var að vísa málefnum manna sem Rannsóknarnefnd Alþingis hafði ekki talið ástæðu til að ákæra til Sérstaks saksóknara án þess að gera nokkra sjálfstæða athugun á málinu , fjalla efnislega um slíka ákvörðun eða eiga orðastað við þá sem í hlut áttu ! Mikill fögnuður braust út af þessu skrítna tilefni hjá útvarpi ríkisins og andlegum tvíburabróður þess , 365 miðlum .
Fréttablaðið sagði frá málinu með risafyrirsögn á forsíðu sinni og stöðvarnar fóru mikinn .
Þegar saksóknari vísaði þessu öllu saman á bug með sveiflu , aðeins örfáum dögum síðar , eins og hverri annarri firru , gátu þessir fjölmiðlar , bæði frjálsir og ófrjálsir , illa dulið hneykslun sína og reiði .
Hitt afrekið , sem þingmannanefndin þreytta skilaði frá sér , var tillaga til ákæru á hendur ráðherrum ríkisstjórnarinnar sem sat frá vori 2007 til febrúar 2009 og klofnaði nefndin þar , þótt lengi hefði stefnt í að hún yrði sammála um það eins og annað ! Meirihluti Alþingis náði svo að verða sér enn frekar til skammar í málinu eins og menn muna .
Hræddust eigin hótanir Ríkisstjórn Steingríms og Jóhönnu var allt sitt kjörtímabil uppi með hótanir um að láta rannsaka sérstaklega einkavæðingu bankanna ( nema einkavæðingu Útvegsbankans gamla , sem endaði síðar í Íslandsbanka / Glitni , fyrsta bankanum sem féll , sem ríkisstjórn sem Jóhanna og Steingrímur höfðu setið í stóð fyrir ) .
Slík rannsókn hafði þó þegar verið gerð fyrir alllöngu og liggur fyrir .
Þetta blað tók margoft undir , að vildu þessi tvö láta framkvæma slíka rannsókn ættu þau endilega að láta verða af því , sem allra fyrst , en sleppa innantómum hótunum sínum .
Ekki náðu þau skötuhjú að fylgja hótunum sínum eftir , þótt hefðu heilt kjörtímabil til þess .
Kannski vegna þess að eini óttinn sem þau náðu að vekja var þeirra sjálfra um afrakstur og niðurstöðu slíkrar rannsóknar .
Rannsókn á Íbúðalánasjóði var hins vegar framkvæmd , en því miður birtist hún eins og illa samin og enn verr flutt skrítla og var því tíma og miklum fjármunum almennings kastað þar á glæ .
Þurfa sporin að hræða ? Af þessum ástæðum eru sumir orðnir lúnir og segja að nóg sé komið af rannsóknum .
Þetta er skiljanleg afstaða en ekki endilega rétt .
Um alllanga hríð hefur mjög margt bent til þess að stórkostleg afglöp hafi verið gerð eftir að bankaáfallið varð , þegar neyðarlögunum sleppir .
Það er brýn nauðsyn að fara rækilega yfir það til að tryggja framtíðarró og -stöðugleika í þjóðfélaginu .
Ekki á að ganga fram í þeim tilgangi að koma höggi á gamla stjórnmálalega andstæðinga eins og var upphaf og endir alls hjá þeim Steingrími , Jóhönnu og meðreiðarsveinunum .
Markmiðið á að vera það eitt að upplýsa mál .
Ef þær upplýsingar leiða til þess að framhaldsaðgerðir séu nauðsynlegar og jafnvel óhjákvæmilegar , þá hljóta þar til hæfir menn að bregðast við því .
Í þessu sambandi er eingöngu verið að hugsa til allra stærstu mála , sem verið hafa í umræðu en ekki upplýst , þeirra sem leika á tugum og hundruðum milljarða .
Þar er ekki verið að sneiða að mönnum á Íslandi fyrir að hafa ekki séð eitthvað fyrir sem enginn eða fáir í veröldinni sáu og því síður að þeim sem sáu furðu margt , vöruðu við en fengu litla áheyrn .
Hér eru á ferðinni mál , þar sem ekki verður betur séð en að um skjalfesta , sannanlega og einbeitta framkvæmd gegn hagsmunum lands og þjóðar hafi verið að ræða .
Icesave-samningarnir makalausu eru auðvitað hluti af því .
Þá er ekki minni ástæða til að kanna hvernig þau ósköp gátu orðið , sem skuldabréfið er , sem samið var um á milli gamla og nýja Landsbankans .
Þau mistök eru einn af ríkum þáttum í erfiðleikum við afnám hafta .
Vaskleiki Víglundar Víglundur Þorsteinsson lögfræðingur og fyrrum öflugur þátttakandi í samtökum iðnrekenda og atvinnulífs hefur lengi reynt að fá upplýsingar um tiltekna þætti í framgöngu fjármálaráðuneytisins á síðasta kjörtímabili .
Á meðan stjórnin sem sagðist ætla að standa fyrir gagnsærri stjórnsýslu sat við völd var þrjóskast við að veita nokkrar upplýsingar .
Dregið var að svara , snúið út úr spurningum og þæfst fyrir með öllum tiltækum aðferðum , og því haldið áfram eftir að málið gekk til nefndar um upplýsingaskyldu .
Og því miður var ekki var laust við að embættismenn leituðust áfram við að þreyta spyrjandann til að gefast upp eftir að stjórnarskipti höfðu orðið .
Það er hárrétt , sem segir í fróðlegri grein " Óðins " í Viðskiptablaðinu 30. janúar um baráttuna um að fá afhentar fundargerðir " stýrinefndar ríkisstjórnar Jóhönnu Sigurðardóttur " og viðbrögð við birtingu þeirra : " Fundargerðirnar sem eru frá 20. mars til 4. ágúst 2009 eru gríðarlega merkileg heimild um hvernig bankakerfið sem við sitjum uppi með á Íslandi varð til og veitir innsýn í hvernig fjölmörg vandamál sem við eigum enn óleyst urðu til .
Óðinn er satt best að segja gapandi af undrun yfir hversu litla eftirtekt þessar fundargerðir hafa vakið í fjölmiðlum , því í þeim eru fjölmörg rannsóknarefni .
" Og í framhaldinu segir : " Í opinberri umræðu hefur gætt tilhneigingar til að gera lítið úr þessum fundargerðum og jafnvel gripið til þeirrar lágkúru að gera Víglund Þorsteinsson , sem hefur sýnt ótrúlega þrautseigju og dugnað til að fá þessi merku gögn opinberuð , tortryggilegan .
Sannast þá hið fornkveðna , að þegar fingurinn bendir á tunglið horfir fíflið á fingurinn .
" Pistill " Óðins " , sem birtur er á ábyrgð Viðskiptablaðsins sjálfs , er rækilegur og mjög fróðlegur .
Er full ástæða fyrir alla að kynna sér pistilinn vilji þeir fá nasasjón af því hvernig staðið var að mikilvægustu málum þeirra síðustu árin .
Í pistlinum segir , að þrjú atriði veki mesta athygli höfundarins : " Í fyrsta lagi að ríkið eða ráðgjafar þess skuli hafa verið í beinum viðræðum við kröfuhafa , í öðru lagi einbeittur vilji margra í stjórnsýslunni til að fara á svig við neyðarlögin eða að minnsta kosti tilgang þeirra og í þriðja lagi að það svigrúm sem virðist hafa skapast til að lækka höfuðstól lána í samningaviðræðunum skuli ekki hafa verið nýtt og það sem verra er , að það virðist ekki hafa verið nýtt vegna andstöðu úr viðskiptaráðuneytinu .
" Þótt vissulega séu þessi atriði mikilvæg æpa fleiri atriði í bréfi Víglundar á athugun .
Prófraun Einar K. Guðfinnsson , forseti Alþingis , hefur sent bréfið sem honum barst frá Víglundi til Stjórnskipunar- og eftirlitsnefndar , sem er eðlilegt .
Meðhöndlun þeirrar nefndar á sjálfri stjórnarskrá landsins var á hinn bóginn ekki traustvekjandi svo varlega sé orðað .
Vonandi ræður þessi nefnd betur við verkefni sín á þessu kjörtímabili en hún gerði á því síðasta .
Vonandi fellur hún ekki á sínu fyrsta mikilvæga prófi .
Forseti þingsins , sem fékk bréfið í hendur , hefur örugglega metnað til þess að það fái fullnægjandi meðferð .
Hann hefur viðurkennt að þingið þurfi að vinna sig í álit hjá þjóðinni og byggja upp traust .
Vetrarólympíuleikarnir eru hafnir í Sotsjí við Svartahaf með pomp og prakt .
Umræðurnar á Vesturlöndum um leikana , ekki síst síðustu mánuðina , hafa farið úr böndunum .
Plássfrek umræða Með fullri virðingu fyrir vetraríþróttum er þessi vettvangur þeirra eins konar " litlu Ólympíuleikar " og að jafnaði fá þeir miklu minni athygli en þeir stóru .
Síðustu einn til tvo áratugina hefur verið nær ómögulegt að ræða um trúmál og kirkju eða stefnu einstakra kristinna safnaða án þess að málefni samkynhneigðra tróni þar í fyrsta sæti og yfirskyggi allt annað .
Það kann að vera alvarlegur glæpur gegn rétttrúnaði að nefna þetta , en þá verður að hafa það .
Auðvitað er það ekki að ástæðulausu að slík mál hafi verið rædd innan kirkjunnar og af þeim sem utan hennar standa .
En viðurkenna ber að staðan er öll önnur en fyrir örfáum árum og er Ísland í tiltölulega fámennum hópi ríkja hvað þetta varðar .
Innan og utan safnaða er margt annað sem ræða þarf og þeir sem vilja taka þátt í þeirri umræðu eiga rétt á að fá að gera það ótruflaðir af öðru , þótt engri umræðu skuli úthýst .
Málefni samkynhneigðra hafa einnig verið langfyrirferðarmest í fréttum , fyrirsögnum og mótmælum í aðdraganda Ólympíuleikana í Sotsjí og ýmsir málsmetandi menn hafa krafist þess að leikarnir væru hundsaðir eingöngu vegna nýlegra laga um samkynhneigð sem rússneska Dúman hefur samþykkt .
Hverju er nákvæmlega verið að mótmæla ? Stjórnarandstæðingar í Rússlandi nefna fyrir sitt leyti meinta spillingu og einræðistilburði Pútíns þegar þeir leitast við að ná athygli fyrir sín sjónarmið í tengslum við leikana .
Nýlegur vandaður fréttaþáttur í norrænni sjónvarpsstöð fjallaði um þessi mál og virtist vera meira jafnvægi í þeirri umfjöllun en víða annars staðar .
Þar voru til að mynda heimsóttir tveir glæsilegir skemmtistaðir í miðbæ Sotsjí , sem einkum höfða til samkynhneigðra og skemmtiatriði þeirra tóku mið af því .
Rætt var við gesti og skemmtifólk á stöðunum .
Fram kom að yfirvöld hefðu aldrei gert athugasemd við starfsemina .
Því var haldið fram í þessum þætti að hin umdeildu lög þings Rússlands bönnuðu eingöngu að börn undir 18 ára aldri væru frædd um samkynhneigð eða " jákvæðum áróðri " fyrir henni væri beint að börnum undir þeim aldri .
Ekki er líklegt að það bann skili miklu .
Þeir Íslendingar , sem komnir eru yfir miðjan aldur , minnast þess ekki að þeir hafi nokkru sinni fengið opinbera kynfræðslu í skólakerfinu þótt það hafi sjálfsagt alls ekki verið bannað og sá skortur hafi ekki komið verulega að sök .
Það má vera að það sé ekki rétt mat hjá þeim , enda hefur síðan nokkuð verið bætt úr .
Íslendingar telja sig með réttu í fremstu röð í löggjöf um að kynhegðun skuli ekki draga fólk í dilka .
Það er þó ekki neitt voðalega langt síðan að helstu áföngum þeirrar löggjafar var náð .
Fyrst áður var vitnað til fólks sem komið er yfir miðjan aldur hljóta margir í slíkum hópi að viðurkenna , a.m.k. fyrir sjálfum sér , að hafa tekið þátt í að hafa " kynvillinga " eins og það hét , í flimtingum og hafa slíka í " bröndurum " eða í það minnsta hafa hlegið með .
Þess háttar fyndni heyrist naumast lengur enda bannhelgin búin og fyndnin með .
James Bond Bréfritari hraðaði sér í bíó , eins og flestir aðrir , þegar myndin Goldfinger var sýnd , en hún var ein af fyrstu myndunum um sérleyfishafa morða , James Bond , 007 .
Myndin var skemmtileg og þótt líklegt væri að nánast öll atriði myndarinnar sætu enn í minninu , var tækifærið gripið sem gafst að horfa á myndina aftur eitt kvöldið .
En í ljós kom að eitt atriði myndarinnar virkaði allt öðruvísi núna .
Öldin var orðin önnur hvað það atriði snertir sem hér er tekið til umræðu .
" Bond-stúlkan " í myndinni var þokkadísin Pussy Galore .
Hún stjórnaði flugsveit Goldfingers og hún yrði í lykilhlutverki þegar að hann legði til glæps ævi sinnar : Atlögu að Fort Knox , gullgeymslunni miklu í Bandaríkjunum .
( Hún er raunar ekki stærsta gullgeymsla Bandaríkjanna eins og fullyrt er í myndinni því mun meiri gullbirgðir er að finna í kjallara Bandaríska seðlabankans á Manhattan , en hann er byggður þar sem berg hinnar frægu eyju er sagt traustast ) .
Í flugsveit Pussy Galore voru einvörðungu konur og þær auðvitað allar í laginu eins og seinasti viðkomustaður þeirra allra hefði verið heimsfegurðarsamkeppnin á Langasandi .
Það er upp úr miðri mynd sem leiðir þeirra James Bonds og Pussy liggja saman .
Bond er þá kominn í vond mál og er fangi Goldfingers í einkaþotu hans á leið til Bandaríkjanna .
Pussy Galore flýgur vélinni .
Bond ákveður að fara á fjörur við Pussy , þótt erfitt sé að fara á fjörur í 30 þúsund feta hæð yfir sjávarmáli .
En bæði er Pussy Galore óhemju álitleg kona og Bond hefur næmara auga fyrir slíku en flestir aðrir og er með lægri forgjöf í þeim leik en nokkur annar kvennabósi síðan Don Juan slíðraði vopn sitt .
En jafnframt er hitt , að Pussy Galore er eini lykillinn að frelsi sem Bond kemur auga á , eins og á stendur .
En Pussy Galore reyndist algjörlega ónæm fyrir heimsfrægum töfrum 007 og vísaði snuddi hans og snertingum frá sér með fyrirlitningu .
Þótt að sjálfsögðu væri ekkert dónalegt sagt upphátt í myndinni vissi hver einasti áhorfandi að Pussy Galore var bersýnilega " kynvillt , " enda engin önnur skýring til á viðbrögðum hennar við goðmagninu .
Allt var þetta gott og blessað , eins og þar stendur .
En þegar leikslok nálgast og hryðjuverk á heimsklassa er ekki langt undan , lenda þau Bond og Galore í júdóbardaga í hlöðu á hestabúgarði Goldfingers .
Því myndskeiði lauk með því að hin frækna frauka varð undir í bardaganum .
Það réði úrslitum .
Kyntöfrar James Bonds og færleikur sem þeim fylgdu náðu að lækna Pussy Galore af " kynvillunni " og saman björguðu þau heimsbyggðinni og hófu síðan ljúfan leik í sælureit sólar og pálmatrjáa .
Ef einhver hefði hlegið í myndinni þegar hún var upphaflega sýnd myndi bréfritarinn sennilega hafa munað eftir þessu atriði sérstaklega .
Framleiðendur myndarinnar og flestallir áhorfendur hafa því sennilega trúað því eins og páfinn að fengi samkynhneigð kona þeirrar náðar notið sem Pussy Galore fékk að lokum yrði hún " albata " upp frá því .
Og þetta er ekkert mjög langt síðan .
Hæstiréttur Indlands lítur 153 ár um öxl Svo seint sem í desember á nýliðnu ári kvað Hæstiréttur Indlands upp þann dóm að kynlíf samkynhneigðra væri bannað .
Vísaði rétturinn í dómi sínum til 153 ára gamalla laga sem Indverjar höfðu fengið frá sínum gamla nýlenduherra , Stóra-Bretlandi .
Þessi dómur tekur til sjöttungs mannkyns ! Hann er þó ekki endilega til marks um hversu fastir í fornöldinni dómarar í Hæstarétti Indlands eru .
Dómararnir segja einfaldlega og réttilega að það sé ekki þeirra að setja lög og í gegnum niðurstöðu þeirra skín að það ætti indverska löggjafarvaldið einmitt að drífa sig í að gera í þessu tilviki .
En það fylgdi fréttunum af málinu að árið 2014 væri kosningaár og lögunum yrði því örugglega ekki breytt á því ári , því slík breyting yrði ekki vinsæl .
Hvers vegna þetta misræmi ? Þrátt fyrir þetta hefur enginn heimtað að Indverjum verði þegar í stað bannað að sækja Ólympíuleika .
Ekki frekar en Sádi-Aröbum , sem banna konum að fá ökuskírteini og láta höggva höfuðið af mönnum sem ganga af trúnni .
Ekki heldur Írönum sem aðeins er þrengt að vegna þess að þeir reyna að koma sér upp kjarnorkusprengju , en ekki er amast við því meira en þarf , að þeir hengi samkynhneigða , trúvillinga og dópsmyglara í hópum í snörur sem bundnar eru í trossur byggingarkrana .
Sum lönd Afríku láta samkynhneigða dúsa í sínum óhrjálegu fangelsum í áratugi á meðan elítan þar safnar þróunaraðstoð frá Vesturlöndum inn á reikninga sína í Sviss .
En sjálfsagt þykir að þrengja að Rússum í tengslum við alþjóðlega íþróttahátíð , vegna laga þeirra sem snerta samkynhneigð .
Þau lög virðast þó hrein hátíð hjá þeim sem gilda á Indlandi , víða í Afríku og löndum sem falla undir réttlæti Múhameðs .
Æskilegt væri að menn gerðu betur grein fyrir því ósamræmi sem þarna virðist vera .
En hvað um Berlín og leikana þar ? Stundum er vísað til þess að þátttaka í Ólympíuleikunum í Berlín 1936 hafi hjálpað Adolf Hitler og styrkt stöðu hans .
Það er í besta lagi mjög hæpið .
Hitler og hans nótar hefðu vafalítið haldið sínu striki þótt einhver ríki hefðu sleppt því að mæta á skrautsýningu hans .
Og þá má ekki gleyma því að langflestar þjóðir heims stunduðu fullkomna friðþægingarstefnu gagnvart Adolf Hitler og Þjóðlega félagshyggjuflokki hans löngu eftir árið 1936 .
Það gerði Stanley Baldwin , forsætisráðherra Breta , og skoðanakannanir á þeim tíma sýndu að 90 prósent Breta studdu þá afstöðu hans og Nevils Chamberlains sem tók við af honum .
Það er sjaldnar á það minnst að Franklin D. Roosvelt Bandaríkjaforseti lýsti margoft yfir fullum stuðningi við friðkaupastefnu Chamerlains , enda hefði hann ekki verið endurkosinn forseti Bandaríkjanna í þriðja sinn árið 1940 ef grunsemdir hefðu vaknað um að hann ætlaði að ana aftur út í evrópskan ófrið .
Sú þröngsýna en skiljanlega afstaða bandarísku þjóðarinnar breyttist á einni nóttu eftir árás Japana á Perluhöfn í árslok 1941 .
Það er því langsótt kenning að hunsun Berlínarleikanna hefði einhverju breytt , enda óhugsandi í því friðþægingarandrúmslofti sem ríkti .
Það atvik sem situr þó best eftir í huga margra er þegar blökkumaðurinn Jesse Owens náði með afrekum sínum á leikunum að gera það sem enginn annar þorði um þær mundir , að gefa Adolf Hitler langt nef er hann dró upp " í einu stökki " ( og reyndar með þrennum öðrum gullverðlaunum ) leiftrandi mynd af furðukenningunum um yfirburðakynþátt nasistísku níðinganna .
Viktoría vissi betur Það má svo nefna í framhjáhlaupi , í framhaldi af hlaupum Owens , að fréttir um indverska dóminn og tengsl við ensku löggjöfina um bann við kynlífi samkynhneigðra , sem sett voru um miðja 19. öld í Bretlandi , voru ekki nákvæmar .
Og það er raunar mjög skiljanlegt .
Því lögin bönnuðu eingöngu kynlíf samkynhneigðra karlmanna ! Það kom þannig til að ráðherrann sem kom með málið til Viktoríu drottningar , til að fá undirritun hennar á lagafrumvarpið , svo það mætti ganga í gildi , lenti í óvæntum vandræðum .
Viktoría drottning var mjög samviskusamur þjóðhöfðingi og hafði lesið lagatextann vandlega .
Hún benti ráðherranum móðurlega á að lagafrumvarpið virtist ekki aðeins taka til þess að banna körlum þessa óviðurkvæmilegu iðju , að viðlagðri refsingu , heldur virtist textinn líka taka til kvenna .
Þarna væru augljós mistök á ferð því konur hefðu " ekki neitt " sambærilegt við karlana , til þess að styðja slíka ósiðsemi , jafnvel þótt svo ólíklega vildi til að þær hefðu til þess einhverja löngun .
Þessi mistök í lagatexta yrði því að laga áður en " Vér " gætum undirritað plaggið .
Ráðherrann fór stamandi út af drottningarfundi og ráðgaðist við sína samráðherra .
Niðurstaðan varð sú að enginn þeirra treysti sér til að útskýra málið fyrir Viktoríu drottningu í nauðsynlegum smáatriðum og því náði þetta tiltekna bann varðandi kynlíf samkynhneigðra aðeins til karla .
Þannig stóð það mál allt til upphafs áttunda áratugar 20. aldar en hennar hátign hafði þá hvílt í steinkistu sinni í 70 ár .
Án þess að það hafi verið kannað er líklegast að lög Indverja um efnið , sem Hæstiréttur landsins ítrekaði fyrir tveimur mánuðum , sé áþekkrar gerðar .
Sé svo ná þau lög aðeins til um 600 milljóna manna en ekki helmingi fleiri eins og kalsað var hér fyrr í bréfinu .
Það er eins og aðvörunarbjöllurnar hringi nú samtímis úr öllum heimshornum .
Vera má að það sé ekki í fyrsta sinn og hafi jafnvel gerst margoft í sögu mannkyns .
Tæknin hafi ekki verið til þá svo að samkeyra mætti bjölluhljóminn eins og nú er hægt .
En tæknin hefur ekki aðeins tryggt þann mikla samhljóm .
Fyrir hennar mátt er flest annað samtengt , ekki síst efnahagslega , eins og nú er komið , svo enginn er undanþeginn áhrifum af fjarlægum atburðum , ekki einu sinni um skamma stund .
Hægt í logni hreyfir sig ...
Auðvitað gætu einhverjir gripið tækifærið og sagt að tengingar um jarðkringluna hafi verið meiri en menn vissu áður fyrr hvað sem nútímatækni líður .
Eldgos hér hafi skapað stórbrotin vandamál í órafjarlægð .
Fiðrildi , sem baðaði vængjum í Austur-Asíu hafi haft sín áhrif á að ofsaveður varð einhverjum mánuðum síðar í þúsunda kílómetra fjarlægð .
Bréfritari er einn af þeim fáu sem aldrei hafa skilið þessa speki um fiðrildaóveðrið og er ekki viss um að hann vilji skilja hana .
En vonandi hefur botnlaust skilningsleysi eins sérvitrings á eyju norður í höfum ekki alvarleg áhrif á menntunarstig í órafjarlægð , t.d. í Ástralíu .
Þessar hugleiðingar koma til vegna þess að það eru óþægilega mörg merki um þessar mundir um uppnám um víða veröld og undirliggjandi spennu , vonbrigði og reiði .
Einhverjir halda því fram að hér séu aðeins á ferðinni eftirskjálftar bankabólusprengjunnar sem varð upp úr miðju ári 2007 og fram eftir haustmánuðum 2008 .
Bæði sé að afleiðingarnar komi fram á löngum tíma og eins hitt að viðbrögð valdamanna í stjórnmála- og efnahagslífi hafi í mörgum tilvikum gert illt verra .
...
sú hin kalda ...
Hvaða dæmi eru þetta sem valda ugg um að rás atburða sé að fara úr böndum ? Ef stærstu efnahagsblokkirnar eru skoðaðar eru hættumörkin þar mörg .
Og það er sérlega óþægilegt að vondu merkin , þótt ósamkynja séu , komi á sama tíma frá þeim öllum .
Bandaríkin eru ekki að veita forystu í alþjóðamálum þessa stundina .
Þarf það að vera alvont ? kann að vera spurt .
Hefur sú forysta ætíð verið heilladrjúg ? En þótt hún hafi vissulega ekki verið gallalaus getur heimurinn í augnablikinu ekki algjörlega án hennar verið .
Tómarúmið sem þá verður er ógn í sjálfu sér .
Sagt var að eftir fjögurra ára valdatíð Jimmy Carters hefðu Bandaríkin verið búin að glata sjálfstraustinu .
Og þótt satt sé og rétt að það sjálfstraust hafi stundum verið yfirfljótandi og óþolandi varð hvarf þess ekki hjálplegt .
Með sama hætti er sagt að eftir 5 ára valdatíð Obama forseta sé sjálfstraust Bandaríkjanna komið undir frostmarkið og það ýti undir lausatök og jafnvel glundroða í heiminum .
Það geri svo illt verra að um sama leyti sé stríðsþreyta farin að hrjá Bandaríkin .
Um það verði Obama að vísu ekki kennt .
Þar ráði hið langvinna stríð í Afganistan miklu og Íraksstríðið , sem stóð stutt sem slíkt , en leggist við hitt , vegna þess að " árangur " stríðs , sé eitt en afleiðingar og eftirköst þess annað .
Vissulega náðist það markmið auðveldlega að steypa Saddam Hussein af stóli .
En óþörf eyðilegging grunninnviða landsins í stríðsaðgerðum og lélegt eða ekkert plan um eftirleik stríðsins hafi skaðað mjög álit hernámsliðsins og Bandaríkjanna , í Írak , heima fyrir og annars staðar .
Nú sé staðan að auki orðin sú að að Írak sé talið bandamaður erkióvinarins í Íran og Al-kaída hafi slegið sér niður í landinu , þar sem það hafði engin merkjanleg ítök á dögum Saddam Husseins .
Einu jákvæðu fréttirnar frá Írak séu þær að stjórnkerfið er enn með nokkrum lýðræðisbrag og olíuvinnsla landsins skili sínu .
...
undiralda ...
Í Afganistan hefur á hinn bóginn aldrei unnist fullnaðarsigur , þrátt fyrir fjölmennt erlent herlið .
Bandamaðurinn í Kabúl er valtur í sessi og nýtur að auki ekki lengur trausts innrásarríkjanna og fáum dylst að Talíbanarnir munu hremma Afganistan í lok þessa árs eða fyrr .
Einvaldurinn í Sýrlandi virðist einnig vera að berja " sitt " land til undirokunar og hlýðni á nýjan leik , svo hinar ógurlegu fórnir þar hafa verið til einskis .
Friðarhorfur sunnan við Sýrland eru ekki bjartar heldur .
Ísraelsmenn komu í veg fyrir að skip lestað í Íran næði að koma fjölda öflugra eldflauga á Gasasvæðið .
Þær flaugar gátu dregið til hvers einasta staðar innan Ísraels .
Það er eitt dæmið um ástandið í heiminum að þegar forsætisráðherra Ísraels sýndi upptækt vopnabúrið náði sú sýning ekki neinni umræðu .
Tyrkland , sem lengi hefur verið fyrirmyndarríkið í þessum heimshluta , er í miklu uppnámi og stjórn Erdogans hangir á bláþræði .
Herinn bíður enn átekta , en óttast er að þar sé þolinmæðin á þrotum .
Erdogan lét lausan nýdæmdan hershöfðingja til að reyna að blíðka herinn , en líklegt er að það verði aðeins skilið sem ótvírætt merki um veika stöðu forsætisráðherrans .
Þetta allt minnir á land sunnar á svæðinu .
Egyptaland gerir ekkert lengur með umvandanir Bandaríkjamanna .
Sisi hershöfðingi býr sig undir " forsetakosningar " en annar herforingi , Mubarak , fór áratugum saman létt með slíkar kosningar .
Þar er allur leyndardómurinn falinn í talningunni .
Lýðræðistilburðir eru því að fjara út í Egyptalandi , og herinn telur að auki að Obama hafi ekki aðeins svikið Mubarak á síðustu metrum hans , en að hann hafi beinlínis ýtt undir ofstækismanninn Morsi og grafið undan viðleitni hersins til að tryggja stöðugleika í landinu .
Sisí hefur því hallað sér að Rússlandi Pútíns að undanförnu .
...
ver því ætíð var um þig Og þegar hann er nefndur opnast upp margar gáttir fyrir þá sem hafa áhyggjur .
Rússland er annað mesta kjarnorkuveldi í heimi .
Á tímum Sovétríkjanna sálugu óttaðist umheimurinn að alræðismenn kommúnismans kynnu að grípa til slíkra vopna með ógnvænlegum afleiðingum .
Eftir hrun hans þar eystra kom í ljós að óttinn við gjöreyðingarstríð hafði verið jafnþrúgandi fyrir leiðtoga í Kreml og aðra .
En Rússland er eftir sem áður eina landið í heiminum sem ( fræðilega ) getur eytt Bandaríkjunum .
Lítið er enn gert úr efnahagslegri stöðu Rússlands , þótt blaðamenn séu hættir að bera hana helst við stöðu Hollands og Belgíu .
En þótt efnahagslegar brotalamir Rússlands séu miklar eru Vesturlönd ekki í neinni stöðu núna til að taka þetta landmesta ríki heimsins efnahagslega í nefið .
Því sú staðreynd er að renna upp fyrir sífellt fleiri að Evrópa og evrulöndin sérstaklega standa sjálf á brauðfótum .
Rússland getur svo sannarlega gert þessum ríkjum efnahagslegan miska af margvíslegu tagi ef þau reyna að fylgja hótunum sínum eftir .
Efnahagsvandinn í Evrópu er verulegur án hugsanlegra vandamála tengdum Úkraínu og yfirgangi Rússlands þar .
Evrópa er komin á beinan niðursnúning núna , eins og sumir spáðu fyrir um , þegar árið 2012 .
Seðlabanki ESB vísaði slíkum spám á bug þá .
En afneitun af því tagi dugar ekki lengur .
Bullandi ágreiningur er í Seðlabanka Evrópusambandsins um það hvernig við eigi að bregðast .
Þess vegna mun lítið gerast og það litla mun gerast of seint .
Ástandið hefur enn ekkert lagast í löndum eins og Grikkland þar sem atvinnuleysi náði enn nýjum hæðum í síðasta mánuði .
Samdrátturinn er svo mikill á Ítalíu núna að jafnvel tiltölulega ábyrg stjórn á fjárlagahalla hefur ekki dugað til að vega upp á móti .
Stjórnmálalegur og efnahagslegur órói fer því hratt vaxandi í landinu .
Evrópuríkin horfa með miklum ugg til Kína .
Þar hefur þörf ríkisins á að veikja gjaldmiðil sinn farið vaxandi upp á síðkastið og hefur hann þegar veikst verulega á fyrstu mánuðum ársins gagnvart evru og dollar .
Meðan sú lækkun er þó ekki meiri en orðið er , ætti breytingin að jafnaði ekki að valda áhyggjum .
En evrusvæðið má ekki við neinu .
Það hefur komið sér í þá stöðu að þola ekki andbyr úr austri .
Vafalítið er , að taki Kína þá dýfu núna , sem forsætisráðherra landsins sagði í vikunni að kynni að vera óhjákvæmileg , þá mun ástandið í efnahagsmálum Evrópu verða illviðráðanlegt .
Í Suður-Ameríku er Argentína í efnahagslegu uppnámi .
Venesúela er nánast í pólitísku og efnahagslegu borgarastríði og staðan í stórríkinu Brasilíu er orðin mjög alvarlegt .
Ástandið í nokkrum ríkjum Mið-Afríku er vægast sagt hrikalegt , en umheimurinn hefur ekki burði til að bregðast við .
Hann hefur í augnablikinu nóg með sig .
Einhverjir geta sjálfsagt fundið út að Nostradamus hafi séð þetta allt fyrir eða lesa hafi mátt þróunina í tæka tíð út úr stjörnumerkjunum .
Ekki skal gert lítið úr slíkri speki eða annarri frammi fyrir hinni yfirgripsmiklu fáfræði sem mannkyn , sem aldrei hefur verið upplýstara en núna , stendur óneitanlega frammi fyrir .
Það er auðvitað ekkert samhengi í því , en engu að síður setur óhug að mörgum , þegar að risavaxin þota getur horfið " sporlaust " með á þriðja hundrað manns innanborðs og það í tilveru sem menn töldu einkennast af því að spíónar með ólíkindalegan tæknibúnað og gervitungl fylgdust með hverjum einasta jarðarbúa frá mínútu til mínútu eða þar um bil .
En í öllu þessu fári er það þó huggun hættum gegn að Árni Páll Árnason , formaður Samfylkingar , stóð upp á Alþingi Íslendinga og lýsti því þungbúinn yfir að Birgir Ármannsson , formaður íslensku utanríkisnefndarinnar , hefði brugðist " degi of seint " við ástandinu í Úkraínu .
Efst á forsíðu hins þekkta breska blaðs Sunday Times sagði hinn 9. mars sl. frá því , að nú lægi fyrir " leynileg skýrsla um BBC , " breska ríkisútvarpið .
Inntak hennar væri tillaga um að leggja af útvarpsskattinn og taka upp áskriftarþjónustu .
Skrítnar aðferðir Breska fyrirkomulagið er jafnvel forneskjulegra en hið íslenska var á sínum tíma .
Þar er enn refsivert að greiða ekki leyfisgjald til BBC .
Að meðaltali lenda 70 Bretar í fangelsi árlega þar í landi fyrir það afbrot að greiða ekki gjald til ríkisútvarpsins .
Og fangarnir mörgu segja ekki einu sinni hálfa söguna .
Langflestir afnotagjaldsglæpamannanna fá sektir og þær geta orðið háar .
Og ástandið er síst að batna .
Dómstólar nágrannanna fyrir sunnan okkur eru að kikna undan álagi , því 3.500 mál vegna BBC eins eru lögð fyrir þá vikulega .
Á Íslandi var fyrirkomulagið það til skamms tíma að sérstakir fógetafulltrúar fóru við annan mann heim til meintra hlustenda og hótuðu að taka af þeim viðtækið nema þeir greiddu afnotagjaldið , eins og það var kallað .
Á þeim tíma gátu borgararnir þó , þrátt fyrir allt , komið sér undan gjaldinu með því að sanna að þeir væru ekki með slíkt tæki .
Ekki nægði andófsmönnum að neita að greiða afnotagjald með þeim rökum einum að aldrei væri kveikt á viðtækinu á því heimili , enda óspillt menningarheimili , því að tilvist útvarpstækis / sjónvarps á heimili þótti sanna mál fógetans .
Einu gilti þótt tækið fyndist uppi á háalofti , því ályktað var að það sýndi eingöngu einbeittan brotavilja .
Óvæntur gleðigjafi Þekktur lögmaður , sem hafði þann starfa um hríð að sinna seinasta innheimtuskrefinu fyrir Ríkisútvarpið og fara heim til fólks til að gera upptækt tækið sem það hafði greitt fullu verði , sagðist hafa orðið undrandi hvað hann hefði fljótt haft gaman af starfanum .
" Mér þótti skemmtilegast að koma heim til fólks eftir að Dallas hafði verið á í svona 15 mínútur .
Það var bæði vegna uppnámsins sem varð við komu mína og þess hve ótrúlegustu fátæklingarnir náðu flestir undrafljótt að klóra saman aura fyrir afnotagjaldinu , " sagði hann á skemmtikvöldi lögfræðinga .
Eftir að önnur fyrirtæki en það í ríkiseigu fengu heimild til að útvarpa og sjónvarpa varð smám saman erfiðara að hafa þetta fyrirkomulag , þrátt fyrir þá skemmtun sem löglærðir gátu haft af því .
Því þegar þarna var komið bitnaði það ekki aðeins á almenningi , eins og áður , sem yfirvöld virtust telja sig geta afborið , heldur var þar með komið í veg fyrir að einstaklingar gætu notið þjónustu sem þeir höfðu sannanlega greitt fyrir til annarra en ríkisins .
Það er meginskýringin á því að fyrirkomulaginu var breytt í það horf sem nú er , þegar fjárframlagið til " RÚV " er innlimað í skattkerfið , samhliða því að ekkert útvarpsráð er lengur til staðar og á almenningur í landinu því ekki lengur neina aðkomu að þessu apparati sínu og getur ekki einu sinni fengið útrás fyrir ríka réttlætiskennd sína með því að neita að borga .
Þeim er að vísu bættur skaðinn með fáfengilegri yfirskrift nýjustu útvarpslaga um að sú stofnun sem lögin taka til sé rekin í " þjóðarþágu " og er það eina stofnun landsins sem nýtur slíkrar upphafningar .
Með gagnályktun má því ætla að forsetaembættið , Hæstiréttur , Árnasafn , Landspítalinn og Alþingi séu annarrar gerðar , þótt þess sé ekki getið í hvurs þágu þau séu rekin .
Það þarf mikið samviskubit þeirra sem í hlut eiga til að setja slíka yfirskrift yfir lög um þessa einu ríkisstofnun .
Vandi BBC Ekki er um það deilt , svo nokkru nemi , að BBC hafi alla tíð haft verulega vinstri slagsíðu , þótt sú stofnun hafi gætt mun betur að sér í slíkum efnum en íslenska ríkisútvarpið , svo himinn og haf eru á milli , og því hafa menn umborið hlutdrægnina .
Við þann pólitíska vandræðagang hefur annar álitshnekkir bæst við síðustu árin .
Í ljós hefur komið að sumar af helstu stjörnum stofnunarinnar hafa verið afkastamiklir barnaníðingar og / eða kynferðismisnotkunarmenn af öðru tagi og hafa notað sterka stöðu sína og álit til að komast upp með óhugnanlega framgöngu .
Við það hefur síðan bæst að upplýst hefur verið að lykilstjórnendur þessa heimsfræga fjölmiðils höfðu vitneskju um að ekki væri allt með felldu og höfðu árum og áratugum saman haldið hlífiskildi yfir ódæðismönnunum .
Þá hefur tæknin síðustu árin grafið nokkuð undan stöðu BBC ásamt öflugri samkeppni einkaaðila .
BBC hefur því gefið til kynna að verulegur samdráttur sé óhjákvæmilegur í starfsemi stofnunarinnar .
Í " leyniskýrslunni " er lagt til að afnotagjöldin verði áfram við lýði til ársins 2020 .
Þau verði hins vegar fryst og muni því ekki hækka með verðbólgu .
Verðbólga er lág á Bretlandi um þessar mundir , en á 6 árum yrði þó um verulega lækkun á rauntekjum að ræða .
Bent er á að frjálsu stöðvarnar hafi sannað að áskriftarkerfið á að geta dugað BBC , standi stofnunin sig á annað borð .
Með sama hætti hefur verið bent á að sjálfsagt sé að Íslendingar eigi þann kost í skattframtali að merkja við hvort hin háa upphæð sem gengur til " RÚV " fari þangað eða beint til annarra þarfa sem greiðandinn metur verðskulda framlög sín betur .
Sama dag og fréttin um " leyniskýrsluna " var birt var fjallað um málið í leiðara sama blaðs .
Þar er vakin athygli á því , að það hafi verið James Purnell , fyrrverandi ráðherra í ríkisstjórn Verkmannaflokksins , sem óskaði eftir gerð þessarar innanhússskýrslu .
Purnell er nú æðsti yfirmaður þróunarsviðs BBC .
Þá segir efnislega í leiðaranum : " Þessi óháða innanhússskýrsla mun vekja stjórnmálafræðilega undrun : venjan er sú að fyrst gefi menn sér niðurstöðu og þá fyrst óski þeir eftir skýrslu til að undirbyggja þá niðurstöðu .
" Þá segir í leiðaranum : " Afnotagjaldið er tímaskekkja .
Þegar svo er komið að fjöldi fólks " horfir ekki á sjónvarp " í hinni hefðbundnu merkingu , er óraunsætt að ætla fólki að sætta sig við fjármögnunaraðferð sem sniðin var á þeim tíma þegar BBC naut einokunarstöðu og nánast allir hópuðust kringum sjónvarpið eða útvarpið sitt .
" Horft heim Þessi rök eiga enn betur við um hið fráleita fyrirkomulag sem komið var á til að tryggja rekstur ríkisútvarps undir stjórn hóps fólks sem lætur eins og hann eigi það og það eignarhald sé svo afgerandi að ekki þurfi að hlusta á neinar gagnrýnisraddir , þótt studdar séu margsönnuðum staðreyndum sem blasa við þorra fólks og enn síður að beygja sig undir þær lagareglur sem um þessa stofnun gilda .
Þegar fréttamenn Ríkisútvarpsins slökktu á ríkisútvarpinu " sínu " í verkfallshrifningu fyrir réttum 30 árum , gerðist í framhaldinu það sem síst skyldi , að mati þeirra sem slökktu .
Oflátungarnir þeir hjuggu sjálfir fyrsta höggið sem varð síðar til þess að skarð kom í einokunarvegginn .
Kraftmiklir einstaklingar sem vildu ekki láta kúgast hófu útsendingar útvarps og sýndu fram á að slík starfsemi væri ekki aðeins á færi æviráðinna ofurmenna í marga ættliði .
Tuttugu árum síðar ákvað þáverandi útvarpsstjóri , eftir að Kári Jónasson lét af störfum fréttastjóra , að fylgja meðmælum útvarpsráðs um hver skyldi taka við því starfi .
Hann valdi utanstofnunarmann .
Það ætlaði allt af göflunum að ganga .
Auðvitað kom engum á óvart að starfsmenn " RÚV " væru heimaríkir .
Mjög margir hafa starfað þar óralengi og ófá dæmi um að kynslóð af kynslóð starfsmanna ( mörg dæmi um 3 kynslóðir ) starfi í útvarpinu og auðvitað enginn ráðinn vegna þeirra tengsla , heldur eingöngu af faglegum ástæðum .
En þrátt fyrir það kom gauragangurinn og hótanir um að " utanaðkomandi " starfsmaðurinn myndi sæta einelti frá fyrsta degi ýmsum í opna skjöldu .
Yfir 90% þeirra sem sóttu fjölmennan starfsmannafund lýstu yfir vantrausti á útvarpsstjórann og einn fréttamaðurinn , Óðinn Jónsson , hellti sér yfir yfirmann sinn , útvarpsstjórann , með miklum stóryrðum opinberlega , þeirrar gerðar að jafnvel þeim Páli Magnússyni og Helga Seljan gæti þótt töluvert til koma kynntu þeir sér þau sameiginlega .
Daginn eftir hrakyrðin þau réð útvarpsstjórinn Óðin sem fréttastjóra án þess að starfið væri auglýst á nýjan leik .
Þá þótti þeim á útvarpinu " fagmennskan " sem þeim er svo tamt að tala um vera komin í samt lag á ný innanhúss .
Nýráðinn útvarpsstjóri , Magnús Geir Þórðarson , telur ekki óeðlilegt að fara yfir skipun framkvæmdastjórnar " RÚV " .
Hann sagði : " Það er óhjákvæmilegt og hreinlegast að auglýsa stöðurnar , losa samninga við núverandi framkvæmdastjórn og ráða nýjan samheldinn hóp sem vonandi verður fjölbreyttur .
" Magnús Geir sagðist jafnframt horfa til þess að jafnrétti verði á milli kynja í nýrri framkvæmdastjórn RÚV , sem verður auglýst og stefnt er á að skipa um miðjan apríl .
Ekki er neitt athugavert við þessi sjónarmið útvarpsstjórans .
En það skrítna var að ýmsum þótti rétt að beina sjónum sínum eingöngu að einum af 9 framkvæmdastjórum þessarar ósnertanlegu stofnunar , Óðni Jónssyni .
Gengu þeir fast að nýja útvarpsstjóranum , þó ekki eins hart og að þeim gamla , sem áður var nefndur , enda sá tími ekki kominn .
En þeir vildu ekki draga það að benda nýja útvarpsstjóranum á , hverjir eiga Ríkisútvarpið , enda vona þeir að hann verði ekki svo ófaglegur að leita að svarinu við þeirri spurningu í lögunum sem gilda um þá stofnun .
Það hefur ekki verið gert á " RÚV " í áratugi og væri því mjög ófaglegt svo ekki sé meira sagt .
Nú er fokið í flest skjól fyrir ríkisstjórnina .
Þeir eru væntanlega orðnir logandi hræddir , sem þar fara fyrir .
Jóhanna Sigurðardóttir hefur bæst í fjölmennan hóp þeirra beggja , Benedikts frænda og Helga Magnússonar .
Þótt einhverjir reyndu að halda því fram , af veikum mætti , að það væri fullmikið sagt að þessir þremenningar væru ofurefli liðs , þá hafa þeir sömu ekki gætt að einu .
Því í raun eru þau þrjú ekki ein á ferð .
Því Steingrímur J. Sigfússon , sem er þekktur fyrir að taka ekki til máls á þingi nema endrum og eins , fékk ekki lengur orða bundist .
Svik í tafli sagði páfinn Eins og Jóhanna , Helgi og Benedikt er hann miður sín út af kosningasvikum .
Það sýnir alvöru málsins í hnotskurn , að Jóhanna , Helgi og Benedikt hafa aldrei nokkru sinni sakað Steingrím J. og VG um kosningasvik og síst af öllu í málum sem tengjast aðild að Evrópusambandinu .
Sjálfur hefur Steingrímur ekki heldur verið með ásakanir um slíkt í sinn eigin garð .
Hann hefur ekki minnst á svik í ESB-málum , um samstarf við Alþjóðagjaldeyrissjóðinn ógurlega eða um svik á öllum loforðunum sem þau Jóhanna gáfu svo greiðlega í tengslum við kjarasamninga á síðasta kjörtímabili og er þá fátt eitt nefnt af því marga , sem Steingrímur veit manna best að hann hefur ekki svikið .
Enda er þjóðin öll upplýst um að þau tvö eru eins og hvítskúraðir englar upp úr Ajax , þegar kemur að því að standa við loforð .
Þessi fjögur ár sem þau sómahjú dvöldu á Hótel Skjaldborg og tryggðu íslenskri þjóð norræna velferð voru því gæfurík tíð .
Þau einhentu sér til verka .
" Einn , tveir og þrír " töldu þau í takt og áttu þá við Icesave I , Icesave II og Icesave III , sem þau tóku í þrístökki og töldu sig þá hafa stokkið lengra í þeirri grein en Vilhjálmur E. Íþróttafréttaritarar , sem leyfðu sér að draga það síðasta í efa , hafa nú , ekki vonum fyrr , beðist afsökunar .
Það gerðu þeir dreyrrauðir , þegar í ljós kom að þau tvö höfðu átt við Vilhjálm E ( gilsson ) en ekki hinn .
Því má með sanni segja að þau Jóhanna og Steingrímur J. hafi ekki átt skilið að fá mikið minna fylgi en þau fengu í síðustu kosningum .
Það er ástæðan fyrir því að forysta núverandi stjórnarliðs varð svona óskaplega hrædd þegar hún áttaði sig á að ekki væri útilokað , að vegna afstöðunnar til ESB gæti það hæglega gerst að hvorugt þeirra Jóhönnu og Steingríms J. myndi kjósa annan hvorn stjórnarflokkinn í næstu kosningum .
Þær eiga að fara fram árið 2017 og það mun gera Steingrími J. óskaplega erfitt fyrir , því að þá verða nákvæmlega 100 ár liðin frá rússnesku byltingunni , sem þeir dásömuðu svo lengi hann og Már Guðmundsson .
Byltingin sú var gerð þegar nákvæmlega 4 ár voru liðin frá því að Morgunblaðið var stofnað og ekki er vafi á að fleiri en hugsanlega þeir Steingrímur J. og Már sjái samhengið þarna .
Spennið beltin sagði flugfreyjan En nú getur bréfritari ekki lengur farið undan í flæmingi og reynt að komast hjá því að birta hið afdrifaríka blogg Jóhönnu , sem hleypt hefur svo miklum skjálfta og mörgum í núverandi stjórnarflokka , að Ragnar , frændi bréfritara , ( svo fleiri séu ættfærðir en Benedikt frændi ) hefur varla undan að mæla .
Þetta er Jóhönnu-bloggið : " Stjórnarflokkarnir eru staðráðnir í að svíkja kosningaloforð sín um að þjóðin fái að ráða hvort framhald verði á aðildarumsókninni að ESB .
Valdahrokinn og yfirgangurinn er algjör .
Bjarni , Sigmundur Davíð , og allir hinir ráðherrarnir ætla að ráða .
Þá skiptir engu þó 82% vilji þjóðaratkvæðagreiðslu eða að 40 þúsund manns hafi krafist að valdið verði hjá þjóðinni , en ekki þeim .
Þeir hafa ofmetnast í ráðherrastólunum og telja sig bara geta gefið fólkinu langt nef .
Svona stærilæti og ósvífni gagnvart þjóðinni er ekki hægt að líða .
" Það kemur ekki á óvart að mörgum verði um að heyra þess háttar dóm úr munni stjórnmálakonu , sem mátti ekki vamm sitt vita og var svo orðvör að til þess var tekið .
Þegar hún sagði , sem hún gerði með mjög jöfnu millibili til að undirstrika að þar færi jafnaðarmaður , að nýjar tillögur um hjálp við aðframkomin heimili myndu verða birtar " öðru hvoru megin við helgi " nefndi hún aldrei við hvaða helgi var átt .
Það hlýtur þó að hafa verið freistandi .
Ákafur stuðningsmaður hennar hélt helst , að með " helgi " meinti hún " Helgi " magri og óttaðist örlítið að tillögurnar gætu orðið magrar kæmu þær öðru hvoru megin við hann .
Öðrum þótti það þó ótrúlegt .
En annar ( sem áður hafði legið með liði Jóhönnu andvaka í Þjóðvaka ) að " RÚV , " sem sagði samviskusamlega og gagnrýnislaust frá öllum fundunum , eins og þar færi fyrsti fundurinn en ekki sá tíundi eða tuttugasti , hefði þá ritað " helgi " með stórum staf í textavarpinu .
Öðru máli hefði gegnt ef Þorlákur helgi hefði átt í hlut og Jóhanna hefði ætlað að vera annað hvort fyrir framan hann eða aftan þegar hún kæmi loks með tillögurnar .
Það benti ótvírætt til að þær yrðu birtar síðasta dag fyrir jól , á Þorláksmessu .
En auðvitað hefði verið óvarlegt að nefna við hvaða jól væri miðað , en Jóhanna hefði þarna þrengt skilgreininguna niður í síðasta dag fyrir einhver jól , frá því að vera öðru hvoru megin við einhver jól , á þessari öld eða hinni næstu , ef vel tækist til .
En aðalatriðið væri að börnin fengju að hlakka til .
Hyggjum að aðalatriðum I. En slíkar skýringar skipta ekki meira máli en aðrar helgisögur , en staðreyndin er sú , að hið varfærna orðalag um að tillögurnar um aðstoð við hina lakast settu kæmu " öðru hvoru megin við helgina " urðu til þess að Jóhanna varð alls ekki vænd um svik .
Engu breytti þótt tillögurnar væru ekki enn komnar fram , þegar kjósendur og aðrir aðdáendur höfðu óvænt afskipti af veru hennar og Steingríms í stjórnarráðinu .
Og þá eru það góðu fréttirnar : Ekki er loku fyrir það skotið að hið óvænta blogg Jóhönnu bendi til þess að tillögurnar komi núna strax eftir þessa helgi .
II : Það er ekki aðeins að Jóhanna og Steingrímur væru bólusett gegn því að svíkja nokkru sinni nokkurt loforð , heldur viku þau sér aldrei undan ábyrgð .
Það er til stakrar fyrirmyndar .
Dæmin um það eru mörg : a ) Þegar að Hæstiréttur Íslands ógilti stjórnlagaþingskosningarnar þeirra öxluðu þau strax ábyrgð og sögðu af sér .
b ) Þau höfðu sagt ásamt seðlabankastjóra að yrði Icesave fellt í þjóðaratkvæði yrði efnahagslegt öngþveiti á Íslandi .
Þegar hátt í 100 prósent kjósenda tóku ekkert mark á þeim hótunum sögðu þau auðvitað strax af sér og bentu á að það væri það sem gert væri meðal siðaðra þjóða .
c ) Þegar að þjóðin felldi næsta Icesave-samning í þjóðaratkvæði sögðu þau samstundis af sér .
d ) Jóhanna tilkynnti að hún gæti lofað því að stjórnlagaráðstillögurnar yrðu afgreiddar eigi síðar en á hennar síðasta þingi .
Þegar ekki ein einasta tillaga stjórnlagaráðs var samþykkt sagði Jóhanna strax af sér , eins og forsætisráðherrar gera í siðum löndum .
e ) Össur Skarphéðinsson hefur sagt í bók og Ingibjörg Ingadóttir í grein , að þau hafi bent Jóhönnu á strax árið 2012 að stjórn hennar væri komin í minnihluta í þinginu og hún ætti að boða til kosninga og segja af sér .
Þótt þau nefni það hvorugt getur enginn vafi ríkt á því að Jóhanna hefur þá sagt af sér þegar í stað , enda er það gert í siðuðum löndum , þegar þannig er komið .
Siðprýði hennar var slík , að hún var ekki að spyrja Pétur eða Pál um stöðuna og frétti því ekki af því að hún væri komin í minnihluta fyrr en Össur og Ingibjörg upplýstu hana um það .
Fyrr gat hún ekki tekið upplýsta ákvörðun , eins og er nú í tísku .
Að vetrarlagi er best að gera það undir kösturunum á Laugardalsvelli .
Það hefur Jóhanna vafalaust gert .
Kjósendur verða að fylgjast betur með Hitt er annað mál , að það sýnir aðeins hvað kjósendur fylgjast illa með , að þrátt fyrir að þau Jóhanna og Steingrímur hafi sagt svona oft af sér , þá varð ekki betur séð en þau væru enn hangandi í stjórnarráðinu þegar gengið var til kosninga .
En allt þetta gerir það að verkum að öllum Íslendingum verður svo mikið um þegar þau Jóhanna og Steingrímur saka einhvern um svik .
Það er ekki langt að sækja samanburðardæmin , sem undirstrika hvers vegna áfallið yfir ásökunum úr þessari átt er svona stórbrotið : Þegar Gróa á Leiti sakar menn um rógburð , þegar Baldur hans Konna sakar menn um búktal eða Jón Ásgeir sakar menn um skuldasöfnun er það svo sem nógu slæmt , en þó ekki nándar nærri eins alvarlegt og þegar að hvítskúraðir englar upp úr Ajax og klóri , eins og Steingrímur og Jóhanna , saka aðra stjórnmálamenn um svik .
Það er toppurinn .
George Orwell birti mönnum nýja mynd af alræðisríkinu og opnaði augu margra pólitískra blindingja .
Bók hans 1984 og áður Dýrabær höfðu annað og meira bit en margt sem áður hafði verið skrifað .
Orwell benti á að alræðisríkið væri stjórnmálalegt takmark í sjálfu sér en ekki tæki í þágu stórbrotinna hugsjóna eins og látið var í veðri vaka og alltof margir féllu fyrir .
Alræðisríkið gengi sífellt lengra og vildi loks ekki aðeins ákvarða gerðir manna , heldur jafnframt og ekki síður hugsanir þeirra og hugmyndir .
Þöggun er upplýst umræða Öfugmælin , hinar óskeikulu yfirlýsingar alræðisins , voru táknmyndir þessa : " Stríð er friður .
Frelsi er ánauð .
Fáfræði er máttur .
" Þar sem alræði öfugmælanna ríkti , eins og í Dýrabæ , gat það ekki gert inntaki jafnaðarhugsjónarinnar skaða , þótt sum dýr væru miklu jafnari en önnur .
Þvert á móti .
Það undirstrikaði beinlínis jöfnuðinn .
Kommúnisminn kvaddi , að hluta til , með falli múrsins og kalda stríðið fór í humátt á eftir honum .
Breytingin sem varð , þegar múrinn brotnaði óvænt , var svo stórbrotin að heimurinn kaus að gleyma því um stund að Kína , fjölmennasta ríki veraldar , lýtur enn kenningum kommúnismans , að minnsta kosti í orði kveðnu .
Og norðan þess mikla ríkis er eins konar Árbæjarsafn alheimskommúnismans enn geymt og þar má skoða óhugnaðinn í upprunalegri mynd .
Þar gengur starf safnstjórans raunar í arf og myndi sú tilhögun vísast hafa verið notuð í bókum Orwells til að undirstrika hvílíkum hæðum alræði öreiganna eitt gæti náð .
Á síðustu árum hafa verið nokkrir tilburðir til að sækja yfirskriftir og orðanotkun eins og óviljandi til Dýrabæjar .
Velhljómandi og áróðurskenndar nafngiftir hafa aukist í stjórnkerfinu á litla Íslandi og sumar þeirra eru jafnvel ekki alveg lausar við að vera væmnar .
Þess háttar þróun er vísast bæði saklaus og skaðlítil í þróuðu lýðræðisríki eins og okkar og að því leyti annað en þau ósköp sem Orwell gaf líf .
En skyldleikinn leynir sér ekki , þótt fjarlægur sé .
R-listinn sálugi í Reykjavík fór í heilmikinn hringdans með nafngiftir í stjórnkerfi borgarinnar og var sú gluggaskreyting fjarri því að vera hjálpleg fyrir íbúa borgarinnar , sem þurfa að sækja þjónustu og eiga margvísleg samskipti við yfirvöldin .
Einkamarkaðurinn hefur ekki heldur sloppið alveg við þessa þróun .
Stjórnmálaflokkar og frasasmíð þeirra enn síður .
Þeir fara í vegferðir .
Stunda umræðustjórnmál , segjast eiga upplýsta umræðu og forðast foringjaræði , reyna að komast að borðunum í leit að framtíðarsýn og þar fram eftir götunum .
Og eftir þessum höfðum dansa margir limir .
Smádæmin eru sum komin nálægt gráum svæðum væmninnar eins og þegar starfsmannastjórar breytast í mannauðsstjóra .
Velgjan fer upp í kok hjá mörgum fyrst þegar svona heyrist , en svo láta menn sig hafa það .
Þess háttar orðakukl breytir þó ekki neinu , því að starfsmennirnir sem í hópskilgreiningu heita ekki lengur starfsmenn heldur mannauður eru eftir sem áður starfsmenn .
Það rennur heldur betur upp fyrir mörgum þegar kreppir að og starfsmanni eða starfsmönnum er sagt upp , en ekki einhverju hlutfalli af mannauðnum í fyrirtækinu .
Orð og gerðir Sjálfsagt er réttlætingin fyrir nafnbreytingum af þessu tagi sú , að einhverjir telja líklegt að þegar upphafin og gildishlaðin nöfn , en að vísu merkingarlaus , koma í staðinn fyrir einföld og töm heiti , þá aukist virðing og tillit að sama skapi .
Umgengni verði önnur og betri við þá sem í hlut eiga , ef litið sé á þá sem hluta af mannauði en ekki sem starfsmenn .
Þó hafa allir yfirmenn , sem eitthvað geta , lengi áttað sig á að fátt gagnast stofnun eða fyrirtæki betur en öflugur , ánægður og samviskusamur starfsmaður .
En þannig hittist á , að einmitt á sama tíma og breytt er um merkimiða af þessu tagi , þá er vélræn framganga gegn " mannauðnum " að aukast , eins og nýleg dæmi sýna .
Þegar tilekin ríkisstofnun ( reyndar sú eina sem að lögum starfar í þjóðarþágu – enn einn ómerkilegur merkimiðinn ) taldi sig neyðast til að segja upp starfsmönnum var engu líkara en þeir sömu hefðu brotið af sér .
Ef marka má frásagnir var tölvunetföngum lokað samstundis , og horft yfir axlir manna þegar persónulegir munir voru settir í poka .
Langreyndir starfsmenn , sem höfðu fyrir fáeinum árum breyst í mannauð , höfðu lítið upp úr því á lokametrunum .
Íslenskir gleðigjafar Það eru furðu mörg dæmi í íslensku þjóðlífi sem líklegt er að George Orwell hefði haft gaman af .
Áfengislög eru í gildi í landinu og þau voru sett til að tryggja einokun ríkisins á víni og að ofurskattar á þessa vöru skiluðu sér fljótt og vel til ríkisins .
En í fyrstu grein laganna segir : " Tilgangur laga þessara er að vinna gegn misnotkun áfengis ...
" Áður bar heiti laganna með sér að þau væru sett til að tryggja einokun ríkisins á áfengisverslun .
Slík lagaleg hreinskilni er ekki lengur í móð .
Því var aukið við lögin ýmsum þáttum , svo sem eins og um áfengisaldur og þess háttar .
En fráleitt er þó og fyrirsláttur einn að lögin séu sett til þess að vinna gegn misnotkun áfengis , eins og sagt er í sjálfri fyrstu grein þeirra .
En ríkisvaldið má eiga það , að hafa ætíð verið sjálfu sér samkvæmt í tvískinnungnum , sem fyrsta greinin lýsir .
Þannig má sjá , að þegar fjármálaráðherrann á hverjum tíma mælir fyrir hækkun á álögum á guðaveigar er jafnan fullyrt að það sé gert í þeim tilgangi að draga úr notkun almennings á áfengi .
En þegar útfærslan í fjárlagafrumvarpinu birtist svo sést ætíð að við útreikninga á tekjunum er á því byggt að neyslan verði óbreytt þrátt fyrir hækkunina .
Og þeir erlendu og þeirra menn Evrópusambandið er sérdeilis frægt fyrir áróðurstengdar yfirskriftir í starfsemi sinni .
Enda fer vel á því , þar sem embættisheiti helstu valdamanna er " kommissarar " sem stjórna umboðslausir fjarlægum löndum " með tilskipunum " .
Og orðagjálfur þeirra sem hallastir eru undir að fórna fullveldi þjóðar sinnar til þessa miðstýrða sambands virðist draga dám af því .
Þeir ætla að " kíkja í pakkann " þótt þeir og flestir aðrir viti að enginn slíkur er til .
Nema átt sé við þær eitthundrað þúsund síður af tilskipunum , sem umsóknarríkjum er gert að gleypa áður en þau fá aðild .
Þær liggja allar fyrir á tölvukubb og er aldrei pakkað inn .
Samfylkingin hafði lengi á stefnuskrá sinni það háleita markmið að fara ætti sem fyrst að vinna að " samningsmarkmiðum Íslands " sem svo yrði byggt á í samningaviðræðum um aðild , sem Evrópusambandið sjálft segir þó að fari alls ekki fram .
Samfylkingin óð svo í að samþykkja aðild , þegar þjóðin var löskuð og vönkuð eftir efnahagsáfall , án þess að nokkur slík " samningsmarkmið " hefðu verið rædd við þjóðina , samþykkt af henni eða svo mikið sem sett á blað .
Félagsskapur þeirra sem segja vilja segja " já " við því að ganga í Evrópusambandið með þeim fullveldisafslætti sem fylgir ( og flestir þeirra eru farnir að viðurkenna ) hafa ekki kjörorðið " Já , Evrópa " heldur snúa þeir öllu á haus og hafa það " Já , Ísland ! " Sá hópur í Sjálfstæðisflokknum , sem hallur er undir þetta , er mjög fámennur , en ofríkisfullur í öfugu hlutfalli við það gagnvart þorra flokksmanna og stuðningsmanna flokksins .
Þeir hafa myndað sérstakan félagsskap og sett sér skriflegan málefnagrundvöll .
Í upphafi þeirra reglna segir : " Tilgangur félagsins er að standa vörð um sjálfstæði Íslands .
" Þetta minnir óneitanlega á áfengislögin .
En af hverju í ósköpunum leggjast menn svona lágt ? Tilgangurinn er augljós .
Hann er að berjast fyrir því að Ísland gangi í Evrópusambandið .
Enda hafa helstu forsprakkar þessa félagsskapar svo sannarlega hamast fyrir þann málstað .
Nú er það auðvitað svo , að það er gild pólitísk afstaða að vilja ganga í Evrópusambandið og hlýtur að vera hægt að færa fyrir því málefnaleg rök sem standast lágmarkskröfur .
Ef menn stofna til félagsskapar um slíkan þátt , en vilja ekki ganga beint í Samfylkinguna , eina flokkinn sem hefur það erindi í stefnu sinni og þar efst á blaði , af hverju segja þeir það ekki ? Skammast þeir sín fyrir hugsjónina ? Ef þetta eru sjálfstæðismenn sem eru óánægðir með að hafa lítinn hljómgrunn í sínum flokki með þetta hugðarefni , af hverju gefa þeir í skyn , með stefnumarkandi yfirlýsingu , að Sjálfstæðisflokkurinn vilji ekki standa vörð um sjálfstæði Íslands ? Þess vegna hafi þeir orðið að stofna sérstakan hóp fyrir sig , þótt þeir séu áfram í flokknum .
Það gerðu þeir því eingöngu af því að Sjálfstæðisflokkurinn vildi ekki samþykkja að ganga í Evrópusambandið , en ekki vegna þess að flokkurinn vildi ekki standa vörð um sjálfstæði Íslands , sem hann hefur gert betur en aðrir flokkar síðan árið 1929 .
Ekki er þessi hópur með þessi látalæti til þess eins að gleðja George Orwell , löngu látinn .
Honum hefði að vísu vafalítið verið skemmt .
Rödd úr verkalýðsráði Nú liggur fyrir , staðfest í mörgum könnunum , að sá hópur innan Sjálfstæðisflokksins sem vill ganga í ESB er mun fámennari en þeir félagar og stuðningsmenn Samfylkingarinnar sem ekki vilja ganga í það samband .
En síðarnefndi hópurinn virðist halda sig algjörlega til hlés og ekki hafa neinn vettvang innan síns flokks .
Eða ber hann kannski svona ríka virðingu fyrir vilja mikils meirihluta í sínum flokki ólíkt sjálfstæðismönnunum ? Kristinn Karl Brynjarsson verkamaður , sem situr í Verkalýðsráði Sjálfstæðisflokksins , skrifaði grein í blaðið í gær .
Hann segist gera það til varnar formanni sínum og ljóst er að greinarhöfundi þykir ekki mikið til félagsskapar " Sjálfstæðra Evrópumanna " koma .
Segir þá þó hafa ítök víða , " í atvinnulífi , bankakerfi , fjölmiðlum og víðar " .
Hann segir félagsskapinn aðeins brot af skráðum sjálfstæðismönnum , en hafi þó tekist með frekjulegum málflutningi í fjölmiðlum að eitra innviði og starf Sjálfstæðisflokksins .
Kristinn Karl segir svo : " Það kannski skýrir meint dálæti andstæðinga Sjálfstæðisflokksins á Sjálfstæðum Evrópumönnum .
" Greinarhöfundur segir einnig : " Þessi hópur verður að sætta sig ( við ) það , að verða undir í kosningum um stefnumál og una þeim úrslitum án þess að beita forystu flokksins og aðra flokksfélaga stöðugu áreiti með því að þröngva sínum minnihlutaskoðunum upp á meirihluta flokksins .
Eyðileggja fyrir honum með dólgslegum yfirlýsingum og dónalegum uppnefningum gagnvart hinum almenna flokksfélaga og forystu flokksins vegna þess að meirihluti flokksfélaga og forystan vilji fylgja annarri stefnu en þeir .
" Það er auðvitað svo , að þeir sem verða undir með sín sjónarmið í stjórnmálaflokki þurfa alls ekki að leggja árar í bát .
Þeir mega auðvitað halda áfram að berjast fyrir þeim og hafa það markmið að ná meirihlutafylgi fyrir sínum viðhorfum .
Það eru vissulega mörg dæmi um það , að sjónarmið , sem hafa verið undir í flokki , fái síðar meiri byr og verði jafnvel ofan á .
Stjórnmálaflokkar eru auðvitað í eðli sínu opnir fyrir málamiðlunum .
Í stórum flokki er vafalaust , t.d. að loknum landsfundi , hægt að finna einstaka fulltrúa sem eru ósáttir við eitthvað sem samþykkt er .
En þeir sætta sig við niðurstöðuna vegna þess að þeir eiga almennt samleið með flokki sínum .
Í Evrópumálum hafa menn beitt sér fyrir málamiðlunum til að koma til móts við þá sem hafa verið áhugasamastir um þau .
Þar hefur mikill meirihluti flokksins í tvígang gengið mjög langt til að koma til móts við tiltölulega lítinn minnihluta .
En því miður er reynslan sú , að þótt þannig hafi verið lengra gengið en var hóflegt hefur hinn hávaðasami minnihluti haft mjög sérkennilega nálgun gagnvart þeim " sáttum " sem gerðar voru , eingöngu í þágu þeirra .
Þeir hafa margoft sýnt að þeir telja flokkinn eftir það bundinn við sáttina , en þeir sjálfir hafi áfram frítt spil og þurfi ekkert með hana að gera .
Vafalítið er mikið óþol komið í margan góðan flokksmanninn vegna þessa .
Það geta fáir undrast .
Úkraína er mikið land , fólkið viljugt og moldin svört og gjöful .
Sovétríkjunum tókst þó að koma sér þar upp hungursneyð og hefur þurft töluvert til .
Úkraína átti þá ríka kröfu á samúð þá eins og stundum endranær , þótt ekki hafi verið aðstaða til að veita þeim aðra umbun .
En jafnvel smásamúð var ofverk sumra á þeirri tíð .
Bestu menn , jafnvel þeir sem dáðastir voru að verðleikum fyrir snilligáfu sína , hæddust að hjali um hungursneyð , fjöldamorð og kúgun .
Nú er talið eins víst og það getur orðið að 5 milljónir manna hafi fallið í hungursneyðinni 1932-1933 .
Vitnið Halldór Kiljan Laxness skrifaði árið eftir : " Ég ferðaðist um Ukraine þvert og endilángt í " húngursneyðinni " 1932 .
Það var yndisleg húngursneyð .
Hvar sem maður kom var allt í uppgángi .
" Mikil kvöl hlýtur það að hafa verið gáfuðum manni , sem var meir lesinn í bókum en aðir og víðförull mjög að vita slíkan texta og fleiri áþekka lifa sig .
Og breytir engu um þetta , þótt gullkorn , haganlega orðuð hugsun , stílbrögð sem slá flestu við , snilldar persónusköpun og ljóðræn fegurð og hvað annað sem prýða má góða bók eða mikla sé hvarvetna að finna í útgefnum verkum hans .
Fortíð gefur ekki fyrirheit Það er óhjákvæmilegt að hugsa til þessarar fortíðar og þaðan af eldri þegar Úkraína heldur nú dauðahaldi í þá von að eitthvert gagn megi vera af yfirlýsingum leiðtoga vestrænna ríkja , beggja vegna Atlantshafsins .
Vissulega hefur töluvert verið sagt og vantar ekkert upp á þar .
Nei , ekki þar .
En ekki verður betur séð en hugrekki og kjarkur Neville Chamberlains hafi verið brytjað niður og deilt á núverandi leiðtoga Evrópusambandsins , þótt það tvennt hafi síst verið til skiptanna .
Hinum megin hins mikla hafs virðist Jimmy Carter helsta fyrirmynd núverandi húsbónda í Hvíta húsinu þegar kemur að afskiptum af óvæntum snúningum í alþjóðamálum .
Það var þess vegna sem Kasparof skáksnillingur sagði að hefði Obama verið í stað Reagans í Hvíta húsinu væri hann sjálfur enn borgari í Sovétríkjunum .
Ógurlegasta styrjöld allra tíma var háð til að sýna að yfirlýsingar þáverandi stórvelda Evrópu um að þau tryggðu öryggi og fullveldi Póllands væru meir en orðin tóm .
Þegar hildarleiknum loks lauk , tugir milljóna manna lágu í valnum , var niðurstaðan sú , að sjálft tilefni stríðsins , Pólland , var skilið eftir í höndum kúgarans Stalíns .
Hans sem hafði samið við Adolf Hitler um það hvenær og hvernig Pólland skyldi brotið á bak aftur .
Það var niðurlæging sem lítið var talað um og síst þegar sigurvíman var mest í stríðslok 1945 .
Lesa sögu , skoða kort En Úkraínumenn kunna vafalítið söguna .
Og þeir kunna að lesa landakort .
Þar sést að Rússland ( og Hvíta-Rússland ) eru með því sem næst ¾ landamæranna við Úkraínu .
Vilji Rússland hertaka Úkraínu þá stoppar það enginn .
En vonandi gera Rússar sér það ljóst að þótt þeir geti auðveldlega hernumið landið þá er það ekki eftirsóknarvert og getur gert stöðu þeirra verri og veikari á næstu áratugum .
Því er ekki ólíklegt að þeir láti sér nægja að " hernema " hið stjórnmálalega hugarfar , bæði í Úkraínu og hjá meintum bandamönnum þess .
Rússar telja að það sé góðs viti þegar Evrópusambandið boðar til neyðarfunda .
Þeir felast í seigdrepandi samningaviðræðum við sig sjálft .
Þegar þeim er lokið er ekkert eftir handa andstæðingnum Á neyðarfundunum þeim er framleidd froða , sem ekki er einu sinni hægt að nota í slökkvitæki til heimabrúks .
Það er örugglega einnig gott merki , að mati Pútíns , þegar Obama á við hann hvert langa símtalið á fætur öðru .
Carter var einnig mjög seigur í löngum símtölum og eins og Obama leit hann á þau sem harkalegar aðgerðir af sinni hálfu .
Pútín er kominn á Krímskagann þótt hann kannist alls ekki við að vera þar .
Enn ólíklegra væri að hann myndi kannast við að vera á förum þaðan .
Á kortum sem nú eru birt ótt og títt á sjónvarpsskjáum er skaginn sá ekki að slá í gegn .
Virkar eins og smátota út úr stórmyndarlegri Úkraínu .
En það er einmitt stærð landsins sem gerir lítið úr Krímskaganum en sagan sýnir að ekki er ástæða til þess .
Mikilvægi skagans felst ekki síst í að þar er aðgangur Úkraínu að sjó og þrátt fyrir sjálfstæði landsins , eftir fall múrsins og niðurrif og afhendingu kjarnorkuvopna í kjölfarið , eru Rússar með yfirráð á flotahöfninni á staðnum til ársins 2042 .
Góðverk alkunns sómamanns Mikið er vitnað til þess að Nikita Krústsjov , sem náð hafði völdum sem hinn raunverulegi eftirmaður Stalíns , hafi gefið Úkraínu Krímskagann með sameiningarbréfi árið 1954 .
Vitnað er til þess , til skýringar á góðverkinu , að Krjústsjov hafi verið Úkraínumaður sjálfur og því runnið blóðið til skyldunnar .
Það er nú svo .
En það fer að minnsta kosti mjög vel á því að tala um rennandi blóð í þessu sambandi .
Á árunum fyrir heimsstyrjöldina seinni var Krústsjov pólitískur kommissar Úkraínu í umboði Kremlverja .
Hann hafði fengið heimild Stalíns til að taka 30 þúsund landa sína af lífi , sem var liður í hreinsunum Stalíns .
En þar sem Krjústsjov var alla tíð óhemja til vinnu og hlífði hvorki sér né fórnarlömbunum áttaði hann sig ekki á því fyrr en hann var búinn að láta taka um 36.000 manns af lífi og hafði því brotið heimild Stalíns .
Krústsjov hraðaði sér til Kremlar og gekk skjálfandi fyrir einvaldinn .
Eftir að hafa verið látinn skjálfa þar góða stund huggaði Stalín hann með því að fyrst skekkjan hefði verið í þessa áttina væri hún ekki eins alvarleg og ella hefði verið .
Stalín virtist líta á þessi mistök sem " ívilnandi gerning " svo notað sé mál lögfræðinnar .
Á frægum fundi miðstjórnarinnar í Moskvu , fáum árum eftir dauða Stalíns , upplýsti Krústsjov um nokkra helstu glæpi hans í frægri ræðu .
Hún spurðist smám saman út en sanntrúaðir neituðu lengi að trúa því að hefði verið flutt .
Í " leyniræðunni " en þó einkum síðar viðurkenndi Krústsjov að hann sjálfur og samverkamenn hans hefðu verið blóðugir upp að öxlum , í orðanna fremstu merkingu .
En hann undirstrikaði að menn hefðu ekki átt annars kost vildu þeir halda lífi og ábyrgðin hefði öll verið Stalíns .
Annar fór á undan Fljótlega upp úr því að kommúnistar náðu völdum í Rússlandi voru gerðar miklar hreinsanir á Krímskaga .
Handlangari Leníns og síðan Stalíns , Lev Mekhlis , sá um að taka meinta andstæðinga af lífi í þúsundatali og var ofsinn og grimmdin slík að jafnvel Stalín þótti hún eftirtektarverð og sagði af henni sögur .
Í lok góðs dagsverks þótti Stalín við hæfi að gera Mekhlis að ritstjóra Prövdu , Sannleikans , og segir Simon Montefiore í bók sinni að böðullinn af Krímskaga hafi sýnt í því starfi sömu taktana við rithöfunda og fyrri fórnarlömb sín .
En rétt er að hafa í huga að gjöf Krústsjovs á Krímskaga til Úkraínu laut lögmálum veruleikans sem var árið 1954 .
Hún var gerð í tilefni þess að Úkraína hafði þá tilheyrt hinu Rússneska heimsveldi í 300 ár .
Það flögraði ekki að Krústsjov að hann væri með þessum sýndargerningi að flytja Krímskaga undan Moskvuvaldinu , því að Úkraína laut því valdi og það stóð ekki annað til en að svo yrði til eilífðar .
Enda héldu eftirmenn Krústsjovs áfram að dvelja í sínum glæsilegu sumarhöllum á Krím allt fram til síðustu daga sovétsins og það var einmitt á Krímskaga sem síðasti forseti Sovétríkjanna , Gorbatsjov , var hnepptur í stofufangelsi , þegar nokkrar örlagafyllibyttur í æðstaráðinu reyndu að stöðva klukkuna , tímann og heiminn á síðustu metrunum .
Yeltsín klifraði þá upp á skriðdreka , sem frægt er og gagnbylting byttanna var þar með úr sögunni og Sovétríkin sjálf skömmu síðar .
Hvernig verður endastaðan ? Krímskagatotan , sem áður var nefnd , er meira en tota .
Hann er einir 26 þúsund ferkílómetrar eða nánast fjórðungur af stærð Ísland .
Hann er þannig 10 sinnum landmeiri en ESB-ríkið Lúxemborg og 83 sinnum stærri en Malta , annað ESB-ríki .
Landgæði , hernaðarlegt mikilvægi og söguleg sjónarmið , ásamt því hvernig íbúaskipting er á skaganum ( þótt hún sé illa fengin ) leiðir til þess að Pútín lítur á það sem hreint formsatriði að taka hann yfir .
Það gera vestrænir leiðtogar því miður líka , þrátt fyrir málamyndamótmæli þeirra .
Þeir eru að vonast til þess , að með því að andmæla af sæmilegum þrótti yfirtöku Krímskaga nú geti þeir fengið Pútín til að ganga þó ekki lengra en það .
Það kann að ganga eftir .
En það er fjarri því að vera víst .
Vestræn ríki fá ekki slíkt loforð frá forseta Rússlands fyrr en áhrifavald Kremlar yfir Úkraínu hefur verið viðurkennt í raun , jafnvel þótt það verði aðeins gert í bakherbergjum .
Sá mikli garpur , Winston Churchill , af öllum mönnum , skrifaði upp á plagg með Stalín eftir mikinn málsverð og með því , í Kremlarkastala árið 1944 .
Þar " höfðu þessir kallar kaup " á löndum og þjóðum eins og þeir ættu það allt .
Síðar skammaðist Churchill sín fyrir þetta augnablik sinnar ævintýralegu tilveru og kallaði herfangsplaggið ( sem oftast var kallað " skjal um prósentuskiptingu " ) " ósiðlega skjalið " ( The naughty document ) .
( Strax eftir undirritun urðu þessi orðaskipti : " Might it not be thought rather cynical if it seemed we had disposed of these issues so fateful to millions of people , in such an offhand manner ? Let us burn the paper , " said Churchill .
" No , you keep it , " replied Stalin .
) Vonandi mun þetta ógæfulega pólitíska skammarstrik ekki verða dregið aftur á næstunni .
Vonandi hefur heimurinn eitthvað lært .
Rannsóknarnefndavertíðinni virðist lokið í bili .
Hún hefur kostað almenning um 1.500 milljónir króna , það liggur fyrir .
Blaðsíðurnar , sem svo mörgum fréttamönnum þykir mikið til koma , eru orðnar nærri 5.000 , það liggur líka fyrir .
En hvað annað liggur jafnvel fyrir og þetta tvennt , er orðin áleitin spurning .
Kunnuglegt virðingarleysi Nú var ekki sérstakt keppikefli Alþingis að eyða 1.500 milljónum króna í skýrslur einmitt þegar minna er aflögu í ríkiskassanum en oftast endranær .
Og varla hefur síðufjöldinn mikli verið sérstakt áhugamál heldur .
Allar þessar nefndir eiga það sameiginlegt að þær hafa alls ekki virt þær fjárheimildir sem þær voru bundnar og því síður þau tímamörk sem þeim voru sett og það jafnvel þótt þau hafi verið sett með beinum lögum og jafnvel ítrekað .
Þetta er umhugsunarefni , því að nefndunum var einatt ætlað að kanna hvort tilteknir aðilar hefðu fylgt reglum og lögum fyrir sitt leyti .
Og margir voru sólgnir í að kanna hvort ekki væri hægt að afsaka þá sem stjórnuðu fjármálastofnunum með því að þeir hefðu komist upp með það , vegna þess að " eftirlitsaðilarnir " hefðu brugðist .
Nú var það Alþingi sjálft sem brást því hlutverki sínu , að hafa eftirlit með hinum sérstöku nefndum þingsins og hefur ekki einu sinni gert athugasemdir við að þær hafi hvorki virt tímamörk né fjárheimildir , jafnvel ekki þótt lögskipuð væru .
Um það tjóir sjálfsagt ekki að fást , úr því sem komið er , en segir þó sína sögu .
Glaðbeittur greiðandi En þá stendur eftir spurningin um það , hvort tilgangur nefndanna hafi náðst og hvort verkkaupinn , Alþingi Íslendinga , sé betur staddur eftir hinn langa tíma , mikla kostnað og yfirgengilega mörgu síður .
Það er svo sannarlega vonarefni , en er þó fjarri því að vera víst .
Af þessum rannsóknarskýrslum Alþingis var sú fyrsta , sjálf Rannsóknarskýrsla Alþingis , með stórum staf , auðvitað mikilvægust .
Um hana má margt gott segja .
Þar er dreginn saman margvíslegur fróðleikur , sem annar aðili , án svo víðtækra heimilda , hefði aldrei náð að afla og því síður að birta .
Að því er vafalítið fengur , ekki síst þegar og ef fólk vill í næstu framtíð eða síðar , kynna sér hvað raunverulega gerðist , án leiðbeininga frá þeim sem drógu ákaft upp þá mynd , sem þeir fyrirfram höfðu , þegar skýrslan var birt .
Nú nýlega hefur verið upplýst að mikilvægir leikendur á því sviði , sem svokallaðir útrásarvíkingar áttu á árunum fyrir hrun , voru með spunameistara og vikadrengi þeirra á launum við að draga upp rétta sögu af því sem gerðist , fyrir og eftir að stóra skýrslan birtist .
Það vekur sérstaka eftirtekt að uppslátturinn sem varð og umræðuferlið sem fram fór , þegar eftir birtingu skýrslunnar , í fjölmiðlum 365 auðvitað , en ekki síður í Ríkisútvarpinu , " stofnun í þjóðarþágu " , var algjörlega í takt við spuna spunameistaranna , sem fyrr er getið .
Það búktal er svo sannarlega rannsóknarefni , en verður sjálfsagt aldrei rannsakað .
Alþingi sjálft hafði ætlað sér veigamikið hlutverk í framhaldi af birtingu Rannsóknarskýrslu Alþingis , enda var þinginu afhent skýrslan , það borgaði brúsann , í fjarveru skattgreiðenda og átti því næsta leik .
Það er skemmst frá því að segja , að Alþingi brást algjörlega þeirri skyldu sinni .
Ekki vantaði þó neitt á lofsöng um þá samstöðu sem náðst hefði í þinginu , en hún reyndist vera um næstum ekki neitt , enda auðveldast að ná samstöðu um það sem ekkert er .
Ónýtu skýrslurnar og ónýtar umræður Skýrslan sem Alþingi lét gera um Íbúðalánasjóð var algjörlega misheppnuð og hefur það enn sannast í meðferð þingnefndarinnar , sem fékk hana til meðferðar .
Skýrslan sú er vita gagnslaus og fer best í hillu við hliðina á skýrslunni sem " aðilar á vinnumarkaði " létu hafa sig í að panta um ESB og skýrslu lífeyrissjóðanna um sjálfa sig og sitt brask í hrunadansinum , en hún kostaði ellilífeyrisþega 70 milljónir króna , og hefur sá kostnaðarsami kattarþvottur leitt til þess að þar eru flestir kappar jafn vígreifir og þeir voru áður , og valsa flestir enn , sjálfir eða handbendi þeirra , um með viðkvæmustu sjóði landsmanna .
Nýjasta skýrslan , um sparisjóðina og örlög þeirra og aðkomu stjórnvalda að þeim endalokum , virðist vera mikið verk og innihalda drjúgan fróðleik , en ekki er vinnandi vegur að leggja neinn dóm á hana á þessari stundu .
Til þess þarf meiri tíma .
Fjölmiðlamönnum er vorkunn þegar slík skýrsla er birt , því á þeim hvílir sú krafa að koma helstu atriðum hennar á framfæri .
Þegar um 2.000 síðna skýrslu er að tefla , er kosturinn einn og honum verður að kyngja .
Fréttamenn og fréttaskýrendur eru fyrsta kastið nærri alfarið háðir heilindum skýrsluhöfunda og mati þeirra á því , hver séu aðalatriði málsins .
Þykist fréttamaður hafa höndlað slíka skýrslu og vera fær um vitræna umræðu um hana fáeinum klukkutímum eftir að hann fær hana er hann að plata umbjóðendur sína og sjálfan sig .
Þess vegna er enginn annar kostur raunhæfur en sá að gefa nefndarmönnum algjörlega eftir sviðið í upphafi en kafa síðan , svo fljótt sem verða má , sjálfstætt ofan í skýrslurnar og eftir atvikum með aðstoð óháðra kunnáttumanna .
Þetta sást mjög vel þegar Rannsóknarskýrsla Alþingis var kynnt .
Áherslur fréttamanna 365 og fréttamanna " RÚV " og umræðustjóra ríkisins voru nákvæmlega hinar sömu og ekki í neinum takti við kynningu formanns þeirrar nefndar og meðnefndarmanna hans á blaðamannafundi um hana .
En á hinn bóginn var útleggingin í mjög góðu samræmi við spuna launaðra vikapilta spunameistara " útrásarvíkinga " sem síðar komst upp um .
Þess vegna varð miklu minna gagn að Rannsóknarskýrslu Alþingis og þeirri vinnu sem í hana var lögð en ella og beinar rangfærslur um niðurstöður hennar hafa verið furðu lífseigar .
Sú skoðun að fréttamenn og fréttaskýrendur hljóti að gefa rannsóknarmönnum eftir sviðið allra fyrsta kastið er ekki gagnrýni á fjölmiðlamenn eða getu þeirra í starfi .
Hún leiðir af eðli málsins .
Látalætin gagnast engum Nýjasta rannsóknarskýrslan er gott dæmi .
Hún er 2.000 síður .
Hún er kynnt á blaðamannafundi kl. 14 á fimmtudag .
Þeir sem ætla að sjá um að koma henni á framfæri við almenning hljóta að vera viðstaddir allan þann fund .
Þeir eru því ekki komnir á sinn vinnustað fyrr en síðdegis , svo tekið sé dæmi af fréttaskýrendum Kastljóss .
Þá er stundarkorn þar til fréttamenn þurfa að vera komnir í útsendingarstofu .
Sá skammi tími er ekki einu sinni allur á lausu í undirbúning .
En í Kastljósi létu þrír fréttamenn eins og þeir væru færir um að taka þátt í umræðum um síðurnar 2.000 og standa jafnfætis viðmælendunum .
Það kom auðvitað í ljós að þeir voru alls ófærir um það og er það ekki áfellisdómur um þá .
Það hefðu allir utanaðkomandi verið .
Hins vegar má gagnrýna þá fyrir að virða ekki þá staðreynd .
En hver er svo uppskeran ? Fróðlegt væri að reyna að draga upp mynd af því , hvort allar þessar rannsóknir , sem nú hafa verið gerðar , geri yfirvöld , stjórnmálaleg sem önnur , færari en áður til að tryggja , en þó fremur til að leggja sitt af mörkum til að koma í veg fyrir svipaða atburði og urðu haustið 2008 .
Það er ekki margt sem bendir til þess .
En ekki er það þó útilokað .
Þannig er fjarri að framganga Fjármálaeftirlitsins hafi verið mjög trúverðug upp á síðkastið og mætti nefna þar um mörg dæmi og sum nýleg .
Vissulega hefur skriffinnum verið fjölgað þar mikið og er fjöldinn í öfugu hlutfalli við núverandi stærð og umsvif bankanna .
Bankaleynd , sem svo er kölluð , er síst minni nú en hún var fyrir fall þeirra stofnana .
Slík leynd er að nokkru eðlileg vegna eðlis bankastarfsemi og hagsmuna almennra viðskiptavina bankanna .
En bankaleynd var misnotuð fyrir hrunið sem varð .
Í skjóli hennar fóru fram gjörningar sem ýktu skaðann og voru beinlínis á svig við lög .
Þeir sem bera fyrir sig bankaleynd verða því að þekkja sín takmörk .
Það er vissulega ljóst , að ekki hefði orðið bankahrun á Íslandi á þeim tíma sem það varð , ef ekki hefði skollið á bankakreppa á heimsvísu árið 2008 .
Aðdragandi þeirrar alheimskreppu gaf íslenskum bankaofurhugum færi á að belgja sig og sínar stofnanir út undrahratt .
Þeir notuðu ekki aðeins þá stöðu út í æsar heldur sannfærðu sjálfa sig í leiðinni um það að skammtímalegur ofsagróði væri kominn til vegna sérstakrar snilldar þeirra sjálfra og gott ef hún átti ekki að vera séríslenskt fyrirbæri líka .
Stærstu seðlabankar veraldar báru ábyrgð á því að lánsfé var á útsölu hvar sem við var litið .
Slíkum fjármunum þurfti að koma í " vinnu " .
Þar sem íslenska ríkið hafði verið rekið af mikilli forsjálni síðustu 10 árin áður en þessi umskipti urðu var lánshæfi Íslands , sem ríkis , talið vera svipað eða sama og lánshæfi Þýskalands og Bandaríkjanna .
Bankarnir flutu nær skoðunarlaust með í slíku mati , því talið var að Ísland myndi " bjarga " banka sem lenti í vandræðum .
Þess vegna stóðu þeim allar fjármagnsgáttir galopnar , því miður .
Ekkert ríki í veröldinni getur bjargað sínum bönkum fari þeir á hliðina allir í einu .
Þess vegna m.a. voru fjölmargir bankar " látnir " fara á hausinn og ekki alltaf notaðar vísindalegar forsendur til að ákveða hverjir fengju að lifa og hverjir deyja .
Meginreglan er sú að seðlabankar mega ekki bjarga bönkum sem eru í raun gjaldþrota .
Standi vilji til þess , engu að síður , verður miðstjórnarvald ríkisins að ráða ferðinni .
Á daginn kom að of lítið hafði verið að marka endurskoðaða reikninga íslensku bankanna síðustu misserin fyrir hrun .
Eftirlitsaðilinn , Fjármálaeftirlitið , samkvæmt íslenskum lögum , hlaut því að verulegu leyti að byggja aðhald sitt og eftirlit með bönkunum á því , að endurskoðaðir og áritaðir reikningar fengju staðist .
Því fór því miður fjarri .
Sá mikilvægi þáttur hefur sloppið léttar en margir aðrir í rannsóknarvertíðinni miklu á Íslandi .
Páskar eru að ganga í garð , síðbúnir nokkuð í þetta sinn .
Kyrrðarvikan er á enda og páskadagur handan við hornið .
Huggunarríkir dagar á Skálholtsstað Vorið 1991 að loknum Landsfundi Sjálfstæðisflokksins , sem var ekki með öllu tíðindalaus , fóru bréfritari og betri helmingur hans á kyrrðardaga í Skálholti .
Það urðu ógleymanlegir dagar , sem gerðu okkur gott .
Ég man ágætlega eftir öðrum þátttakendum sem þarna voru og virtust njóta stundarinnar og staðarins , enda verður ekki á betri umgjörð kosið .
Við hjónin náðum ágætu sambandi við aðra þá sem voru þarna á sama róli og við .
Ekki þó vegna þess að við ættum svo uppbyggileg samtöl við það góða fólk , sem við þekktum sumt , könnuðumst við eða höfðum aldrei séð áður .
Það giltu fastar reglur á þessum kyrrðardögum .
Þátttakendur sögðu ekki eitt einasta orð við aðra þá daga sem staðið var við .
Við vorum í tveggja manna herbergi á heimavistinni og einnig þar inni var þagnarbindindi .
Og þótt engin væru þar vitnin stóðumst við það .
Þetta óvanalega en ágæta fyrirkomulag varð til þess að viðstaddir kinkuðu oftar kolli til grannans við morgunverðarborðið eða brostu aðeins meira en endranær yfir kvöldskammtinum .
Röddin Nokkrum sinnum á dag settist hópurinn í sal og á upphækkuðu gólfi fyrir framan hann hafði fjöldi logandi smákerta myndað kross .
Þegar við komum inn í þennan sal sáum við auðan hægindastól fyrir aftan stólana sem okkur voru ætlaðir .
Er við höfðum setið smástund heyrðum við rödd Sigurbjörns Einarssonar biskups fara með einn af Passíusálmunum .
Þótt engin fyrirmæli hefðu verið gefin í þá veru datt engum í hug að líta um öxl .
Þegar Sigurbjörn hafði lokið lestrinum fór hann með sína eigin hugleiðingu um sálminn .
Þegar henni var lokið sátum við um stund eins og í leiðslu , en stóðum þá upp .
Það voru fá andlit án tára og við horfðum öll eins og ósjálfrátt til hægindastólsins , en þar var enginn .
Reynslan varð sú sama öll skiptin , nema helgin fór vaxandi .
Nokkrum sinnum á dag var samverustund í kirkjunni og þar gátu þátttakendur látið til sín heyra eins og við átti .
En engin samtöl áttu sér stað þar .
Hver og einn gat svo skrifað nafn sitt á blað við herbergi Sigurbjörns biskups og fékk þá einkaviðtal við hann .
Svo voru fríar stundir til gönguferða um staðinn eða til að halla sér á beddann í heimavistinni .
Óvænt endurnæring Landsfundurinn sem nefndur var hafði reynt töluvert á og hin snarpa kosningabarátta sem í hönd fór og enn snarpari stjórnarmyndun gerðu það líka .
Ekki er hægt að hugsa sér annan undirbúning , sem betur hefði dugað sálartetrinu , en þessa einstöku daga í Skálholti .
Einhver kynni að spyrja hvort trúlitlu fólki eða trúlausu myndi gagnast tími eins og þessi jafnvel og hér er lýst .
Ekkert skal fullyrt um það , en þó er það langlíklegast .
Það var engin krafa gerð til þátttakendanna önnur en sú að virða þá kyrrð sem var umgjörð og inntak þessara daga .
Allt sem þeir höfðu fram að færa beindist því í þetta sinn inn á við og sneri eingöngu að þeim sjálfum .
Engum var þó gert að samþykkja neitt né heldur að játast neinu .
Teknir í trúarbakaríið Margir þeirra sem trúa og fela það ekki sérstaklega , þótt þeir hafi ekkert hlutverk sem slíkir og hafi enga þörf til að snúa öðrum til trúar , kannast sjálfsagt við menn sem endilega vilja fá að ræða við þá um þau atriði .
Gerist það iðulega í samkvæmum af ýmsu tagi og eins þótt áfengi sé ekki brúkað sem stundum ýtir undir slíka áráttu .
Slíkir stilla sér iðulega upp í hlutverk hins íhugula vitmanns , þess sem á samleið með vísindunum gegn hindurvitnunum .
Það er ósköp hvimleitt að lenda oft í þessu , sérstaklega vilji menn , vegna annarra , sýna meira umburðarlyndi og kurteisi en viðkomandi á sérstaka kröfu til .
Úr slíku verður einatt furðufljótt eins konar yfirheyrsla , jafnvel sveipuð yfirlætisfullu glotti spyrjandans .
Og það er auðvitað spurt stórt eins og efni standa til : Um sköpun heimsins og þá bæði um tíma og rúm .
Nóaflóðið ber iðulega á góma , og það löngu fyrir daga kvikmyndarinnar .
Aðgerðir Móse við Rauðahafið eru vinsælar og lækning á Lazarusi dauðum .
Og þegar sá , sem hefur stöðu grunaðs í boðinu , játar viljugur á sig allt sem spurt er um ( svo Hinn Sérstaki myndi hlusta fullur öfundar á væri hann nærri ) , er komið að Maríu guðsmóður með einbeittri kröfu um tæknilega umræðu um það atvik , þar sem farið væri í þaula yfir aðkomu Jósefs , erkiengilsins og Guðs almáttugs .
( Fróðlegt væri að vita hvort Sá Sérstaki léti síðastnefnda sverja við Biblíuna væri hann með málið .
) Þegar þetta mikla tromp hefur verið afgreitt eins og öll hin er gjarnan hrópað hvort grunaður sé kannski einn af þeim sérvitringum sem hafni kenningum Darwins .
Þegar því er svarað að þær kenningar hafi ekki verið bornar sérstaklega undir grunaðan til samþykktar eða synjunar er oft stutt í að gestgjafi eða fyrirsvarsmaður beini vitmenninu að einhverjum öðrum , sem er ekki svo áberandi langt fyrir neðan hann í slíkum efnum .
Darwin kom á róti með kenningunum Það varð vissulega mikið uppnám þegar hinar merku kenningar Darwins voru birtar á sínum tíma .
Verk hans og rannsóknir og síðan kenningar hans sýndu ljóslega að þar fór merkilegur fræðimaður , sem var kjarkmaður að auki .
Og það dregur ekki neitt úr áliti á honum þó að á það sé bent að eftir hinn langa tíma séu kenningar Darwins enn þá aðeins kenningar , þótt margar rannsóknir og skrif hafi vissulega aukið við gildi þeirra og trúverðugleika .
Alltof oft er fjallað um kenningar Darwins eins og þær skáki trúnni til hliðar , sem er fjarri öllu lagi .
Í annan stað hættir jafnvel vitmönnum , eins og þeim sem áður var kynntur til sögu , til að láta eins og Darwin hafi farið með stóru spurninguna í það far að hún snúist um það hvort manneskjan sé komin af öpum og ekkert heilagt hafi haft neinn atbeina að þeirri sköpun og þar með ekki að neinu öðru .
Nú mun Darwin að vísu hafa haldið því fram að maðurinn og apinn ættu sér sameiginlegan forföður enda hefur aldei tekist að draga beina línu á milli apa og manns , þótt óneitanlega rekist maður stundum í samkvæmum á menn sem ættu að minnsta kosti að hafa stöðu grunaðra í slíkum efnum .
En þrátt fyrir kenningar sínar hélt sá góði maður Charles Darwin áfram að sækja sínar kirkjur með sínu fólki , eins og ekkert hefði ískorist .
Og hann er grafinn í einni af höfuðkirkjum Bretaveldis , Westminster Abbey .
Þar hefur ekki , svo kunnugt sé , enn neinn api verið grafinn , í hefðbundnum skilningi þess orðs .
Disraeli ættfærir sig En kannski hafa þeir sem urðu órólegir vegna kenninga Darwins af ásettu ráði komið öllum kenningum hans í það smælki að halda því fram að fræðimaðurinn segði mennina komna af öpum .
Eftir að Darwin hafði sett fróðleik sinn fram urðu miklar umræður og stundum hávaðasamar og gekk á ýmsu .
Stjórnmálamenn gátu ekki undan því vikist að taka þátt í þeim .
Benjamin Disraeli var einn helsti stjórnmálaskörungur Breta á 19. öldinni .
Og raunar endaði það svo , að breski Íhaldsflokkurinn tók hann í pólitíska dýrlingatölu eftir að hann hafði kvatt þennan heim .
Disraeli var , eins og nafnið bendir til , gyðingur en skírðist til kristinnar trúar að ráði föður síns , D. Israeli , líklega til að eiga greiðari för í þjóðfélaginu .
Á þeim tíma var sanntrúuðum gyðingum t.d. bannað að taka sæti á þinginu í London .
Nýlega kom út bók um Disraeli , sem Douglas Hurd , fyrrverandi utanríkisráðherra , er aðalhöfundur að .
Honum virðist nokkuð í mun að draga nokkuð úr þeirri dýrkun sem verið hefur á Disraeli í breskri stjórnmálasögu og telur að hann hafi ekki átt allt það lof skilið , sem á hann hefur verið hlaðið , enda mistækur um margt og æði sveiflukenndur í skoðunum .
En snjall var hann , segir Hurd , að laga umræðuna sér í hag á málfundum og sást þá ekki fyrir .
Disraeli var eitt sinn á fjölmennum fundi þar sem deilt var hart um kenningar Darwins .
Í lokin tók Disraeli málið saman með sínum hætti , efnislega á þessa leið : " Mér sýnist að hér sé í hnotskurn deilt um það , hvort maðurinn sé kominn af öpum eða englum .
Sé valið þetta hef ég ákveðið fyrir mitt leyti að halla mér að englunum .
" Menn geta haft sína skoðun á því hversu merkileg þessi uppsetning var , en hitt stendur eftir að þakið ætlaði að rifna af húsinu yfir þessari snilld .
Þetta er sami grautur í sömu skál .
" Þessi þreytulega stuna og andóf gegn tilbreytingarleysi er iðulega notað um stefnu stjórnmálamanna eða flokka og framboða .
Hún lýsir því , að þeir hafi meira og minna runnið saman í eina suðu og örðugt sé að greina þá frá öðrum kekkjum .
Því sé stefna þeirra , loforð eða útlistun á pólitískri hugsun ekki lengur hjálpleg kjósendum við ákvörðun um hvar á kjörseðlinum X skuli að lokum lenda .
" Heima er best " Þeim fjölgar sem skjóta sér hjá vandamálinu með því að sleppa króknum á kjörstað .
Það er þó ekki vegna þess að vandamálið við að velja einn öðrum fremur sé þeim ofviða .
Tilganginn vantar .
" Til hvers , " spyrja þeir .
Slíkrar þróunar gætir hér á landi , en kjósendur skila sér þó enn tiltölulega vel að rifunni á kjörkassanum .
Kosningaþátttaka virðist sums staðar vera í öfugu hutfalli við þann tíma sem kosningabaráttan tekur og þann gauragang sem einkennir hana .
Þeir sem fylgjast með bandarískum stjórnmálum sjá að baráttan fyrir forsetakosningar stendur meira eða minna samfellt í tvö ár .
Framboðsfréttir taka drýgstan tíma í helstu fjölmiðlum alla daga og oft á dag og fjöldi skýrenda , fjölmenntaðra og reyndra , fer mikinn .
Sýnt er frá endalausum fundum , sem eru að auki skrautsýningar með fána fjöld , blöðrum og blásturshljóðfærum og gengur mikið á .
Fljótt á litið virðist þetta allt þrungið mikilli spennu .
Bandaríkjamenn eru mjög meðvitaðir um að verið sé að kjósa " valdamesta mann veraldar " til embættis og hafa mjög á því orð .
Fjármunirnir sem flokkarnir tveir og einstakir frambjóðendur hafa úr að spila eru yfirgengilegir .
Mikilvægi atburðarins , stórbrotinn fjáraustur og allur gauragangurinn stendur svo lengi að útilokað ætti að vera að nokkur kæmist upp með að taka ekki eftir þeim ósköpum .
En þrátt fyrir það allt mega Bandaríkjamenn þakka fyrir að ná liðlega helmingi lögmætra kjósenda á kjörstað .
Enn slappara í ESB Nú í maí verður kosið til þings Evrópusambandsins í löndum þar sem það á við .
Kosningaþátttakan til þess fyrirbæris minnkar sífellt og er nú komin niður undir 40% og er þó kosningaþátttaka í aðildarlöndum , þar sem refsivert er að kjósa ekki , talin með í þeirri prósentu .
Kannanir hafa sýnt að vel innan við 1% íbúa ESB-landa þekkir deili á þeim sem eru " umbjóðendur " þeirra á þingunum í Brussel og Strassborg .
Lýðræðisleg tenging við kjósendur er með öðrum orðum engin .
Þekktustu frambjóðendurnir að þessu sinni eru sennilega þau tvö sem eiga erfiðast með að leyna skömm sinni og andúð á ESB .
Þau sömu sem segjast vilja tryggja löndum sínum fullveldi sitt á ný , Marine le Pen og Nigel Farage .
Enn benda kannanir til að framboð þeirra og fleiri þeim lík muni ná drjúgum árangri í þessum kosningum , en hafa verður þann fyrirvara að slík framboð eru oft bólgnari í könnunum en í kosningum .
Afstaðan ræðst af hinum Stjórnmálafræðingar og fréttaskýrendur hafa lengi haft þá afstöðu , sem hefur nokkur einkenni þess að vera fremur trúarleg en fræðileg , að til þess að flokkur nái árangri þurfi hann að " höfða til miðjunnar " .
Þar sem grauturinn er þykkastur í skálinni kunnuglegu sé pólitíska svarið sem sagt jafnan að finna .
Ef með fullyrðingum af þessu tagi er átt við það að kjósendur forðist " öfgarnar " er það svo sem gott og blessað .
En hvað eru öfgar ? Það hugtak virðist býsna loðið og teygjanlegt eins og annað hugtak þótti forðum .
Það er þó eins og viðtekin og ófrávíkjanleg regla að öfgarnar sé aðeins að finna hægra megin við miðjuna og þurfi ekki að fjarlægjast hana mikið til þess að lenda undir stimplinum .
Vinstra megin við miðjuna sjá þessir snillingar engar öfgar , a.m.k. ekki gleraugnalaust .
Engin pólitísk stefna hefur þó á seinni öldum fargað jafn mörgu fólki og haldið því kúguðu jafn lengi og kommúnisminn .
Honum ætti að vera óhætt að skipa vinstra megin við miðjuna .
Nasismi Hitlers var djöfullegur og þau 12-14 ár sem hann hélt öllu í heljargreipum í Þýskalandi og síðari hlutann í drjúgum hluta Evrópu , en samt er ekki hægt að koma honum upp í fyrsta sætið framhjá kommúnismanum .
Þessir tveir verða að deila því .
Mannfallstölurnar voru enn meiri hjá síðartalda óvætti mannkynsins og tíminn til kúgunar og undirokunar varð svo miklu lengri .
Og stendur enn , þótt menn leitist við að horfa fram hjá því .
Það sjá engir neitt að því að velja menn til hárra embætta í lýðræðisríki sem gætu ekki neitað því ( og könnuðust við glaðir ) að hafa verið Trotskíistar eða Maóistar fram í þann tíma að þeir voru orðnir fullþroskaðir menn og lokið sínu námi í frambærilegum skólum .
Myndi sama gilda um nasista ? Svari hver fyrir sig .
Þegar virt nóbelsskáld deyr þykir vera minningu þess til framdráttar að birta margar myndir af því kjassandi Fidel Castro .
Hann er auðvitað lítið peð hjá helstu riddurum kommúnismans en hann gerði þjóð sinni það sem hann gat sem slíkur og kúgun hennar er enn haldið áfram í nafni hans og fjölskyldunnar , þótt klærnar haldi ekki jafn fast og forðum .
En þessi alheimsógeð , kommúnisminn og nasisminn , eru ekki lengur mælistikan sem hægt er að nota yfir framboð og fylkingar sem hlýða ekki fréttaskýrendum og halda sig á miðjunni .
Og þegar hin miklu viðmið eru horfin virðast menn fá mjög frjálsar hendur .
Og er þá auðvitað nánast eingöngu átt við þá sem eru aðeins hægra megin við miðjuna .
Hverju hefur allt bröltið skilað ? Reyndar er það svo að hreinir miðjuflokkar eiga sjaldan langa lífdaga sem stórir flokkar .
Sú niðurstaða segir sig eiginlega sjálf .
Það þarf bærilega myndarlega flokka , nægjanlega fjarri miðjunni og dálítið freka til fjörs til að " miðjan " eigi möguleika .
Ef fylgi slíkra liggur nærri 40% hvorum megin , þá er tiltölulega lítið eftir handa miðjunni .
Miðjuflokkurinn liggur því nærri 20 prósentum í góðum kosningum , fái hann að vera einn á þeim miðum , en hallar sér í átt að 10 prósentunum þegar kjósendum finnst minna til um moðið en endranær eða þegar fleiri eru um hituna .
En þessi kenning er þó eingöngu miðuð við " eðlilegt ástand " , sem er þó næsta óljóst hugtak .
Þegar sami grauturinn í sömu skálinni er ofarlega í huga kjósenda losnar mjög um fylgi og allt getur gerst .
Þótt slík atkvæðaleg hringekja geti glatt þreytulega fréttamenn og enn þreyttari skýrendur á kosninganótt hafa hin " óvæntu " úrslit sjaldan verið almenningi til farsældar árin sem í hönd fara eftir kosningar .
Þvert á móti .
Litlu flokkarnir , sem voru ábyrgðarlausastir á síðasta kjörtímabili og miðuðu allt sitt framtak við að tryggja að kosningar brystu ekki á fyrr en þyrfti , eru gott dæmi um þetta .
Þeir vissu að ekki kæmi pólitískur dagur fyrir þau eftir kjördag .
Þeir breiddu því yfir það , eins og þeir gátu , að ríkisstjórn Jóhönnu og Steingríms hafði ekki starfhæfan meirihluta í þinginu seinni hluta kjörtímabilsins .
Össur Skarphéðinsson hefur á bók viðurkennt að honum og allmörgum þingmönnum Samfylkingar var orðið þetta löngu ljóst .
Sá hópur segist hafa muldrað eitthvað um það en ekki haft kjark til að fylgja samvisku sinni eftir í málinu , fremur en endranær .
Það má segja að þetta langa dauðastríð hafi gert flokkum núverandi ríkisstjórnar gott .
Andstaðan við og síðan andstyggðin á ríkisstjórn Jóhönnu og Steingríms hlaut að fara vaxandi dag frá degi .
Samfylkingin hefði ekki orðið að því pólitíska hrúgaldi sem hún varð , hefði hún ekki hangið stuðningslaus í forsætisráðuneytinu út kjörtímabilið .
En af hverju héngu þau ? Það var ekki eingöngu kjarkleysi Össurar sem réð því að hann og hópurinn í kring fylgdi ekki sannfæringu sinni um að bregðast yrði við því að umboðslaus stjórn sæti í landinu .
Steingrímur , Jóhanna og Össur biðu öll eftir úrskurði EFTA-dómstólsins um Icesave .
Þau trúðu á fullyrðingar embættismannanna að þar hlytu þau sigur en þjóðin tapaði .
Margir vitnisburðir eru til um að sá dómur átti að vera haldreipi stjórnarinnar og snúa andúðinni á henni yfir í stuðning .
Engu skipti þótt frá þessum dómstól kæmi aldrei raunveruleg niðurstaða í málinu .
Allir vita hvernig það fór allt saman .
Og þar með var draumur vinstristjórnarinnar endanlega búinn .
En vegna þess , að á síðustu metrum Icesave-málsins hafði algjörlega óvænt og að ástæðulausu verið látið undan fámennum hópi ákafra ESB-sinna í Sjálfstæðisflokknum , fékk sá flokkur á sig hluta af Icesave-skvettunum sem Steingrímur og Jóhanna höfðu þó rækilega tryggt sér einkarétt á fram að því .
Komið hreint fram og hin aðferðin Margaret Thatcher sýndi að stjórnmálamenn þurfa ekki að fela sannfæringu sína í kraðaki miðjumoðsins til þess að ná árangri í stjórnmálum .
Og árangri náði hún .
Það gerðist ekki síst vegna þess , að hún gat vísað til umboðs kjósenda sem hún hafði fengið án þess að fela fyrir þeim í aðdraganda kjördags hvað fyrir sér vekti .
Það varð til þess að hún gat komið Bretlandi úr öskustó yfir í að verða þróttmikið ríki á 10 árum .
Steingrímur J. Sigfússon er hins vegar , að verðleikum , orðinn táknmynd pólitískra svika í íslenskri stjórnmálasögu .
Svör hans í sjónvarpi daginn fyrir kjördag og gerðir hans daginn eftir kjördag eru skólabókardæmi , sem enginn stjórnmálafræðingur framtíðar getur látið fram hjá sér fara .
Þau svör og framhaldið gera það að verkum að Steingrímur situr , að þessu leyti , á tindi sem öllum öðrum verður ókleifur um ár og vonandi aldir .
Ekki getur verið líklegt , að stjórnmálamenn nútíðar eða framtíðar verði þeirrar gerðar að þá langi að reyna sig við tindinn þann .
Hann á að vera frátekinn sem lengst .
En þótt líklegt sé að hvatningar af þessu tagi , jafnvel heitstrengingar , eigi ekki að skilja algjörlega bókstaflega , gætu mjög margir haft af því mikið gagn að leggja inntak þeirra á minnið og tileinka sér það .
Þeir myndu hafa mikið gagn af þeirri sjálfsbreytingu og hugsanlega rísa betur undir þeim verkefnunum sem þeir hafa boðist til að sinna .
Á borði bréfritara er bréfafarg , sem gott fólk færði honum .
Á það er ritað stórum stöfum : " Never , never , never quit " Winston Churchill .
Frægum mönnum eru stundum eignuð orð og setningar sem fleyg verða .
Stundum er fótur fyrir þeim , stundum hefur þeim verið breytt en ósjaldan er snjallyrðum komið í þeirra munn í heilu lagi , jafnvel löngu eftir að þeir hafa kvatt .
Þetta kann að vera gert til að gefa orðunum , frægðarmanninum eða báðum aukna vikt .
Og það " svínvirkar " eins og kerlingin sagði .
En hitt er líka þekkt að spakleg orð eða kátleg fá ekki flug né fulla virðingu fyrr en stórmenni eða annars konar frægðarfólk er skrifað fyrir þeim .
Og það hefur einnig iðulega gerst að þess konar fólk hefur svo sannarlega sagt það sem hermt er , en þó ekki endilega orðið fyrst manna til þess að gera það .
Spakvitrir menn , sem muna langt fram , geta síðar gruflað upp og bent á að aðrir hafi löngu fyrr en t.d. stórmennið sagt það sama eða svipað og það sé til skráð ef að er gáð .
Þá er ekki endilega verið að saka hinn mikla mann um að vera fingralangan á frasa , en sagt sem svo , að " miklir menn eða frægir hugsi á svipuðum brautum " .
Rétt feðruð orð Nú er enginn vafi á því að orðin á bréfafarginu fyrrnefnda eru réttilega eftir Churchill höfð og þau eru að auki mjög í stíl við framgöngu hans og baráttu .
Hann gafst svo sannarlega ekki upp eða lét í minni pokann fyrir neinum fyrr en hann þurfti .
Orðin á farginu eru þó fyrst og fremst hvatning .
Það er alls ekki víst að höfundur þeirra hafi viljað að þau væru tekin bókstaflega alltaf og algjörlega .
Það eru auðvitað til margvísleg dæmi úr stjórnmálaferli Winstons Churchills þar sem hann tók skakkan pól og hélt því striki alltof lengi .
Til að mynda var barátta hans á árunum á milli stríða , gegn því að Bretar gæfust upp fyrir sjálfstæðisbaráttumönnum í Indlandi , sennilega algjörlega vonlaus þegar þar var komið .
Dómgreind , sem styðst við eftiráspeki sem hefur sankað að sér staðreyndum um langa hríð , er ekki eins hætt við að bregðast eins og þeirri sem rýna verður út í óvissuna og spá fyrir um þróun " staðreynda " næstu ár eða áratugi á eftir .
Þess vegna er dómgreind okkar , litlu stjórnmálaspekinganna , svona miklu öruggari en jafnvel stjórnmálalegs risa eins og Winstons Churchills rúmlega hálfri öld síðar .
Og það er auðvitað til fjöldi dæma um hitt , að þegar að Churchill sá að tiltekinn slagur var tapaður og málstaðurinn ekki þess virði að sökkva með honum , sneri hann sér að öðru .
En það breytir engu um að never , never , never quit var honum runnið í merg og bein .
Og m.a. þess vegna náði hann svo miklum árangri .
En þótt líklegt sé að hvatningar af þessu tagi , jafnvel heitstrengingar , eigi ekki að skilja algjörlega bókstaflega , gætu mjög margir haft af því mikið gagn að leggja inntak þeirra á minnið og tileinka sér það .
Þeir myndu hafa mikið gagn af þeirri sjálfsbreytingu og hugsanlega rísa betur undir þeim verkefnunum sem þeir hafa boðist til að sinna .
Aldrei að víkja aldrei til Guðmundur Magnússon sagnfræðingur hefur skrifað fróðlega grein í nýjasta hefti Þjóðmála , upphaf 10. árgangs þessa merka tímarits .
Hún kallast þjóðsagan um kjörorð Jóns forseta .
Þjóðsagan sú tengist orðunum " Aldrei að víkja " og hinni útgáfunni , sem ýmsir töldu réttari , einkum eftir að nokkuð var liðið frá andláti Jóns , " Eigi víkja " .
Niðurstaða Guðmundar er þessi : 1 ) Jón Sigurðsson átti sér ekkert kjörorð í þeim skilningi sem í það hugtak hefur jafnan verið lagður , það er einkunnarorð sem lýsandi sé fyrir stefnu hans og starfshætti .
2 ) Ekkert bendi til þess að áletrunin " Eigi víkja " á innsiglinu með skjaldarmerkinu , sem honum var fært að gjöf vorið 1851 hafi verið " viðkvæði " hans " orðtak " , eða " stefnuskrá " hvað þá " heróp " eins og látið hefur verið að liggja frá því að hann lést .
Orðin koma hvergi fyrir í neinum texta sem hann lét frá sér fara .
Eftir að hann eignaðist innsiglið 1851 hélt hann áfram að nota eldri innsigli sín við bréfagerð .
Grein Guðmundar er eftirtektarverð , læsileg og fróðleg .
Það að Jón hélt áfram að nota gömlu innsigli sín eftir að hann fékk það nýja sem hann mun hafa notað sjaldan ( eða aldrei ) þarf þó ekki að þýða að hann hafi haft andúð á því og þá hvatningunni " Eigi víkja " alveg sérstaklega .
Vafalítið hefur hann skilið slíka hvatningu sem áminningu um að halda sínu striki , láta ekki mótbyr buga sig að að villast af leið .
Bregðast ekki .
Hitt er þýðingarmeira að á hreinu sé að hin meintu " kjörorð " voru ekki frá honum komin og það sem er uppspretta þeirra beggja " Eigi víkja " , sem varð síðar " Aldrei að víkja " , var í áletrun á innsigli sem aðrir höfðu búið honum í heiðursskyni .
Aðdáendum hans og eftirmönnum , eins og Hannesi Hafstein , hefur þótt óbilgirniskeimur af fyrra slagorðinu og fyrir því væri naumast stoð og honum kann að hafa þótt það varasamt , sérstaklega þegar látið væri eins og það hefði komið frá hinum elskaða og óskeikula " forseta " þjóðarinnar sem yfirskrift allrar þjóðfrelsisbaráttunnar .
Guðmundur Magnússon rekur hvernig Hannes Hafstein leitaðist við að beina " kjörorðsmálinu " í hinn mildari farveg og gerði þar með sitt , viljandi eða óviljandi til að festa það í sessi sem ákall Jóns forseta sjálfs .
Í áraraðir höfðu menn sungið hinn fjörlega söng Steingríms Thorsteinssonar " Öxar við ána " með hrópinu : Fram , fram , aldrei að víkja ...
sem vaflaust er talið sótt til orða Jóns Sigurðssonar .
Á aldarártíð Jóns er hins vegar flutt nýtt ljóð Hannesar Hafstein þar sem segir m.a : Áfram bauð hann : " Ekki víkja " .
Aldrei vildi heitorð svíkja .
Vissi : hóf æ verður ríkja vilji menn ei undanhald .
Víðsýnn , framsýnn , fastur , gætinn , fjáði jafnan öfgalætin .
Hannes Hafstein er stjórnmálamaður ekki aðeins í hugmyndafræði eða almennri stefnumörkun .
Hann verður að fást við veruleikann , andstöðu og andóf annarra í lýðræðisþjóðfélagi , við það sem honum sjálfum þykir örugglega best og heillavænlegast fyrir þjóðarhagsmuni .
Hann hefur sem sagt fengið verklega kennslu í hörðum heimi , um að hversu góð sem lífsregla eða kjörorð sem " aldrei að víkja " eða " eigi að víkja " séu og hressileg hvatning , getur hún , þrátt fyrir orðalagið , gefið algilda leiðbeiningu .
Þá yrðu menn einnig að orða aðra hluti í samhengi við það , eins og " betra er kelda en krókur " ef ekki megi hliðra til og krækja fyrir kelduna og kaffæra sig og hross sitt í henni fremur en að svíkja hástemmd heit .
En mestu skiptir En eins og Guðmundur Magnússon bendir á voru aðstæður algjörlega sérstakar á þeirri tíð , vegna þess hver átti í hlut : Aldrei að víkja " hljómar óneitanlega sem mjög ósveigjanleg stefna .
Í stjórnmálum þurfa menn oft að gefa eftir og semja til að ná einhverjum árangri .
En hér var úr vöndu að ráða því sá sem borinn var fyrir stefnunni var nánast kominn í guðatölu á Íslandi .
Orð hans voru sem lög í augum margra .
Deilur hófust því snemma um það hver hugsun Jóns Sigurðssonar hefði verið með kjörorðinu " .
Vissulega er virðing Jóns Sigurðssonar enn mikil á Íslandi og breytir þar ekki öllu , þótt kannanir sýni að nú viti furðu fáir hvað hann stóð fyrir .
En sú virðing leiðir aldrei til þess að nútímamaður mundi taka orðin " aldrei að víkja " eða " ekki víkja " bókstaflega .
Hitt sem sagnfræðingurinn vitnar til , um nauðsyn þess í stjórnmálum og þá væntanlega ekki síst í samsteypustjórnmálum , að menn hafi svigrúm til samninga við aðra , mætti hins vegar að ósekju fá nokkur mörk nú orðið .
Og inntak hinna meintu kjörorða er auðvitað : Stefnufestan og viljinn til að standa fast við það sem lofað hefur verið og sveigja ekki af markaðri leið af litlu tilefni .
Það er svo sannarlega ekki vanþörf á að skerpa á slíkum grundvallaratvikum .
En Jón forseti var í lífi sínu og baráttu bæði trúr og samkvæmur sjálfum sér hvað slíka þætti varðar .
Bókstafsskilningur varasamur á vegum Sú saga er sögð að nóbelskáldið okkar hafi einu sinni sem oftar verið á leið upp að Gljúfrasteini í einum af sínum glæsibílum og þá mætt þar vörubíl á mjóum sveitaveginum .
Hinn stefnufasti ökumaður trukksins veitti svo lítið svigrúm að illa fór og bíll skáldsins var þvingaður út af veginum og út fyrir kant .
Bílstjóra trukksins var að vonum brugðið , kom hlaupandi til þar sem bíll skáldsins sat hallandi og fastur , ( sumir segja að honum hafi hvolft ) en áður en sá móði maður fékk nokkuð sagt hafi skáldið spurt : " Er eitthvað fleira sem ég get gert fyrir yður ? " Sé þessi saga sönn , sem hún má gjarnan vera , þá hafa þeir hist þarna óvænt skáldjöfurinn og harðdrægnasti fylgjandi stefnu Jóns forseta : " Aldrei að víkja .
" En líklegt er að það hefði glatt forsetann mjög að sjá að svo vel hefði löndum hans farnast , að aðeins hálfri öld eftir að fullveldi landsins fékkst , mættust tveir alþýðusynir í túngarði Egils gamla Skallagrímssonar og var annar búinn að koma sér upp trukk og hinn Jagúar og það þrátt fyrir að silfrið væri enn ófundið .
Pútín er vinsæll í Rússlandi um þessar mundir .
Vetrarleikarnir miklu í Sochi heppnuðust vel og hrakspár um annað rættust ekki .
Óhemju fé var varið til undirbúnings leikanna og það skilaði glæstum atburði , sem gladdi Rússa , en efasemdir eru þó um að hinar dýru framkvæmdir nýtist í framtíðinni .
En það er aukaatriði , að minnsta kosti um sinn .
Kappinn í Kreml Pútín kastaði svo af sér skíðunum og bauð öllum heiminum birginn .
Hann náði Krímskaga undan Úkraínu fyrirstöðulaust og efnahagsþvinganir , sem ákveðnar voru í kjölfarið , eru ekki farnar að bíta .
Föstudagurinn 9. maí var fagnaðardagur stríðsloka eystra og hersýningar voru fyrirferðarmeiri en undanfarin ár , enda er það í takt við síðustu atburði .
Pútín hélt mikla ræðu á Rauðatorginu og sagði þar að Rússland ( Sovétríkin ) hefði bjargað Evrópu undan fasismanum í síðari heimsstyrjöldinni .
Það hefur fallið í kramið , enda hluti af barnalærdómi flestra þar eystra , og minnt á að þakklætiskúrfa Evrópumanna er svívirðilega brött .
Síðar sama dag hélt Pútín til Krím til að gleðjast með nýjum löndum sínum og fagna tvöföldum sigri Rússa þar .
Stríð þjappa þjóðum saman og fylla þær stolti og fögnuði , a.m.k. á meðan vel gengur .
Adolf Hitler var í hávegum hafður af löndum sínum árin 1941-1942 þegar hann hafði tekið Vestur-Evrópu í nefið , innlimað Austurríki , náð Tékklandi og stærstum hluta Póllands , svo sýnishorn séu nefnd af afrekum hans .
Og sigurvíman og stuðningur við " foringjann " reis einnig í hæstu hæðir eftir innrásina í Sovétríkin , enda gekk herförin með ólíkindum vel fyrsta kastið .
Eftir þrjár vikur voru þýskar hersveitir komnar 500 kílómetra inn fyrir landamærin og rauði herinn þá hvarvetna á flótta og var hið mikla ríki kommúnismans þó meira en helmingi fjölmennara en Þýskaland .
Fráleitt er það auðvitað , þegar verið er að líkja þeim Adolf Hitler og Pútín saman , rétt eins og þar sé lítill munur á .
En samanburðurinn , sem hér er gerður , er einungis til að minna á að sigurvíma , sem hefur þjóðarleiðtoga eða " foringja " á hæsta stall , getur runnið hratt af mönnum þegar á móti blæs , eins og sagan sýnir .
Óvinsæla stríðið Þegar John Kennedy og síðan Lyndon Johnson , Bandaríkjaforsetar , hófu aðgerðir í Vietnam og fóru loks í stríð , höfðu þeir góðan stuðning til þess .
Bandaríkin höfðu , fram að því , aldrei tapað stríði og almenningur var því sigurviss og sannfærður um að stöðva yrði framrás kommúnista , eins og tókst að gera í Kóreu , að vísu þá undir merkjum Sameinuðu þjóðanna .
En Víetnam varð stríðið sem Bandaríkin töpuðu .
Sumir segja , að þá hafi orðið ljóst , að ekki sé hægt að heyja svo ljótan leik eins og stríð í beinni útsendingu , eins og þarna var reynt í fyrsta sinn .
En víst er að þetta stríð varð svo óvinsælt að ungir menn sem komu sér undan herþjónustu fengu lítinn áfellisdóm fyrir að svíkjast undan merkjum .
Johnson forseti , sem unnið hafði stórsigur í forsetakosningunum 1964 , heyktist á því að bjóða sig fram árið 1968 og Richard Nixon vann sigur , 8 árum eftir að hann tapaði naumlega fyrir Kennedy , í kosningum sem þóttu ekki þær áreiðanlegustu í bandarískri sögu .
Seinna tókst fjölmiðlum að koma Víetnamstríðinu yfir á Nixon , sem var þó sá forsetinn sem lauk styrjöldinni og fékk Kissinger , öryggisráðgjafi og utanríkisráðherra forsetans , friðarverðlaun Nóbels fyrir það .
Maður Rússa Pútín er ekki í raunverulegu stríði , enn sem komið er og nokkrar vonir standa til þess að mál muni ekki fara svo afleitlega , þótt illa horfi .
En " sigur " Pútíns á Krím og sú hrifningaralda , sem reis heima fyrir , verður ekki eilíf sæla .
Og vinsældirnar haldast ekki nema þær fái sífellt nýjan vind í sín segl .
Krafan stendur nú á Pútín að skilja ekki fólkið í austurhluta Úkraínu , sem vill halla sér að Rússum , vegalaust eftir .
En það er mun flóknara dæmi en Krím .
Það skín í gegnum tal vestrænna leiðtoga ( ef þeir rísa undir því heiti ) að þeir " skilja þetta með Krím " .
Skaginn sá hafi um aldir verið einn af glitmestu steinunum í rússnesku krúnunni , hvort sem keisararnir báru hana eða Stalín og kónar hans í Kreml .
Úkraína , sem slík , er allt önnur saga .
Þar eiga ekki Rússar sama tilkall , þótt skilgreiningin um " áhrifasvæði " hangi vissulega í loftinu .
Fræðimenn og fréttaskýrendur telja nú margir líklegast að " Úkraínudeilan " endi með því , að landinu verði skipt með striki , samþykktu af Öryggisráðinu .
En svo enn sé vitnað í fordæmi sögunnar þá er það eitt einkenni þess , að heimurinn hafi gefist upp á að leysa mál að dregin séu ný strik á landakort .
En vandamálið hefur þó sjaldnast gufað upp við það .
Strik var dregið á milli Kóreu syðri og nyrðri .
Strik voru dregin í kringum Ísrael 1948 .
Strik var dregið á Kýpur .
Stór strik voru dregin á Indlandsskaga á milli Indlands , Bangladesh , Pakistans og Kasmír .
Strik var dregið á Írlandi og fleiri slík strik mætti nefna .
Landamæri voru hins vegar strokuð út eins og hver önnur strik í Júgóslavíu , og hugsunin var áþekk .
Þessi aðferð hefur hvergi reynst vel , þótt hlaupa hafi mátt frá vandanum , og skilja hann eftir í salti , jafnvel í áratugi .
En þær eru margar púðurtunnurnar sem enn eru til staðar , þar sem menn leystu vandamálin með nýjum strikum .
Pútín komst upp með að draga nokkur strik í Georgíu , sem stækkuðu hans hlut og því þykir mörgum líklegt að þess konar strik séu einmitt lokamark hans í Úkraínu .
Sandurinn rennur á milli glasa En þótt Pútín sé hetja hjá sínum heimamönnum núna , þá gengur klukkan í þessari refskák ekki eingöngu á stjórnvöld í Kiev og vestræna fyrirmenn .
Hún gengur líka á kónginn í Kreml og taflið getur því breyst undrahratt .
Efnahagur Rússlands stendur ekki styrkum fótum og tíminn frá falli kommúnismans hefur verið illa nýttur .
Hópur manna hefur gengið um landið rænandi og ruplandi og þar voru ekki neinir litlir , skítugir vasaþjófar á ferð .
Fjármunir fuku úr landi í villur og hallir í háborgum Evrópu , og því næst í snekkjur , fótboltalið og fínirí af slíku tagi .
Þá fjármuni þurfti að brúka í uppbyggingu Rússlands og í endurbætur á innri gerð hins mikla nýfrjálsa lands , sem gæfi svo mikið af sér , væri vel með það farið .
( Sama sagan var og er í Úkraínu .
) Spilling er viðloðandi í Rússlandi og því berst þangað lítil fjárfesting frá útlöndum .
Refsiaðgerðir Bandaríkjanna og Evrópusambandsins hafa vissulega verið aumar og sumar þeirra verið hreinir sýndargerningar .
En Rússland má ekki við mjög miklu og einkum er tíminn til að standa af sér efnahagsþvinganir mun naumari en margir mundu ætla .
En það þýðir ekki að óhætt sé að vanmeta Pútín forseta .
Hann hefur þegar sýnt að það gera menn ekki ókeypis .
Pútín sýndi mikinn pólitískan styrk þegar hann hvarf úr forsetaembættinu um hríð til að uppfylla stjórnskipuleg formsatriði , en glutraði þó ekki völdum sínum niður við það , sem hæglega gat gerst .
Hann náði Krímskaga lipurlega undir sig , án þess að senda herlið á vettvang .
Heimamenn og aðsendir undirróðursmenn unnu sitt verk óaðfinnanlega , horft frá kögunarhólnum Kreml .
En eins og áður sagði er eystrihluti Úkraínu önnur Ella en Krím .
Mörk svæða eru óljósari og samsetning íbúa ekki einsleit .
Pútín mun því ekki fá eins frítt spil þar og á Krím .
En svo undarlega sem það hljómar kemst hann sennilega ekki hjá því að beita afli og ná árangri þar .
Mistakist það snýr rússneskur almenningur sennilega við honum bakinu .
Sami hópurinn og klappaði mest fyrir Krím-ævintýrinu .
Hin sovéska sögutúlkun stendur enn Pútín lagar veruleikann í hendi sér .
Bæði þann sem nú er helst í sviðsljósinu og eins þann sem sagan geymir .
Hann sagði í Rauðatorgsræðunni að Rússland ( Sovétríkin ) hefði bjargað Evrópu undan fasismanum .
Það er rétt að herir Hitlers guldu að lokum afhroð á víðlendum Rússlands og voru seigbítandi vetrarveður skæður andstæðingur innrásarhers , eins og Napóleon keisari reyndi forðum tíð .
En sovétherinn barðist auðvitað fast og hafði að lokum betur .
En það segir ekki alla söguna um frelsun undan fasisma .
Á Rauðatorginu var fagnað lokum heimsstyrjaldarinnar 1941-1945 .
Rússar viðurkenna ekki að sú styrjöld hafi staðið nema rétt tæp 4 ár .
Þeir tala ekki um heimsstyrjöldina 1939-1945 eins og annars staðar er víðast gert .
Og það er skýring á því .
Og hún er dálítið óþægileg .
Hitler var með griðasáttmála við Stalín upp á vasann þegar hann hóf sína heimsstyrjöld og saman bútuðu þeir félagarnir sundur Pólland í góðri sátt í upphafi þeirrar styrjaldar .
Kommúnistar og sósíalistar í Vestur-Evrópu tóku mið af þessu .
Líka á Íslandi .
Þess vegna var bresku hernámsliði illa tekið af þeim og þess vegna var hrópað um Finnagaldur þegar Íslendingar sýndu Finnum samúð vegna innrásar Sovétríkjanna í Finnland .
Þessi hópur Íslendinga fór ekki að amast við Hitler fyrr en að fjandinn sá rauf griðasáttmálann góða við Stalín .
Hitler gat því beitt öllu sínu liði í vesturátt í krafti trúar á því , að griðasáttmálinn héldi .
Síðari tíma skjöl sýna að Stalín vildi ekkert gera sem styggja kynni Hitler .
Hann vissi sem var , að sovétherinn var algjörlega óviðbúinn bardaga við Þjóðverja .
Í ofsóknaræði hafði Stalín að auki látið taka tugi þúsunda yfirmanna í hernum af lífi á árunum fyrir stríð .
Sú blóðtaka var ein skýringin á því að þýskur her gat ætt svo fyrirstöðulítið yfir gresjur Rússlands á fyrstu dögum stríðsins og hvers vegna mannfall Sovétríkjanna í stríðinu varð svo ógurlegt þar eystra .
En Hitler gat hins vegar ekki beitt öllu afli sínu gagnvart Rússum .
Hann varð að hafa viðbúnað í vesturhluta Evrópu til að draga úr líkum á landgöngu þar og síðar berjast við her bandamanna í Afríku og tapa þeim slag , þrátt fyrir snilld Rommels .
Og Vesturlönd sendu ógrynni hjálpargagna til að styrkja Rússa í vörn sinni og töpuðu miklum mannskap og tækjum við þá aðstoð .
Staðreyndin er sú , að hefði Hitler ekki rofið griðasáttmálann góða við Stalín er ekkert sem bendir til þess að Sovétríkin hefðu lyft litlafingri gagnvart Þýskalandi Hitlers .
Stalín neitaði að trúa því að Hitler sviki griðasáttmálann þar til á innrásardaginn sjálfan .
Hann kaus að taka ekki mark á sínum bestu njósnurum og blés á aðvaranir Churchills , sem hann taldi að væri að ýta sér út í stríðsæfingar til að ögra Hitler til árása á Rússa , af eigingjörnum ástæðum Breta .
Þetta eru allt sögulegar staðreyndir eða söguleg líkindi sem hafa aldrei passað inn í hetjusöguna í Kreml , hvorki í tíð Stalíns , Krútsjefs né Pútíns .
Árásin á Sovétríkin og hetjuleg barátta vanbúins Rauðahers varð Hitler vissulega erfið .
En skriftin á veggnum , sem sagði fyrir um að Hitler yrði að lokum undir , var árás Japana á Pearl Harbour og stríðsyfirlýsing Hitlers gagnvart Bandaríkjunum í kjölfarið .
Sú stríðsyfirlýsing reyndist hið eiginlega sjálfsmorðsbréf þýska nasismans .
Kjör Baracks Obama sem forseta Bandaríkjanna markaði tímamót .
Og það var ekki aðeins vegna þess að hann var talinn vinstrisinnaðasti stjórnmálamaðurinn til að ná kjöri forseta þar .
Slitnir stimplar og ólíkir Merkimiðinn " vinstri " og " hægri " er vissulega óljós orðinn víðast hvar og hann er að auki dálítið öðruvísi í laginu í Bandaríkjunum en hér á landi og í öðrum evrópskum löndum .
Bandaríkjamenn kannast vissulega við " kommana " en sá stimpill var nær því að vera hreinn landráðastimpill en að vera eyrnamark á áköfum vinstrisinnum .
Kommúnistarnir voru vestra taldir eins konar fimmta herdeild , sem drægi taum óvinanna í kalda stríðinu .
Hinar alræmdu yfirheyrslur " óamerísku nefndarinnar " tóku mið af því .
Merkimiðann " liberal " væri iðulega nær að þýða sem " sossi " eða " kommi " , miðað við það hvernig orðið " liberal " er notað vestra , en með beinu þýðingunni " frjálslyndur " .
Í bandarískri stjórnmálafræði virðist mælingin sem sýna á hvar stjórnmálamaður er á kvarðanum " frjálslyndur " , " óháður " og " íhaldssamur " vera gerð í þinginu og eru þá atkvæði viðkomandi þingmanns um einstakar tillögur flokkuð og vegin saman .
Lengi var slík mæling talin sýna að Edward heitinn Kennedy væri yst til vinstri á ás " liberala " .
En á síðasta spretti Kennedys í þinginu var Obama talinn hafa náð sætinu af honum .
Svartur maður í Hvítt hús Clinton-hjónin og Kennedyarnir voru lengi talin góðir samherjar .
Þess vegna vakti það athygli , þegar Edward og bróðurdóttir hans , Caroline Kennedy , tóku ákveðna afstöðu með Obama gegn Hillary Clinton um útnefningu á forsetaefni Demókrataflokksins .
Caroline var síðar verðlaunuð fyrir stuðninginn þann og gerð að sendiherra í Japan .
En það voru auðvitað ekki aðaltíðindin að vinstrimaður eins og Obama skyldi ná kjöri sem forseti Bandaríkjanna .
Það yfirgnæfði allt annað , að blökkumaður skyldi afreka slíkt .
( Obama er talinn blökkumaður þótt hann sé að hálfu hvítur ) .
Hann hefur allt yfirbragð blökkumanns , og auðvitað öll hans nánasta fjölskylda .
Það eru senn 150 ár frá láti Abrahams Lincolns forseta , sem var myrtur skömmu eftir að mannskæðri borgarastyrjöld lauk með sigri hans og þeirra sem vildu afnema þrælahald .
Með hliðsjón af því ætti kjör blökkumans sem forseta ekki að sæta neinum tíðindum .
En þegar nær nútímanum er horft þá er það kjör töluvert undur .
Heilli öld eftir dauða Lincolns þurfti þannig að beita valdi í suðurríkjum Bandaríkjanna svo svört kona mætti setjast í sæti í strætisvagni .
Alríkisstjórnin í Washington varð að senda lið á vettvang svo að svartur stúdent mætti innritast í háskóla og ríkisstjórinn í Alabama stóð sjálfur í dyragætt skólans til að koma í veg fyrir það .
Og enn í dag berast fréttir sem þykja sýna að blökkumenn eigi undir högg að sækja vestra .
En flestu hefur miðað í rétta átt .
Blökkumaðurinn Colin Powell varð æðsti yfirmaður hers Bandaríkjanna ( næstur forsetanum ) og utanríkisráðherra og manneskja , sem var fulltrúi tveggja hópa , sem hafa átt upp brekku að sækja , Condoleezza Rice , varð einnig utanríkisráðherra .
Tveir blökkumenn settust í Hæstarétt Bandaríkjanna og mörg mikilvæg skref af slíku tagi hafa verið stigin .
En samt trúðu flestir því að forsetaembættið væri enn fjarri því að vera innan seilingar fyrir " afkomendur þrælanna " eins og það er stundum orðað .
Það var vafalítið gott bæði fyrir ímynd og sjálfsmynd Bandaríkjamanna að blökkumaður skyldi kosinn " valdamesti maður heimsins " .
Einstaklingurinn Obama er þó hvorki betri né verri forseti fyrir það að hann sé dökkur á hörund .
Því miður bar á því í kosningabaráttunni að reynt væri að fipa andstæðinga Obama með því að segja að gagnrýni þeirra markaðist af kynþætti hans og þá kynþáttahatri þeirra , eða að minnsta kosti af snerti af því .
Segja má að svo lengi hafi menn goldið þess að vera svartir að sanngjarnt hafi verið að fulltrúi þeirra allra hafi notið þess þegar honum lá mikið við .
Obama hlaut gott endurkjör fjórum árum síðar og þá hlaut mat á störfum hans að hafa ráðið mestu .
Síðustu árin hefur gagnrýnin vaxið á verk hans eða verkleysi .
Furðu oft er því nú haldið fram að svo harða gagnrýni þyrfti aðeins " afrískur Ameríkani " að þola .
George W. Bush , Carter og Nixon bjuggu löngum við mun þyngri gagnrýni en Obama nú .
Hún var iðulega mjög óvægin , en engum dytti í hug að skýra það með því að þessir þrír voru hvítir .
Nokkur samhljómur er um að þessir forsetar hafi átt skilinn drjúgan hluta af þeirri gagnrýni , sem á þá féll .
Það má skjóta því inn í hér að hinn kunni fréttaskýrandi á Fox-sjónvarpsstöðinni , Bill O ' Reilly , átti eitt af einkaviðtölum sínum við Obama forseta í Hvíta húsinu í vor .
Þá spurði hann forsetann efnislega á þessa leið : Getur ríkt nokkur vafi á því , að þú sért " the most liberal " forseti sem hér hefur setið ? O ' Reilley , sem er alkunnur íhaldsmaður , fékk svo óvænt svar við þessari spurningu sinni , að hann varð orðlaus og eru ekki mörg önnur dæmi um það .
Svar Obama hlýtur raunar að hafa komið flestum , ef ekki öllum áhorfendum hans á óvart : " Nei , ég er það ekki , það var Richard Nixon .
" Obama miðaði augljóslega ekki við meint kommúnistahatur Nixons heldur við þá lagabálka í innanlandsmálum sem Nixon tókst að fá samþykkta í forsetatíð sinni .
Ofurkonan ósigrandi Repúblikanar óttast nú mjög að demókrötum takist að halda Hvíta húsinu eftir næstu kosningar , haustið 2016 , þrátt fyrir hratt dvínandi vinsældir Obama .
Það er Hillary Clinton , forsetafrú og síðar utanríkisráðherra , sem skýtur repúblikunum slíkan skelk í bringu .
Þeir segja , að rétt eins og " fyrsti blökkumaðurinn " hafi , þrátt fyrir meinta fordóma , gefið Obama 4-5 prósenta forskot á keppinautinn , þá muni möguleikinn á því að fá að kjósa " fyrsta kvenforsetann " gefa Hillary svipaða forgjöf .
Ekki verði auðvelt að finna frambjóðanda úr röðum repúblikana , sem ætti möguleika á kjöri gagnvart slíkri forgjöf .
Ný skoðanakönnun sýnir að 57% kjósenda segjast vera jákvæðir í garð framboðs Hillary en 43% neikvæðir .
Athygli vekur að fjórðungur repúblikana sagðist hafa jákvæða afstöðu til hennar .
Og stuðningsmenn Hillary eru þegar teknir til við að lýsa gagnrýni á verk , frammistöðu og skoðanir hennar sem bersýnileg merki um kvenfyrirlitningu .
T.d. þegar fyrrverandi ráðgjafi George W. Bush benti á að spurningar hlytu að vakna um heilsufar Hillary , sem féll í yfirlið fyrir ári eða svo og skall með höfuðið á harðan hlut við fallið og var frá störfum í 30 daga .
Ráðgjafinn sagði einnig að aldur Hillary hlyti að vera áleitin spurning , en hún er 66 ára ( svo bréfritara þykja þetta auðvitað fráleitar vangaveltur ) .
Talsmenn Hillary sögðu að þannig væri aldrei rætt um karlkyns frambjóðendur og þetta sýndi enn og aftur kvenfyrirlitninguna .
Sú fullyrðing var þó út í bláinn .
Demókratar gerðu sér mikinn mat úr háum aldri Bobs Dole á sínum tíma og það með nokkrum árangri .
Þeir reyndu svo sannarlega að beita því bragði á Ronald Reagan .
En frambjóðandinn sá sneri slíkum vangaveltum sér í hag með sveiflu í frægum sjónvarpsþætti .
En sama vopni var svo sannarlega beitt gegn McCain , andstæðingi Obama í kosningunum 2008 , og það með góðum árangri .
Varaforseta McCains , Sarah Palin , var ekki hlíft vegna kynferðis , enda virðast kynferðisrökin eingöngu gagnast konum á vinstrikantinum , eins og fyrsti forsætisráðherrann úr röðum breskra kvenna fékk svo sannarlega að reyna .
Meira að segja íslenskir femínistar gátu ekki glaðst yfir kjöri hennar og sögðu , sem frægt varð , að ástæðan fyrir þeirri fýlu sinni væri sú , að frú Thatcher væri karlkona en ekki kona .
Skaðleg skinhelgi Stjórnmálalegur rétttrúnaður er aldrað fyrirbæri , síbreytilegur og nýr .
Þeir tilburðir kunna stöku sinnum að vera góðkynja og jafnvel göfugir , en því fer fjarri að það sé meginreglan .
Iðulega er rétttrúnaði fylgt eftir af yfirvöldunum á hverjum stað , veraldlegum eða andlegum .
Sagan á margvísleg dæmi um það .
Þá er ríkisskipaður rétttrúnaðurinn orðinn eitt helsta tæki til kúgunar , ekki síst ef einveldi eða alræðisríki eiga í hlut .
Einstaklingurinn á þá engan annan kost en að gefa sig rétttrúnaðinum á vald .
Þótt lýðræði hafi sótt á , sem sú leikregla sem best henti við stjórnun ríkja , stundum sú illskásta , þá býr minnihluti mannkyns enn við það .
En einnig þar sem byggt er á lýðræði glittir oftar en hollt er í rétttrúnaðinn .
Þegar litið er yfir söguna , einnig þá nýliðnu , hlýtur niðurstaðan um rétttrúnaðinn að falla honum í óhag .
Hann er langoftast til bölvunar og þá mestrar bölvunar þar sem skilyrðin til að beita honum af afli eru hagfelldust .
Margir Evrópumenn hafa á örfáum árum gerst mjög umburðarlyndir gagnvart fjandsamlegri umfjöllun um kristna trú , og virðist engu skipta hversu langt er gengið .
Heittrúaðir " trúleysingjar " sjá engin mörk í slíkum efnum og trúleysi þeirra virðist eins konar trúarleg gagnályktun og beinast sérstaklega að hinum trúarlega menningararfi þjóðanna sem þeir tilheyra .
Þeir sömu fara mun varlegar gagnvart öðrum trúarbrögðum .
Það skerðir ekki vilja til ýkts umburðarlyndis af því tagi , þótt slíkum trúarbrögðum sé fylgt fram af miklum ofsa eða útfærsla þeirra stangist algjörlega á við viðtekin sjónarmið heima fyrir , svo sem í afstöðu til hlutverks og réttinda kvenna , sem jafnvel verða að sæta andlegum og líkamlegum hryðjuverkum í öfgafyllstu tilfellunum með vísun til trúarlegra heimilda .
Áleitnar spurningar gufa ekki upp Það getur ekki verið deiluefni að þjóð sem ákveður að bjóða erlendu fólki landvist og síðar hlutdeild í sínu þjóðríki hlýtur að gera það af heilum hug og vita að þar sé enginn millivegur .
Sérhver nýr borgari , sem þannig hefur verið boðinn velkominn , hlýtur að verða frá og með því augnabliki jafngildur þeim sem fyrir eru .
Engin önnur aðferð er til .
En í Vestur-Evrópu , þar með talið á Íslandi , hefur almenningur aldrei verið spurður að því , hvort hann sé sáttur við hversu hratt útlendingum fjölgi í landi þeirra .
Hefðbundnir stjórnmálamenn flokka slíkar spurningar sjálfkrafa sem opinbera kynþáttafordóma og lýsa því yfir , að þeir sem orði þær séu " ekki stjórntækir , " þótt þeir fá lýðræðislegan stuðning til að eiga sæti á þjóðþingi viðkomandi lands .
Lýðræðislegt umboð þeirra sé með öðrum orðum ógilt .
En þessi þöggun leiðir eingöngu til þess að umræðan færist undir yfirborðið .
En tilfinningarnar sem bældar eru og spurningarnar sem ekki eru virtar svars munu fyrr eða síðar brjótast fram , og þá einatt með óheppilegum hætti og jafnvel ógeðfelldum .
Það er ekkert rangt við það , að fólk vilji fá upplýst , hvort engu skipti fyrir það , ef annarra þjóða fólk sæki bæði hratt og í miklum mæli inn í velferðarkerfi , sem það hefur ekkert lagt til , og muni sennilega frá fyrsta degi þurfa mjög á að halda .
Það felast engir kynþáttarfordómar í slíkum spurningum .
Og það hefnir sín að kæfa í fæðingu varfærnislega umræðu af því tagi .
Í rauninni er illskiljanlegt að margir skuli frekar óttast ábyrga og öfgalausa umræðu um rétttrúnaðarefnin en afleiðingarnar af því að bannfæra hana .
Hún mun brjótast út , fyrr eða síðar , eins og dæmin sanna og þá er hætt við að öfgar og ábyrgðarleysi muni einmitt einkenna hana .
Og engu verði lengur um þokað .
Því fer fjarri að framganga Pútíns sé yfir gagnrýni hafin .
Það virðist blasa við að hann líti ekki á sjálfsákvörðunarrétt þjóða sem heilagan .
Því miður er hann ekki einn um það .
En menn " teygja sig um hurð til lokunnar " þyki þeim ekkert minna duga til en Adolf Hitler til að lýsa gjörðum Pútíns .
Reglubundið verður uppákoma vegna tiltekinna ummæla sem eignuð eru eða höfð eftir Karli , prins af Wales , ríkisarfa breska heimsveldisins , jafnvel í minnisbréfum hans til einstakra ráðherra krúnunnar .
Völdin þynnst með árunum Stjórnmálaleg staða breska konungsins ( eða drottningar , þegar það á við ) er mjög sterk á pappírnum .
Þetta er þannig orðað , þótt breska stjórnarskráin sé naumast til á pappírnum , eins og frægt er , ef Magna Carta , sem aðallinn píndi Jóhann landlausa , bróður Ríkharðs ljónshjarta , til að undirrita árið 1215 , er undanskilin .
Á ýmsu gekk í sambandi þings og kóngs og héldu þeir ekki allir haus .
En frá og með dögum Viktoríu drottningar , sem lengi sat , rétt eins og Elísabet 1. og Elísabet 2 .
( Viktoría er langalangamma hennar ) hefur konungsættin smám saman skert hin miklu völd , m.a. með notkunarleysi og sameiginlegum skilningi krúnunnar og hinna kjörnu fulltrúa á því hvar völdin hljóti að liggja í lýðræðisríki .
Þar sem þjóðhöfðingi Bretlandseyja gegnir enn þjóðhöfðingjahlutverki fjarri heimaslóð , svo sem í Kanada og Ástralíu , er enginn vafi á að vald hans , á slíkum slóðum , er eingöngu að formi til .
Hefur svo vel verið farið með það vald af hálfu bústýrunnar í Buckinghamhöll að þegnar hennar Ástralar höfnuðu því nýlega í þjóðaratkvæðagreiðslu að koma sér upp eigin þjóðhöfðingja á heimaslóð .
Voru þeir þó hvattir mjög til annarrar niðurstöðu af þáverandi ríkisstjórn landsins og opinber áróður hallaðist mjög í þá áttina en dugði ekki til .
Drottningin , trú vana sínum , sagði ekki eitt aukatekið orð um þjóðaratkvæðagreiðsluna og enn síður hefði henni dottið í hug að opna munninn um efni hennar .
Eiginmaðurinn , hertoginn af Edinborg , þar sem Gullfoss hafði jafnan stutta viðdvöl forðum tíð , er á hinn bóginn frægur fyrir að áskilja sér rétt til að dansa á þeirri mjóu línu sem skilur á milli þess sem má og má ekki .
Blaðamenn spurðu hann , þegar þeir náðu honum á milli bifreiðar og einhverrar móttökunefndar , sem beið hans , hvað honum þætti um áströlsku þjóðaratkvæðagreiðsluna .
" Ef þið viljið losna við okkur , þá skuluð þið fyrir alla muni drífa í því , " var svar Philips og ekki var talið að það hefði spillt fyrir nei-málstaðnum á kjörstað , nema síður væri .
En þar sem Philip er ekki kóngur og engin hætta á að hann verði það nokkru sinni , eru það aðeins hinir hneykslunargjörnustu sem amast við frjálslegum orðum hans .
Öðru máli gegnir um krónprinsinn .
Karl fer vítt um í sínum athugasemdum , þótt hann forðist flokkspólitísk álitaefni .
Hann hefur þannig lýst fyrirvörum á erfðabreyttri ræktun , hefur illan bifur á ýmsum nýmóðins arkitektum og fullyrt er að hann sé viss um að það gagnist í blómaræktinni að vikið sé viðfelldnum orðum að plöntunum í uppvextinum .
Víst er að hið gagnstæða hefur ekki verið sannað og ekki hefur nokkur maður svo sem séð að sóðakjaftar virki vel á rósir og liljur , a.m.k. ekki svo marktækt sé .
Þær aðfinnslur sem prinsinn hefur gert við sum meistaraverk nútíma arkitekta hafa iðulega hitt í mark .
Karl telst til Íslandsvina , hvort sem hann gerir sér grein fyrir því eða ekki , því hann var hér oft við veiðar í Hofsá og Þverá / Kjarrá og var þá sagður hafa notað langar bambusstangir frá langfeðgum sínum og veitt nægjanlega vel með þeim búnaði .
Ekki eru kunn dæmi um það að Karl prins hafi sagt eitthvað sem hann mátti ekki hér á landi , enda veiddi hann aldrei í tungunum , eins og kerlingin sagði .
Enda þótt ströngustu reglur um konungsfjölskylduna þýði sjálfsagt að þeim tignarpersónum leyfist einvörðungu að viðhafa innihaldslaust kurteisishjal sé minnsta hætta á að einhver kjafti frá , þá getur slík öndverða við öfgatal einnig gengið út í öfgar .
Adolf , Karl og Pútín En því er þetta efni nefnt að fréttir bárust um það fyrir fáeinum dögum að prinsinum hafi orðið það á ( að sögn ) í tveggja manna tali að líkja framgöngu Pútíns forseta Rússlands í Úkraínu við aðfarir Adolfs Hitlers .
Nú liggur fyrir opinberlega að hafi Karl prins orðað hugsun sína svo , þá er hann í hópi fjölmargra annarra í þeim efnum .
Stjórnmálamönnum í Evrópu hefur , fleiri en einum , orðið þetta sama á og eru þar á meðal menn í æðstu stöðum .
McCain öldungadeildarþingmaður og fyrrum forsetaefni í Bandaríkjunum hefur ítrekað haldið þessu sama fram .
Það hafa fleiri starfsbræður hans einnig gert .
Þetta er hvimleitt .
Það er engu líkara en í slíkum ummælum og öðrum álíka , þar sem Hitler er sífellt oftar viðmiðið , fari fram eins konar endurhæfing á fyrirbærinu Adolf Hitler og endurmat á verkum hans .
Svo notaðar séu líkingar úr nútímanum þá kemur Adolf Hitler út úr þessu eins og hann hafi gengið í gegnum flókið afskriftarferli .
Ekki er verið að gefa til kynna að Adolf sé þar með orðinn fær í nýjan slag .
Það eru vissulega senn liðin 70 ár frá persónulegum endalokum Hitlers , við hlið hrúgaldsins af hinni glæstu kanslarahöll hans .
En Hitler er enn hluti af samtímasögu mannkynsins .
Hann hefur ekki sömu fjarlægð og Gengis Kahn eða Kaligula .
Og í þeirri sögu er hann eitt helsta af örfáum pólitískum skrímslum .
Það er ekki Pútíns vegna eingöngu sem með öllu er óviðeigandi að líkja Rússlandsforseta við Hitler .
Það er óviðeigandi gagnvart fórnarlömbum hins síðastnefnda og nánast heimsbyggðinni allri .
Það má jafnvel segja að fordæming á þessum samanburði sé Pútín með öllu óviðkomandi .
Og með henni er auðvitað ekki verið að bera blak af honum .
Rök Rússlandsforseta Hins vegar er ekkert að því að ræða málið út frá sjónarhóli Pútíns og raunar nauðsynlegt , þó ekki væri nema umræðunnar vegna , að gera það .
Frjálsir dómstólar í frjálsum löndum ganga út frá því að mál séu rakin frá báðum ( öllum ) hliðum fyrir framan þá sem kveða eiga upp dóm , vonandi réttan , en oft endanlegan .
Dómstóll götunnar vill aldrei lúta þeim lögmálum , það er ekki í eðli hans og til hans eru engar kröfur gerðar .
En " úrskurðir " hans geta , engu að síður , verið þungbærir og iðulega fæst þeim ekki áfrýjað .
Það er þá oftast vegna þess að nýtt mál er komið á dagskrá þess vonda dómstóls og fyrri mál hans koma honum ekki lengur við .
Pútín hélt ræðu í Pétursborg í gær .
Hann vildi augljóslega rétta sinn hlut í umræðunni .
Það er ekkert að því að hlusta á rök forseta Rússlands í málinu .
Þótt honum sé aftur og aftur líkt við Adolf Hitler er ekki vitað til þess , að hann hafi enn gefið fyrirmæli um að lífláta einn einasta mann , þótt það sé ekki útilokað .
Pútín er lýðræðislega kjörinn forseti Rússlands .
Því er haldið fram að hann hafi safnað að sér meiri völdum en lýðræðislega kjörnir valdamenn annars staðar hafi freistast til .
Hitler fékk lýðræðislegt umboð til að gera tilkall til valda og notaði fyrsta tækifærið til að koma lýðræðisskipulaginu í Þýskalandi fyrir kattarnef .
Þeir sem lesið höfðu hina ruglingslegu og torlesnu " Baráttubók " hans og kusu hann þrátt fyrir það í kosningum tóku , ekki bara óbeint heldur beint , þátt í því með honum að binda enda á lýðræðið í því landi .
Ekkert bendir enn til að Pútín sé lagður upp í slíkan leiðangur .
Rök Pútíns , eða eftir atvikum áróður hans , komust glöggt til skila í ræðu hans í Pétursborg .
Hann segir að Viktor Yanukovych forseti hafi setið réttkjörinn í sínu embætti .
Hann hafi haft fullt lagalegt umboð til að hafna , fyrir sitt leyti , samningsdrögum um nánara samstarf við Evrópusambandið .
Hann hafði jú svipað neitunarvald og það sem Bandaríkjaforseti fer með .
Ekki er óalgengt að kjörinn forseti Bandaríkjanna hafni tugum lagafrumvarpa sem rétt kjörinn meirihluti bandaríska þjóðþingsins hefur samþykkt .
Þá er ekki spurt um hvort mál séu " góð " eða " slæm " heldur aðeins um það , hvort synjun forseta sé innan ramma laganna .
Pútín segir að vegna mótmæla í Kiev hafi Yanukovych , forseti Úkraínu , samþykkt að efna til nýrra forsetakosninga í landinu í desember nk. , löngu áður en kjörtímabili hans lyki .
Samkomulagi um þetta hafi verið komið á með atbeina ESB , Bandaríkjanna og Rússa og Yanukovych og talsmönnum mótmælenda .
Örfáum klukkutímum síðar hafi ekkert verið gert með þetta samkomulag og þingið hafi rekið Yanukovych frá völdum , sem það hafði þó enga formlega heimild til að stjórnlögum ríkisins .
Rétt svo langt sem það nær Atburðarásin sem Pútín lýsir er í meginatriðum rétt .
Aðkoma ESB og ekki síður Bandaríkjanna , sem voru staðin að því að velja sjálf nýja forystu í Úkraínu úr hópi leiðtoga mótmælenda , var svo sannarlega ekki gallalaus .
En margt bendir á hinn bóginn til að atburðirnir hafi ekki lengur lotið neinni stjórn , þegar þarna var komið .
Úkraínuforseti flúði land eftir að skotið var á bifreiðar sem fluttu hann og fjölskyldu hans .
Ekki hefur verið sannað með óyggjandi hætti hverjir það gerðu eða hverjir það voru sem skutu úr launsátri á vopnlitla mótmælendur .
Þótt leiðtogar mótmælenda ráði nú her og lögreglu í Kiev og vesturhluta landsins hafa þeir ekki náð að handsama leyniskytturnar .
Færa má rök fyrir því að Pútín , þótt valdamikill sé heimafyrir , hefði aldrei getað staðið það af sér að " svara ekki kalli " íbúa Krímskaga , þótt málum sé blandið hvernig það kall var komið til .
Íbúasamsetning á skaganum og sögulegar tengingar hans við Rússland í hundruð ára hafi verið óviðráðanlegt stjórnmálalegt dæmi .
Pútín hefur enn ekki farið með her sinn inn í Austur- Úkraínu , þótt þar yrði hernaðarleg fyrirstaða ekki mikil .
Hann segist munu virða forsetakosningar þar í landi í maí , þótt til þeirra hafi verið stofnað með ósköpum að hans mati .
Á það mun reyna .
Því fer fjarri að framganga Pútíns sé yfir gagnrýni hafin .
Það virðist blasa við að hann líti ekki á sjálfsákvörðunarrétt þjóða sem heilagan .
Því miður er hann ekki einn um það .
En menn " teygja sig um hurð til lokunnar " þyki þeim ekkert minna duga til en Adolf Hitler til að lýsa gjörðum Pútíns .
Hitler er í fremstu röð stríðsglæpamanna , gyðingamorðingi og er þá ekki allt talið .
Þetta veit McCain og þetta veit Karl prins .
En afskaplega hlýtur það á hinn bóginn að gleðja prinsinn , að Ríkharður þriðji , sem varð seinastur kónga Englands til að falla í bardaga , skuli nú , eftir 530 ár frá þeim atburðum , eiga vígða mold vísa í dómkirkjunni í Leicester , eftir að hafa verið grafinn upp undan því ömurlega bílaplani hins opinbera , í umhverfi sem aðeins nútímalegir arkitektar hefðu getað skapað .
Íslendingar eru fámenn þjóð og eru stundum minntir á það .
Margir þeirra hafa lent í því að ekki háttvísustu útlendingar sem þeir eiga samskipti við hafa spurt um íbúafjölda landsins og gert sér svo , með nokkru yfirlæti , nokkurn mat úr svarinu .
Þeir velta því þannig upp að það væri nú aðeins eins og gerðist í miðlungsborg í þeirra heimalandi , borg sem umheimurinn hefði jafnvel aldrei heyrt nefnda .
Eða þeir þykjast sjá í hendi sér að það land byggi álíka fjöldi og ætti heimilisfesti í " a few blocks in Manhattan " eða samsvarandi hópur og hlypi þar maraþon árlega .
Bréfritari hefur á löngum ferli fengið sinn eðlilega skammt af þess háttar hjali , án þess að kvarta og er t.d. minnisstætt þegar þáverandi starfsbróðir spurði um íbúafjölda á Íslandi og sagði , er hann heyrði svarið : " Þetta er svipaður fjöldi og starfar í Seðlabanka Indlands .
" Landsmönnum fjölgar , minnimáttarkenndin vex Slík viðhorf koma ekkert á óvart .
En það gerir hins vegar hitt , hve sumir heimamenn virðast illa þjakaðir af minnimáttarkennd vegna þessa .
Það á jafnvel við um menn sem ákaft hafa kallað eftir því , með misjöfnum árangri , að fá að vera í fyrirsvari , inn á við og út á við , fyrir hið samansafnaða fámenni " á skerinu " .
Sérlega minnisstæður í þessu samhengi er forystumaður einn á stjórnmálavettvangi sem þjóðin greiddi ekki lakari laun en fjölmennari þjóðir greiða sínum pótintátum .
Hvað eftir annað kallaði hann þennan skilvísa launagreiðanda sinn " örríki " í opinberri umræðu .
Stundum var það raunar gert til að undirstrika pólitíska nauðsyn þess að Íslendingar fælu öðrum forræði eða úrslitaáhrif um sín mikilvægustu mál .
Ekki er útilokað að ýmsir hafi þá hugsað með sér að gæfuríkt var að slíkir höfðu ekki áhrif þegar barist var til sigurs fyrir heimastjórn og fullveldi og íbúafjöldi " örríkisins " var aðeins tæpur fjórðungur þess , sem nú er .
Þegar öll mál sem út af stóðu voru loks felld í innlendar hendur fyrir réttum 70 árum voru íbúarnir 144.000 eða svo , vel helmingi fámennari en þeir eru nú og miklum mun vanbúnari í veraldlegum efnum en síðar varð .
Þeir voru vissulega til sem vantreystu þjóðinni til að fara með eigin mál sökum fámennis , en þeir voru ekki margir .
Þeir sem treyst hefur verið til forystu gagnvart öðrum hafa oft tekið eftir því , að það eru sjaldan dregin nein sérstök mörk við íbúafjölda á borð við hinn íslenska .
Þeir sömu hafa aldrei heyrt erlenda fyrirsvarsmenn hafa örríkið í flimtingum .
Aðeins innlenda minnipokamenn .
Aldrei fundu menn fyrir því , til að mynda , að yfirvöld í Bandaríkjunum gerðu neinn mun á norrænu ríkjunum hvað þetta varðaði .
Þetta voru allt smáríki í þeirra augum , sem ekki gátu haft nein úrslitaáhrif á þróun alþjóðamála , fremur en önnur slík .
Stundum virtust Ameríkumenn draga smáríkjamörkin við 10 milljónir íbúa eða þar um bil og gera engan mun á þeim sem voru undir því marki .
Þetta voru þó ekki nein formleg skil á milli þjóða .
Íslendingar hafa vanist því t.d. að horfa á Dani sem stórþjóð , enda átti hún alls kostar við okkur , þótt þeir beittu afli sínu oftar en ekki mildilega í samanburði við aðra nýlenduherra .
Að því leyti voru þeir stærri í sniðum en margur fjölmennari nýlenduhafi .
En enginn munur reyndist þó í raun á getu til sjálfsvarnar þegar Þjóðverjar hernámu Danmörku eða þegar Bretar hernámu Ísland .
Íslendingar töldu sig auðvitað mun heppnari með hernámsþjóð miðað við þá kosti sem í boði voru og höfðu enga þörf á andófsbaráttu gegn henni á síðustu vikum stríðsins .
Íslendingar komust hjá skrítnum voðaverkum , á borð við það að þeim hefði orðið á að myrða orðhvatan færeyskan rithöfund vegna óðagots og innistæðulítillar hetjuvímu í stríðslok .
Stendur ekki til að stýra veröldinni Það gerir Íslendingum ekkert til , nema síður sé , að þeir ráði engum úrslitum um hvernig til takist um þróun mála í alþjóðlegum átökum .
En það breytir hins vegar öllu að ráða úrslitum um það sem að okkur snýr og almannahagur veltur á .
Sjálfsagt er að gæta sinna hagsmuna hvarvetna eins og fært er og gæta þess eins og má að leggja sitt lóð í hvert eitt sinn á rétta vogarskál , þegar færi gefst til þess .
En sagan sýnir að við eigum enga bandamenn algjörlega vísa , þegar á reynir , eins og sýndi sig þegar jörðin skalf skyndilega undir efnahagslegum forsendum landsins , er alþjóðleg kreppa og ógætileg framganga íslenskra banka og útrásarkappa lagðist á eitt .
Þeir sem við þóttumst vera í sérstöku efnahagslegu samstarfi við í EES voru okkur óliðlegastir og skeinuhættastir þá , svo varlega sé talað .
Höfðum við þó lagað alla lagaumgjörð íslenska bankakerfisins að ESB-kröfum sem og þann aga sem beita mætti banka til að stuðla að því að þeir færu sér ekki að voða .
Reglur Evrópusambandsins varð að elta svo íslenskar bankastofnanir fengju að eiga viðskipti á meginlandinu .
Ísland leitaðist þó við að hafa sínar reglur eins þröngar og verða mátti , öfugt við kjánalegar fullyrðingar um hið gagnstæða .
Og því miður reyndust sumar norrænu þjóðirnar okkur beinlínis illa þegar við máttum síst við því , en ekki þó Færeyingar , en Jóhönnustjórninni tókst þó að sýna einmitt þeim frændum okkar óboðlegt tómlæti þegar ESB vildi beita eyjarnar efnahagslegum þvingunum .
Auðmýktin gagnvart ESB gekk fyrir frændsemi og vinsemd við Færeyjar .
Skrítinn vinkill En sérkennilegheit í bland við persónulega andúð og tilbrigði við minnimáttarkennd getur birst með ýmsu móti .
Kannski sér hins íslenska fámennis fremur stað í slíku en í færleik til að gæta hagsmuna út á við .
Engum er alls varnað , og þá ekki Agli Helgasyni frekar en öðrum .
En þegar hann nálgast tilteknar persónur þá hefur margsýnt sig að hann ræður ekki við sig .
Þá hverfur hann í spuna og ímyndun og lætur eins og hann sé að fara með staðreyndir þótt flest sé tilbúningur einn .
Og það gerist þótt á netöld sé svo undurlétt að afla sér réttra upplýsinga og spara sér að hlaupa á sig .
Þannig skrifaði Egill pistil á dögunum : " Það er sannkallað gleðiefni að eitt fegursta og merkasta hús Reykjavíkur skuli aftur fá sitt gamla nafn .
Nú fær ( þ ) að að heita Safnahúsið eins og í upphafi í stað hins óímunnberanlega nafns Þjóðmenningarhús .
Þjóðmenningarhúsið varð til upp úr einhverju furðulegu bralli í kringum aldamótin síðustu .
Þá voru bæði Landsbókasafn og Þjóðskjalasafn flutt af Hverfisgötunni , fyrst var þá hugmyndin að fara með forsætisráðuneytið þarna inn – það var líkt og liður í viðleitni Davíðs Oddssonar til að samsama sig Hannesi Hafstein – en þegar það gekk ekki eftir var Þjóðmenningarhúsið stofnað .
Því miður hafði Þjóðmenningarhúsið aldrei neitt inntak .
Þarna hefur verið reynt að setja inn einhverjar sýningar , en um leið hefur þetta verið ráðstefnu- , veislu- og kokkteilhúsnæði fyrir ríkið .
" Því næst er látið undan minnimáttarkenndinni eins og viðkomandi er svo títt að gera og útlendingar kallaðir til vitnis , en síðan segir : " Nú er ætlunin að í Safnahúsinu verði sett upp sýning í samstarfi Þjóðminjasafnsins , sem sér um rekstur hússins , Listasafns Íslands , Náttúruminjasafns Íslands , Þjóðskjalasafnsins , Landsbókasafns og Stofnunar Árna Magnússonar .
Þarna er tækifæri til að ljá þessu merka húsi alvöru inntak – sem rímar við hið upprunalega hlutverk þess .
" Raunveruleikinn Undir það skal tekið að miðað við breytta starfsemi fer nýja ( gamla ) nafnið umræddri byggingu prýðilega .
( En lesendum er látið eftir að ákveða hvort sé talfærum manna erfiðara viðfangsefni orðið " óímunnberanlega " eða orðið " þjóðmenningarhús " .
) En hvaðan hefur Egill Helgason það að Davíð Oddsson hafi viljað að gamla safnahúsið skyldi endurreist til þess að hýsa forsætisráðuneytið ? Er ekki líklegt að hefði vilji þess alræmda frekjuhunds staðið til þess þá hefði það orðið úr ? Það er ekki fótur fyrir því að vilji þess manns hafi staðið til þess .
Sá hafði hins vegar staðið fyrir því að embætti forseta Íslands færðist í veglega skrifstofu á Sóleyjargötu 1 .
( Hús sem hafði sögulega tengingu við þrjá forseta landsins auk eftirsóknarverðrar staðsetningar .
) Mjög þröngt var orðið um embættin tvö í forsætisráðuneytinu svo ekki varð við það unað lengur .
Fljótlega eftir að það hafði verið gert stóð forsætisráðherrann fyrir því að Stjórnarráðshúsið gamla var gert upp frá grunni í fyrsta sinn í háa herrans tíð og innri skipan þess breytt ( í samráði við húsverndaryfirvöld ) svo það mætti henta vel sem skrifstofa forsætisráðherra og starfsmiðstöð ríkisstjórnar landsins um langa framtíð .
( A.H .
er frjálst að halda að það hafi verið gert til " samsömunar " vegna þess að Hannes Hafstein hafi verið fyrsti ráðherrann sem brúkaði húsið .
) Á meðan á þessari endurbyggingu stóð flutti forsætisráðherra með daglega starfsemi sína í Ráðherrabústaðinn við Tjarnargötu .
Sú bygging var orðin illa farin vegna viðhaldsskorts .
En fljótlega eftir að ný ríkisstjórn tók við , vorið 1991 , var ákveðið að taka húsið algjörlega í gegn og um leið var innri skipan breytt nokkuð ( í samráði við húsaverndaryfirvöld ) .
Sú aðgerð var ekki ódýr frekar en endranær þegar sögufræg og gömul hús eiga í hlut .
( Þeir sem vilja mega telja að eingöngu hafi verið ráðist í verkið vegna samsömunarþarfar við Hannes Hafstein sem fyrstur hafði verið húsbóndi í því húsi , fengið það frá Flateyri fyrir eina krónu og selt það ríkinu síðar .
) En eftir að húsinu hafði verið gert vel til hæfis gegnir það nú hlutverki sínu mun betur en áður .
Af framangreindum ástæðum var alls engin ástæða og ekki hinn minnsti áhugi á því að flytja forsætisráðuneytið í Gamla safnahúsið .
Slíkt mun hins vegar hafa verið kalsað einhverjum árum fyrr , þegar menn þóttust sjá hilla undir að Þjóðarbókhlaðan yrði loks að veruleika .
Ótrúlegt er að sú umræða hafi nokkuð tengst getgátum um að þáverandi borgarstjóri væri upptekin við að " samsama sig " við Hannes Hafstein ! Annað mál Þegar ljóst varð að forsætisráðuneytið ætlaði , þrátt fyrir að það kostaði skildinginn , að ráðast í að láta gera upp umrædda byggingu , var þrýst á að Hæstiréttur Íslands flytti í húsið .
Rétturinn bjó þá við algjörlega óviðunandi aðstöðu í Arnarhvoli .
Sá þrýstingur hvarf þegar ríkisstjórnin ákvað að ráðast í byggingu nýs húss fyrir Hæstarétt Íslands .
Hitt er annað , að nú þegar unnið er að því að stofna til millidómstigs í landinu , heyrast þær raddir að eðlilegt sé að það dómstig fái aðsetur í núverandi dómhúsi Hæstaréttar og Hæstiréttur sjálfur flytji í góða húsið sunnan við .
Yrði sú raunin þyrfti sjálfsagt að innrétta húsið að verulegu leyti með nýjum hætti .
Það hlaut eins konar " generalprufu " sem dómhús í Landsdómsmálinu .
Sá málatilbúnaður var með þeim ólíkindum sem menn muna .
Það hefur ekkert með húsið að gera , fegurð þess og reisn og það féll enginn blettur á dómendurna , sem að lögum gengu til lögboðins verkefnis .
En hugleiðing um nýja innréttingu þess húss , ef til kemur , leiðir til nærtækrar hugsunar .
Hvernig eru þeir innréttaðir sem ráða sér ekki fyrir fagnaðarlátum vegna nafnbreytingar á húsi , sem söfn landsins fá til umráða um hríð , en eru svo þjakaðir af persónulegri afstöðu eða óvild , að þeir hafa ekki burði til að fagna því , sem miklu meira var , að pólitískur vilji stóð til þess að sýna safnahúsinu þann sóma sem það átti skilið og fylgja þeim vilja eftir af nægilegum krafti og tryggja þá fjármuni sem þurfti ? En um það tjáir ekki að fást .
Slíkum innréttingum verður ekki breytt eins auðveldlega og hinum og þeir sem í hlut eiga sitja uppi með þær .
Þeir um það .
Harpsund , sveitasetur forsætisráðherra Svíþjóðar , er snotur staður .
Þótt herragarðssetrið sjálft sé ekki stórt og geti aðeins hýst fáa næturgesti hefur geta staðarins í slíkum efnum verið bætt og aukin með nokkrum skemmtilegum smáhýsum .
Frægastur gesta Tage Erlander , forsætisráðherra Svíþjóðar , gegndi því embætti á þriðja áratug og naut þess að vera í Harpsund eftir að maður í álnum ánafnaði ríkinu sveitasetrið árið 1953 .
Erlander dvaldist þar ýmist einn eða með innlendum eða erlendum gestum .
Einn frægra gesta hans var gamli sovétleiðtoginn Nikita Krústsjeff .
Hann hafði marga fjöruna sopið þegar þarna var komið .
Á leið sinni til ýtrustu valda í alræðisríki öreiganna hafði hann tekið að sér að láta myrða 30 þúsund manneskjur í Úkraínu , að undirlagi hins sæla sonar skóarans , eins og íslensk skáld kölluðu Jósef Stalín í vinarhótum .
Það getur komið fyrir alla , sem fást við stórvirki , að fara fram úr þeim áætlunum sem liggja til grundvallar verkinu .
Krústsjeff undi sér svo vel við verkefnið , sem Stalín hafði fengið honum , að áður en hann vissi af var hann kominn 20% fram úr upphaflegum áætlunum og uppgjörstölur sýndu að hann hafði látið drepa 36 þúsund manneskjur .
Segja má að 6000 manns hafi verið líflátnir utan áætlunar , sem hlaut að vera áhyggjuefni , ekki síst í ríkinu sem lagði svonefndan áætlunarbúskap til grundvallar öllum framförum .
Sagt var að Krústsjeff hafi mætt til Kremlar , með kaskeitið í hendinni , órór og álútur fyrir Stalín , óviss um hvort hann myndi lifa af þessa leiðu reikningsskekkju .
En eftir að hafa látið félaga Nikita skjálfa um stund sagðist mildingurinn innan við múrvegginn ekki vilja hafa þessi mistök á móti honum .
Yrði hann að njóta þess að vanrækslan hefði þó verið í þessa áttina .
Kom þessi ákvörðun Stalíns heim og saman við það mat sem helstu rithöfundar Íslands höfðu á þessum prestlærða pótintáta á þessum tíma .
Þar færi barnagæla og ljúflingur sem helst mætti ekki neitt aumt sjá .
Krústsjeff var lengi nærri háborðum Stalíns eftir þetta í hópi margra annarra valinkunnra félaga og alþýðuvina eins og þeirra Bería , Malinkofs og Molotofs .
En Molotof er eini utanríkisráðherra heimsins sem fengið hefur kokteila , að vísu nokkuð óvenjulega , hina sérlegu drykki diplómatíunnar , nefnda í hausinn á sér .
Eftir lát Stalíns , vorið 1953 , taldist Krústsjeff til þeirra þriggja sem næstir stóðu tindi valdsins í Moskvu og tveimur árum síðar hafði hann náð lokatakmarki sínu og bolað öðrum félögum til hliðar .
Hann varð einræðisherra Sovétríkjanna , fremstur meðal annarra valdlausra öreiga ríkisins , í ein 11 ár .
Á þessum árum sótti hann Erlander alþýðuforingja heim í Harpsund og Erlander fór með Krústsjeff út á Harpsundartjörn á bátskel og sátu valdamennirnir þar sjálfir undir árum .
Myndir af þessi atviki fóru um alla jarðarkringluna og þóttu í senn sniðugar og merkilegar .
Ráðamenn róa Síðan þetta gerðist hefur það verið hluti af gestrisni sænska forsætisráðherrans að róa spölkorn með gesti sína á tjörninni .
Nú síðast fyrir fáeinum vikum voru þeir fjórir undir árum kænunnar , að gestgjafanum meðtöldum : Kanslari Þýskalands , forsætisráðherra Svíþjóðar , Hollands og Bretlands .
Sagt var að fjórmenningarnir væru að ræða um Evrópumál á breiðum gundvelli .
Flestir virtust þó telja , að leiðtogarnir væru að ræða Evrópumál á þröngum grundvelli .
Umræðan snerist sem sagt eingöngu um það , hver ætti að fá að setjast í stól José Manuels Barroso , forseta framkvæmdastjórnar ESB .
Fyrrverandi forsætisráðherra Lúxemborgar í tæp 19 ár , Jean-Claude Juncker , hafði lengi verið talinn vænlegur í það embætti og hann hefði stuðning Merkel kanslara Þýskalands , forysturíkis ESB .
Mörgum þótti að þegar afstaða frú Merkel væri kunn þyrfti ekki að telja fleiri atkvæði .
En þar sem flokkurinn Ukip vann óþægilegan sigur í Bretlandi í evrópuþingskosningum á dögunum og stutt er í þingkosningar í landinu , varð Cameron forsætisráðherra að leika þá fáu leiki sem hann átti .
Hann tilkynnti því með nokkrum þunga að hann gæti alls ekki fellt sig við að Juncker fengi embættið feita .
Uppgefin ástæða var sú , að Juncker væri galvaskur baráttumaður þess að ESB yrði smám saman að sambandsríki og við þá þróun gætu Bretar ekki sætt sig .
Staðreyndin er auðvitað sú , eins og Boris Johnson borgarstjóri í London benti strax á , að allir þeir forystumenn sem til álita koma stefna í þá átt .
Og sambandið sem heild stefnir í þá átt og hefur lengi gert og bara miðað vel .
Það er alkunna að teinarnir sem evrópulestin hefur verið sett á liggja lóðbeint til þessa fyrirheitna lands .
Meira að segja Íslendingar , sem búa í járnbrautarlausu landi , vita að járnbrautarstjórinn ræður engu um það hvert lestin fer .
Það gera teinarnir .
Lestarstjórinn getur haft eitthvað pínulítið að segja um hraðann sem lestin fer á að endamarkinu .
En einnig í þeim efnum eru áhrif lestarstjórans lítil , því að ákafur þrýstingur er á hann um að " halda áætlun " og fljótlega verður sú krafa hin eina sem gefur lífi hans tilgang .
Cameron veit á hinn bóginn að stuðningurinn við Juncker er mun minni en látið er .
Derringur forsætisráðherrans er því áhættulaus .
Þeir aðrir , t.d. leiðtogar smáríkja á meginlandinu , sem þola Juncker illa ( en hann er frægur fyrir þvöglulegar ræður þess sem allt veit best ) þora ekki að rísa upp gegn vilja Þýskalandskanslara .
En þeir geta , eftir yfirlýsingar Breta , lagst á þær árar ( koma árarnar enn við sögu ) að nú sé óhjákvæmilegt sé að finna annan mann .
Sagan endurtekur sig Fordæmið er til fyrir þessu .
Árið 1995 þurfti að finna forseta framkvæmdastjórnar þegar Delors mikli lét af því starfi .
Helmut Kohl var þá risinn meðal leiðtoga ESB í öllum skilningi orðsins .
Hann tilkynnti pent að hann vildi Belgann Jean-Luc Dehaene í embættið .
Það virtist þar með ætla að ganga eftir , því að enginn virtist ætla svo mikið sem tísta gagnvart þeirri hugmynd .
En allt í einu kom opinber yfirlýsing frá John Major , forsætisráðherra Breta , um að hann legðist gegn hugmyndinni .
Þetta kom á óvart , því að Major þótti jafnlítill skörungur og fyrirrennari hans , járnfrúin , var mikill .
Fjölmiðar ræddu uppákomuna með þeim formerkjum að Bretar gætu aldrei verið til friðs og þeir ógnuðu hinni góðu samstöðu sem jafnan væri í sambandinu og þyrfti að vera þar .
Bréfritari minnist þess , að hann var um þessar mundir sessunautur við borð eins af þjóðhöfðingjum álfunnar , sem hann hafði hitt alloft áður .
Bréfritari fór , í takti við fyrrnefndar umræður , að undra sig á framgöngu Majors .
Þjóðhöfðinginn sagði að augljóst væri af þessum hugleiðingum að bréfritari væri illa að sér um hræringar á æðstu stöðum innan sambandsríkjanna .
Það hefði verið víðtæk óánægja með hugmynd Kohls kanslara og aðferð hans við kynningu hennar .
Kohl léti eins og málið væri afgeitt eftir að afstaða hans væri ljós .
En þrátt fyrir reiði og móðgun hefði ekkert ríki á meginlandinu vogað sér að andæfa opinberlega .
En mörg þeirra hefðu sammælst um að fara bónarveg að Bretum um að þeir tækju að sér að hengja bjölluna á hinn risavaxna kött .
Hann hefði loks ljáð máls á því .
Og brátt myndum við sjá að margar þjóðir tækju að " leita sáttatillögu .
" Allt gekk það eftir sem hinn vitri jöfur sagði .
En hvað fær John Major út úr þessu , var þjóðhöfðinginn spurður ? Það sem hann þarf .
Hann er með marga efasemdarmenn um ESB í sínum röðum , sem gamli leiðtoginn Thatcher hottar á .
Þegar þessi mótmæli koma fram og niðurstaðan verður sú að Dehaene verður ekki ESB-stjóri , geta stuðningsmenn Majors bent hróðugir á hversu mikil áhrif breski forsætisráðherrann hafi í þessu meginlandssambandi .
Og það er aukaatriði að stuðningsmenn hans vita , eins og við , að þar hefur hann sáralítil áhrif .
Allt fór eins og að var róið Vikurnar eftir þetta samtal færðist Dehaene smám saman til hliðar og leiðtogarnir sættust á lægsta samnefnarann sem þeir fundu , Jacques Santer , sem verið hafði forsætisráðherra Lúxemborgar í rúm 10 ár .
Santer var prýðilegur maður , velviljaður og vinsamlegur Íslendingum en hann var aldrei tekinn fullkomlega alvarlega sem leiðtogi kommisseraveldisins í Brussel .
Kohl kanslari , sem hafði viðurnefnið herra Evrópa , setti sig sjaldan úr færi gæti hann auglýst hversu veikur leiðtogi Santer væri .
Sýnir máttleysi en ekki styrk Cameron , sem gefið hafði til kynna að Bretar kynnu að segja sig úr ESB verði Juncker æðstri strumpur ESB , mun geta barið sér á brjóst , þegar einhver annar sest á setuna sem Juncker langaði í .
Atvikið sýni að Bretar hafi mjög mikil áhrif , en það er fjarri lagi .
Og auðvitað er heimskulegt að láta eins og það sé ákvörðunarástæða um veru í eða utan ESB hvaða ólýðræðislegi æðstistrumpur tyllir sér á tærnar í Brussel í 5 ár í senn .
Ef það er ákvörðunarástæða þá má augljóst vera að raunveruleg rök fyrir veru Breta í ESB eru ekki lengur til .
Það skyldi þó ekki vera .
Kosningaloforð eru eins konar undirflokkur loforða .
Þau er brúkuð þannig af þeim sem gefa þau og langflestir þeirra sem meðtaka þau og láta þau jafnvel ráða atkvæði sínu , vita vel að þau hafa lélegt hald .
Önnur staða Þau eru mörg tilbrigðin á túlkunum á kosningaloforðum , þegar tími efndanna rennur upp og einkum þegar sá tími er við það að renna út .
Þá eru sóttir fyrirvarar og viðbætur djúpt ofan í gamlar ræður , greinar eða samtöl , jafnvel í búta af vandræðalegum svörum við spurningum fréttamanna .
Þegar allt þetta kemur saman sé ósanngjarnt , ef ekki beinlínis rangt , að halda því fram að umrædd loforð hafi verið svikin .
Slíkur leikur er stundaður oft og af mörgum , enda hafa svo margir svo oft komist upp með hann .
Það eru vissulega ekki allar skýringar á tæpum efndum loforða óheiðarlegir útúrsnúningar .
Aðstæður kunna að verða aðrar á kjörtímabilinu en ætlað var á stund loforðanna .
Tekjur þjóðarinnar drógust meira saman en gert var ráð fyrir og því ekki hægt að efna loforð t.d. um aukin útgjöld eða til skattalækkunar .
Íslandi er ætíð stjórnað af samsteypustjórnum og því steyta kosningaloforðin einatt á því að " hinn flokkurinn eða hinir flokkarnir " ljá ekki máls á að efna það sem samstarfsflokkurinn lofaði .
( Stundum eru kosningaloforðin svo fráleit að það er þjóðþrifaverk að svíkja þau , en það er önnur saga og utan við umræðuefnið .
) Sviku í tafli án borðs og manna En þótt margt sé sannarlega satt í skýringum á illum efndum , þá eru óafsakanlegu svikin jafnframt mörg og svik Steingríms og VG í málefnum Íslands og Evrópusambandsins frægust í nýliðinni sögu .
Ríkisstjórn Jóhönnu og Steingríms sveik ekki bara kosningaloforðin mörg og stór .
Hún sveik líka þau loforð sem hún gaf eftir að þrýstingur kosningaaðdragandans var búinn .
Þannig sveik hún nánast öll þau loforð sem hún gaf við gerð heildarkjarasamninga , hvað eftir annað .
Hún hélt fundi ríkisstjórnarinnar úti á landi , sem var vel auglýst nýbreytni , og gaf við öll þau tækifæri heimamönnum sver loforð um úrbætur og stuðning við stórt og smátt .
Sum slík loforð átti að efna " öðrum hvorum megin við helgina .
" Þau áttu það hins vegar sammerkt , langtíma- og skammtímaloforðin , að gufa upp á sama augnabliki og ríkisstjórnin var sjálf horfin úr héraði .
Strax daginn eftir var eins og hún hefði aldrei verið þarna .
Svo voru það loforðin um nýja stjórnarskrá , norræna velferð og skjaldborg um heimilin , svo aðeins hin litríkustu séu nefnd til sögu .
Ríkisstjórnin sem tók við af þeirri svikulu í sumarbyrjun 2013 hefur vissulega á sér annan brag .
En þess verður nú vart í röðum stuðningsmanna hennar að þeim þykir mörgum hægt ganga og hikandi og ríkisstjórnin virðist þjökuð af ógnvænlegum ótta við það sem ekkert er .
Engin skýring er til á því hvers vegna kjarkleysið er á einu ári orðinn langstærsti hluti veganestisins í farteskinu .
Franklin D. Roosevelt , bandaríkjaforseti , sagði í frægri ræðu að ekkert væri að óttast nema óttann sjálfan .
Það var eftir árásina á Perluhöfn , sem var tilefni ræðunnar , og þá horfðu Bandaríkin framan í meiri ógnir en nokkru sinni áður .
Það hefði verið fyrirgefanlegt að finna fyrir innri skjálfta á slíku augnabliki .
Efndaleysi og afleiðingar Eins og að framan var sagt þá hafa svikin kosningaloforð ekki endilega gengið frá þeim stjórnmálamönnum sem slíkt hafa iðkað .
Auðvitað sleppa þeir betur eigi þeir sér sæmilegar málsbætur .
En það fer ekki hjá því , að trúverðugleiki manna skaðast nokkuð í hvert sinn , uns svo er komið , að innistæða alls trausts er þrotin .
Það má vissulega viðurkenna að í kosningabaráttunni , sem nú er nýlokið , hefur litlu verið lofað , svo eftir hafi verið tekið , enda kosningabaráttan með dauflegum brag .
Það gefur tilefni til að horfa á sveitarstjórnarkosningarnar árið 1982 þegar hart og fjörlega var tekist á í Reykjavík .
Sjálfstæðisflokkurinn hafði misst meirihluta sinn í kosningunum á undan og trúðu því margir að sá meirihluti myndi aldrei vinnast á ný .
Sjálfstæðisflokkurinn í borginni birti í þeirri kosningabaráttu m.a. auglýsingu um helstu áhersluatriði flokksins í kosningunum og setti þau síðan upp sem beinhörð kosningaloforð .
Voru kjósendur beðnir um að varðveita auglýsinguna og fylla inn í sérstakan reit aftan við hvert loforð , þegar það hefði verið efnt .
Eitt síðasta loforðið á listanum var svo það , að þau yrðu öll birt með áberandi hætti fyrir næstu kosningar eftir fjögur ár , svo allir mættu sjá , hvernig við hefði verið staðið .
Sjálfstæðisflokkurinn vann meirihlutann aftur .
Hann birti svo gömlu auglýsinguna á ný 4 árum síðar , eins og hann hafði lofað , og vann aftur meirihluta .
Og enn fór svo vel fjórum árum síðar , þegar ráðhúsbyggingin , sem öflugur hópur hafði hamast gegn , stóð hálfköruð og óhrjáleg úti í Tjörninni á kjördag .
Við þær óvægnu aðstæður fékk þessi sami meirihluti yfir 60 prósent atkvæðanna í höfuðborginni , sem er einsdæmi .
Þessar þrennar kosningar gætu m.a. bent til þess , að kjósendum líki það , þegar talað er við þá tæpitungulaust , þegar þeir vita hvar þeir hafa þá sem þeir veittu sitt umboð , þótt þeir séu ekki sammála öllum þeirra gerðum , og ekki síst líki þeim það vel , þegar þeir sjá , að viljinn til að efna loforð sín , kosningaloforð sem önnur , er augljóslega mjög staðfastur .
Þetta er sagt allt í plati Þetta sérstaka samband margra stjórnmálamanna við loforðin sín er viðurkennt sem sérstakt fyrirbæri .
Eftir að Marine Le Pen og flokkur hennar vann stórsigur í Frakklandi bentu bæði fréttskýrendur og andstæðingar sigurvegarans á það , að reynslan sannaði að jafnvel þótt svo ólíklega færi , að Pen kæmist í framhaldinu til valda í Frakklandi , væri fjarri því víst að hún myndi fylgja sinni stefnu eftir í embættistíð sinni .
Þannig hefði Jacques Chirac , forseti Frakklands , kynnt sig í aðdraganda þess sem mjög gagnrýnan mann á framgöngu og þróun Evrópusambandsins .
Í forsetaembættinu hafi Chirac þó nánast frá fyrsta degi hagað sér eins og aðrir í elítunni .
Þeim þætti nefnilega allt í lagi þótt ESB efldist sífellt að völdum á kostnað ríkjanna , á meðan þeir sjálfir væru í forystu í einu af stórríkjum sambandsins og gætu ráðið miklu um í hvaða farveg völdin beindust .
Smærri ríki , eins og Austurríki , Svíþjóð eða Slóvenía , svo dæmi séu tekin , hafi auðvitað engin raunveruleg áhrif og eigi ekki að hafa það , að mati stórríkjanna .
Það var líka bent á að flestir töldu Hollande býsna harðsnúinn sósíalista , þegar hann hvarf nýkjörinn inn um dyr Elysée-hallarinnar í fyrsta sinn .
Aðeins ári síðar , með persónulegar vinsældir sínar foknar út í buskann , var hann á hröðum flótta undan eigin stefnu og loforðum og hefur , eftir evrópuþingkosningarnar , staðsett sig hægra megin við Sarkozy .
Slík dæmi eru ekki sögð þessum stjórnmálamönnum til hnjóðs .
Það er hægara um að tala en í að komast .
Á Íslandi er það gömul saga og ný , að flestir ráðherrar verða á augabragði að undirtyllu eigin embættismanna , þótt innanhúss sé þess gætt að láta ekki bera mikið á því .
Nýir menn úr nýjum flokkum reka sig hvarvetna fljótt á , að menn eiga óhægt um vik að setja mark sitt á stjórn lands , þótt í ráðherrastól sé komið , og standa við stór orð úr kosningabaráttu eða stjórnarandstöðu .
Þetta á ekki síst við í ríkjum sem hafa misst drjúgan hluta forræðis mála sinna í hendur á ólýðræðislegu fyrirbæri , eins og Evrópusambandið er .
Og þeir sem hafa lofað að derra sig við Evrópusambandið , komist þeir til valda , skila sjaldan neinu .
Þess vegna hefur fram til þessa ekki skipt miklu máli um þróun Evrópusambandsins , hvaða flokka kjósendur í einstökum aðildarríkjum hafa leitt til valda .
Þegar galvösku sigurvegararnir mæta til leiðtogafundarins í Brussel með hinum sem fyrir eru , minnir hópurinn mest á krakka í samræmdum búningum í breskum skólum .
Hvernig sem þau hafa látið heima hjá sér lúta þau nú öll , þæg og góð , aganum á staðnum .
Et tu , Le Pen ? Sá merki blaðamaður , Ambrose Evans-Pritchard , gerir sér grein fyrir þessu , en er ekki alveg viss um að þessi harða regla muni örugglega eiga við um Marine Le Pen , reyni á hana í raun , í hennar tilviki .
Le Pen kunni , með öðrum orðum , að vera undantekningin sem sanni regluna .
Pritchard segir nýlega í grein í Daily Telegraph : " Því er mjög haldið á lofti að evruefasemdir Þjóðfylkingarinnar séu eingöngu yfirborðstal .
Það má vera .
En þegar ég spurði frú Le Pen , hvert yrði hennar fyrsta verk , næði hún einhvern tíma inn í Elysée-höllina , var svar hennar afgerandi .
Hún sagðist myndu gefa fjármálaráðuneyti Frakklands fyrirmæli um að gera þegar í stað áætlun um að taka upp frankann á ný .
" Pritchard segir síðan : " Hún heiti því að láta leiðtoga Evrópusambandsins standa frammi fyrir ótvíræðum kostum á fyrsta fundi sínum með þeim : Þeir myndu annaðhvort vinna með Frökkum að skipulagðri niðurlagningu evrunnar eða streitast á móti og láta hina " efnahagslegu helreið " hafa sinn gang .
" Evran er úr sögunni á því augnabliki sem Frakkar yfirgefa samstarfið um hana , og einmitt í því felst okkar mikli styrkleiki .
Hvað ætla þeir að gera , senda skriðdreka yfir landamærin ? " Le Pen sagði , að engin málamiðlun væri fyrir hendi varðandi myntsamstarfið og að hennar mati væri engin leið fyrir þjóð að búa við sjálfstjórn innan ramma myntbandalagsins , og engin leið væri til að koma þar við efnahagslegri innspýtingu þegar vinna þyrfti gegn þeirri kreppu sem hrjáir einstök lönd í myntsamstarfinu .
" Evran kemur beinlínis í veg fyrir allar efnahagslegar ákvarðanir .
Frakkland er ekki land sem getur sætt sig við að lúta forræði frá Brussel .
Við höfum lotið andanum sem er inntak þrælahaldsins , " sagði hún .
" Femínískt fordæmi Þeir sömu , sem að undanförnu hafa haldið því fram að Evrópuþingið hafi fengið alvöru hlutverk og skipti miklu máli og sé helsta sannindamerki þess að lýðræði ríki í ESB , hafa skyndilega allt aðra sögu að segja , eftir síðustu kosningar til þess .
Þeir segja mikla sigra ESB-efasemdarflokka allt í einu ekki skipta máli .
Þeir muni , þrátt fyrir að vera stærsti þingflokkurinn frá stórum þjóðum og pínulitlum ( svo sem Danmörku ) , ekki hafa þar nein raunveruleg áhrif .
( Þarna er verið að tala um á annað hundrað þingmenn .
Á Bifröst er kennt að 2 – 3 Íslendingar hefðu alveg svakaleg áhrif á ESB-þinginu .
) Áhrif á hvað , er núna spurt .
Raunveruleg lagasetning er í höndunum á ólýðræðislegri framkvæmdastjórn og á hinum skrítnu leiðtogafundum , þar sem svefnlausir menn spila eftir eyranu á næturfundum , án nokkurs samráðs við einstök þjóðþing ( hvað þá einstakar þjóðir ) heima fyrir .
Og því er haldið fram , að jafnvel þótt afgerandi stjórnmálamaður eins og Le Pen kæmist í valdasætið í sínu landi , yrði hún strax gerð húsvön í Brussel og engin hætta sé því á að hún myndi lengi p ...
a þar á hin stífbónuðu gólf .
En það er samt ekki alveg útilokað að eitthvað gerðist .
Það getur skipt máli hver stendur á sviðinu .
Í þrjátíu og fimm ár , frá því að Winston Churchill var í forystu fyrir Breta , hafði karlmenni ekki stýrt landinu frá Downingstræti 10 .
Þá loks breyttist það og karlmenni sást þar á ný og það var gerð bylting með lýðræðislegum hætti .
Það vill raunar svo til að karlmennið þar var kona .
Þegar menn hlusta á þau skýra sinn málstað , Hollande forseta og Marine Le Pen , geta menn haft samúð með þeirra sjónarmiðum , eftir lífsskoðun hvers og eins sem hlýðir á .
En það er lítill vafi á því , hvort þeirra hefur yfir sér meiri karlmennskubrag .
Það er örugglega ekki vinstrimaður á vespu með gráan fiðring .
Sagt hefur verið í hálfkæringi , að skatturinn og dauðinn séu einu tvö fyrirbærin sem manneskjan geti verið viss um að komast ekki undan , þótt flest sé reynt .
Sennilega á skatturinn ekki þann heiður skilinn að vera settur á sama stall og dauðinn , þótt seigur sé , því almannarómur segir , að þeir sem síst skyldu sleppi margir við hann .
Ég óttast eigi Dauðinn er þannig samferðamaður hvers þess sem kominn er til vits og ára , þótt honum sé skákað til hliðar eins lengi og kostur er .
Óhjákvæmileiki dauðans verður til þess að maðurinn hræðist hann síður , a.m.k. sjálfs sín vegna .
Það er ekki til neins .
Dauðadómur er kveðinn upp yfir hverjum og einum í fyrstu andrá , þótt fullnustunni sé frestað um óákveðinn tíma .
Raunar er það svo að ungmenni í blóma síns lífs gæla flest við þá hugsun að þau séu ódauðleg , þótt þau hafi ekki orð á því .
Og þeim fer sú léttúð ljómandi vel .
Dauðans alvara og hin óttablandna virðing sækir á síðar .
Óttinn við að missa í dauðann þá sem mönnum eru kærir er sennilega fyrirferðarmeiri í undirvitundinni en óttinn sem að sjálfum snýr .
Enda situr sársauki þeirra beggja , þess sem fór og hins , eftir hjá henni eða honum sem syrgir .
Maður veit að minnsta kosti ekki betur en svo sé .
Heilbrigðisstéttir , björgunarsveitir , löggæslumenn og sjúkraflutningalið , slökkviliðsmenn og þess konar hetjur bjarga mannslífum með störfum sínum og eru virtar að verðleikum fyrir það .
Og stundum bjarga þessir lífi sama mannsins oftar en einu sinni .
Við vitum auðvitað innst inni að dauðinn verður ekki snuðaður um sitt , nema um stundarkorn af eilífðinni , en þegar mannslíf er hrifsað úr klóm hans , þegar " leikur líf á þræði " , er lífi bjargað , óháð því kalli sem kemur , fyrr eða síðar .
Ferðalokin hræða En þótt óttinn við dauðann sé þannig ekki eins yfirþyrmandi og ætla mætti er óttinn við hvernig hann kunni að bera að örugglega fyrir hendi .
Endalokin eru óvissu háð , enginn á kröfu umfram annan , en flestir geyma í fylgsnum hugans von um hæga dauðastund .
Engin leið er til við að gera upp á milli sjúkdóma sem leiða til dauða .
Sumir þeirra eru skelfilegir , hvernig sem á er litið .
Þeir murka beinlínis úr mönnum lífið og engin ráð eru til að stöðva þá og jafnvel tiltölulega fá úrræði til að milda lokagönguna nægjanlega , þótt á mörgum sviðum hafi góður árangur náðst til líknar .
Í þeim þjóðfélögum , sem hafa náð lengst við að tryggja fjöldanum " mannsæmandi líf " , eins og á Íslandi , hefur einnig tekist allvel að tryggja hinum deyjandi mannsæmandi brottför úr jarðneskri tilveru .
Líknandi úrræði á lokasprettinum eru þannig orðin mikilvægur hluti af mannsæmandi lífi .
Þau verða seint ofmetin .
Hæstur á óttalistanum Krabbamein er sá sjúkdómur sem löngum hefur valdið mestum ugg með mönnum .
Fyrir fáeinum áratugum var aldrei um slíka hluti rætt upphátt á heimilum , því óskráð bannhelgi ríkti .
Það hefur breyst og sjúkdómar af margvíslegu tagi eru ræddir ákaft þar sem nokkrir koma saman og eru jafnvel vinsælt umræðuefni .
Eins og fyrr var nefnt geta menn bent á meinsemdir sem eru sjúklingum óvægnari en flestar tegundir krabbameins .
En þótt verulegur árangur hafi náðst við meðhöndlun margra krabbameina nær meinið til svo margra , fyrr eða síðar , og verður ofan á , að umræðan sogast meir að því en öðrum sjúkdómum .
En þetta getur breyst eins og annað .
Á síðustu árum hefur sjúkdómur eins og alzheimer færst ofar á lista yfir þá sjúkdóma sem fólk hefur miklar áhyggjur af .
Alzheimer-sjúkdómurinn hefur ætíð verið til staðar í mannheimum .
En ekki í þeirri mynd sem hann birtist í umræðunni nú .
Þeir , sem eru nú komnir á efri ár , heyrðu um alzheimer fyrst fyrir fáeinum áratugum .
Áður var sagt að einhver í stórfjölskyldunni væri kominn í kör .
Sumir voru sagðir vera " farnir að kalka " , aðrir voru " gengnir í barndóm " og loks voru einhverjir " komnir út úr heiminum " .
Slíkt var ekkert fagnaðarefni , en ekki heldur nein hrollvekja .
Það þótti næstum sjálfsagt að fólk , sem farið var að grána fyrir margt löngu , færi að kalka pínulítið og stundum var brosað góðlátlega að því .
Það þótti jafnvel eitthvað vinalegt við það að menn gengju í barndóm .
Gamall þulur sagði að þeir sem væru dálítið barnalegir alla ævina gengju síður í barndóm en hinir .
Hann virtist telja að manni væri í öndverðu skammtaður tiltekinn barnaskapur og tæki hann sjálfan sig of alvarlega drýgstan hluta ævinnar hlyti hann að ganga harkalega í barndóm áður en yfir lyki .
Ólíklegt er að mikil vísindi hafi verið á bak við þess háttar kenningar .
En í rauninni var ekki litið á " kölkunina " eða " barndómsganginn " sem eiginlegan sjúkdóm , og enginn var því að amast við því þótt engin lækning væri til .
Þetta var óhjákvæmilegur hluti af lífsins hringrás .
Fyrir daga hitaveitu og pensilíns sá svo blessuð lungnabólgan um það að þetta skeið stóð fremur stutt .
Ný og erfið staða Nú kalkar enginn né gengur í barndóm og baðkör eru hin eina kör sem nútímamaðurinn hefur heyrt nefnda .
En margir fá hins vegar alzheimer-sjúkdóminn .
Og það er ekkert gamanmál .
Vaxandi langlífi skýrir það að hluta til .
En fleira kemur til .
Ný og betri þekking leiðir til þess að með réttu er litið á fyrrnefnt ástand sem sjúkdómsástand , sem alzheimer er í huga almennings safnheiti fyrir .
Og þegar óumdeilt er , að um sjúkdóm sé að ræða , eru að sjálfsögðu kröfur uppi um að fundnar séu leiðir til að lækna hann .
Á meðan það hafi ekki tekist þurfi að finna ráð til að hægja á sjúkdómnum og meðan sé beðið eftir árangri þar er þrautavarakrafan sú , að einkennin verði milduð og tilvera sjúklinga og aðstandenda gerð bærilegri en nú er .
En hvað veldur því að óttinn við þennan sjúkdóm er að nálgast óttastig krabbameins ? Leikmaður kemst ekki nær því en að geta sér til um ástæður .
Bein áhrif sjúkdómsins og sjúkdómskvalir eru auðvitað ein ástæðan .
Og þær eru þungbærar , m.a. vegna þess að sjúklingurinn missir fyrr eða síðar getu til að hjálpa heilbrigðisfólki og aðstandendum að draga úr kvölum og milda angist .
En þessi sjúkdómur breytir iðulega manneskju úr sjálfri sér í aðra , með allri þeirri niðurlægingu sem slíku getur fylgt .
Ástvinirnir kveljast kannski meir en sjúklingurinn á því stigi .
Er lyfjalausn sjáanleg ? Risafyrirtæki í lyfjaframleiðslu ráða mestu um hvert fjármunum er beint þegar " uppgötva " skal ný lyf sem vinna eiga á tilteknum sjúkdómum .
Ákvarðanir um slíkt eru sagðar eðlislíkar þeim sem teknar eru við borð stóru spilavítanna , þar sem mest er undir .
Rannsóknir af slíku tagi kosta óhemjulegt fé .
Og mestar líkur eru á , að því fé sé á glæ kastað .
En vonin er að gagnlegt lyf við viðkomandi sjúkdómi finnist .
Þá mun gull í buddur burgeisa bætast og kostnaður skila sér margfaldur til baka .
En eins og við spilaborðið er rétt að stilla væntingum í hóf .
Lyfjafyrirtæki , sem finnur og framleiðir nýtt lyf , sem sannar gagn sitt , hefur einkaleyfi á því í afmarkaðan tíma .
Hann verður að duga til þess að endurheimta rannsóknarkostnað , rekstur tiltekinna þátta fyrirtækisins , hallann af öðrum lyfjarannsóknum og þar fram eftir götunum .
Þar sem heimurinn er mjög skammt á veg kominn í átt til þess að finna lyf sem skipt gæti sköpum í baráttunni við alzheimer-sjúkdóminn þykir áhættan við umfangsmiklar rannsóknir mikil .
Því er þrýstingur á að lengdur verði sá tími sem einkaleyfi lyfjafyrirtækja gildi fyrir þau lyf sem þeir ná að framleiða , til að réttlæta óviss útgjöld .
Þau viðbrögð heyrast á móti að lyfjafyrirtækjum sé ekki treystandi .
Þessi fyrirtæki eru ekki þau vinsælustu í heiminum og vantraust ríkir á heilindum þeirra og því að stjórnendur þeirra og eigendur hafi stjórn á gróðafíkn sinni .
En það er mikið í húfi og þýðingarmikið að aukinn kraftur sé settur í leit að lyfjum sem geti breytt einhverju um framgang þessa sjúkdóms .
Aldursmynstrið á Vesturlöndum mun óhjákvæmilega auka vægi þessa sjúkdóms verulega á allra næstu árum .
Sameiginleg útgjöld vegna þessa munu aukast stórkostlega .
Það er sennilega rétt sem öldrunarlæknirinn sagði : Verði ekki tekið miklu fastar á en nú er gert geta allir , ekki aðeins sjúklingarnir , gleymt þessu .
Þá munu áratugir líða án þess að glitti í árangur .
Þá munu miklu meiri fjármunir fara í umönnun en gætu dugað í rannsóknir nú .
Það er mjög dapurleg spá .
Ekki þarf að efast um að rétttrúnaðarmennirnir sem misstu sig út af litla moskumálinu eru vel meinandi .
Enn minni vafi er á að þeir eru einlæglega sannfærðir um að þeir búi yfir ríkari réttlætiskennd en " hinir " .
Þess vegna bannfæra þeir umræðu sem telst ekki vera innan þeirra marka sem þeir sjálfir ákveða .
Borgarstjórnarkosningarnar í vor þóttu dauflegar og áhugi íbúa höfuðborgarinnar fyrir þeim dræmur með eindæmum .
Það er því ekki að undra þótt þær séu ekki heldur eftirminnilegar .
Það er þá helst að á endapunkti fjögurra ára stjórnar Besta flokksins og Samfylkingarinnar var látið eins og höfuðborgin væri orðin holdgervingur rasískrar umræðu í veröldinni .
Fílapensill að feikna meini Og ekki var hún stór , þúfan sem var sögð velta því hlassi .
Þeir sem helst þykjast eiga að ráða því hvað megi ræða um í íslensku þjóðfélagi náðu ekki upp í nef sér út af umræðunabba sem þeir sjálfir gerðu að Stóru bólu tvær síðustu vikurnar fyrir kosningar .
Fréttastofa Ríkisútvarpsins , sem jafnan á samleið með hinum uppbelgdu álitsgjöfum , undirstrikaði , sem var óþarft , að hún er enn fjarri því að valda verkefni sínu og sýna lágmarks stillingu .
Hún fór fram úr sér við að fá fordæmingu á rasískri umræðu sem hún taldi að hefði heltekið borgarmálaumræðu , sem var þó engin fyrir .
Og auðvitað fór svo að einhverjir létu þennan erindrekstur " fréttastofu " teyma sig í illa grundaðar fordæmingar .
Framsóknarflokkurinn í Reykjavík hafði lent í miklum ógöngum með framboðsmál sín og mældist varla með nokkurt fylgi .
Það var von að hann reyndi að fá smá athygli á lokametrunum .
Hann veðjaði á að flugvallarmálið , sem Sjálfstæðisflokkurinn hafði bæði svikið og vanrækt , gæti hjálpað sér .
En það gekk ekki upp , þar sem Framsóknarflokkurinn í ríkisstjórn hafði tekið þátt í að svíkja þetta eina af fáum vafningslausum loforðum í stjórnarsáttmála með undirskriftum undir plögg með Degi B. Eggertssyni og samgönguráðherra .
Hafði sérstökum trúnaðarmanni Jóhönnustjórnarinnar verið fengið flugvallarmálið í hendur af hálfu ríkisstjórnar sem treystir helst ekki fólki úr eigin röðum .
Þá reyndi Framsókn að taka upp meinta andstöðu við lóðaúthlutun undir mosku í Reykjavík , þótt lítið hefði verið um það rætt áður .
Það er svo sem ekki í fyrsta sinn sem lóðir undir tilbeiðsluhús trúfélaga eru gerð að þrætueplum í borginni .
" Um Hallgrímskirkjubyggingu er býsna lítill friður , biskup segir upp með hana , Pétur segir niður ...
" Í þessa áttina söng Ómar Ragnarsson fyrir mörgum áratugum .
Vanstilltir vinstrimenn með " ríka réttlætiskennd " , eins og þeir lýsa stundum sjálfum sér , höfðu ekki annað að gera þá stundina er moskumálið var viðrað en að ganga af göflunum svo þeir gerðu það .
Þeir bjuggu til rasíska umræðu af ógeðfelldu tagi , þar sem engin var fyrir .
Ríkisútvarpið , sem sýnir jafnan á spilin sín , asnaðist af afli með í þennan ys og þys út af engu .
Tryggðu þessu viðbrögð Framsóknarflokknum tvo borgarfulltrúa í borgarstjórn .
Rykdustun af moskumálinu hefði aldrei dugað til slíks árangurs án hjálpar hinna sannfærðu hrópenda rétttrúnaðarkirkjunnar .
Hvert var málið ? Það getur enginn gert mál úr því þótt sveitarfélag úthluti lóð til viðurkennds trúfélags , sem getur sýnt fram á að hafa þörf fyrir að byggja sérstakt hús fyrir sig .
En til að bregðast við slíkum óskum þarf sveitarfélagið að hafa lóð á skipulögðu svæði , þar sem gert er ráð fyrir slíku húsi , eða þar sem breyta má deiliskipulagi ( eða annarri skipulagslegri forskrift ) til að bregðast megi jákvætt við slíkri beiðni .
Borgarbúar , og þá sérstaklega væntanlegir nágrannar , eiga að hafa góðan tíma til að bregðast við áformum borgaryfirvalda .
Þeir mega fjalla um staðsetningu , útlit , aðkomu , stærð og gerð , bifreiðastæði og aðra praktíska hluti .
Þeir mega líka láta óljósari atriði eins og smekk ráða afstöðu sinni ( eins og var sennilega inntak deilna um Hallgrímskirkju ) .
Þeir geta sannarlega haft skoðun á því hvort úthluta skuli lóð til viðkomandi án endurgjalds .
Þeir geta einnig látið hljóð og truflandi hávaða frá væntanlegri starfsemi í eða nærri íbúðahverfum ráða andstöðu sinni eða annarri afstöðu .
( Menn hafa mótmælt klukknaslætti í turni Hallgrímskirkju þótt þar sé aðeins hringt á hefðbundnum vökutíma .
) Íbúar í Norðurmýri mótmæltu á sínum tíma kröftuglega sirkusstarfsemi sem stóð í fáeinar vikur á sumri á Klambratúni austanverðu .
Engum útbelgdum oflátungi datt þá í hug rasismi af því tilefni ( þótt sígaunar væru sagðir í sirkusnum ) og enn síður vegna Hallgrímskirkju , enda vissu slíkir menn þá varla hvað orðið rasismi þýðir .
Komi í ljós að einhverjir mótmæli lóðarúthlutun vegna andstöðu þeirra við trúarskoðanir þess hóps sem í hlut á mættu borgaryfirvöld ekki að lögum láta mótmæli þeirrar gerðar hafa áhrif á ákvarðanir sínar nema sýnt væri fram á að um ólögmæta starfsemi væri að ræða .
Slík mótmæli myndu því engu breyta .
Lítið mál og stærri Þetta litla mál sem blásið var svona upp er auðvitað þegar úr sögunni .
En fjaðrafokið í kringum það leiðir hugann að öðru .
Á örfáum árum hefur orðið stórkostleg breyting á Vesturlöndum vegna þess hve stórir hópar innflytjenda hafa komið þangað .
Sú heimska að reyna að banna umræður um eina mosku veldur engum varanlegum skaða .
En það gæti verið umhugsunarefni að fyrrnefnd breyting á vestrænum þjóðfélögum hefur orðið án þess að nokkur umræða færi fram áður en sú þróun hófst eða á meðan á henni stóð .
Óttinn við ásakanir um kynþáttafordóma , næsta bæ við nasisma , tryggði hið algjöra umræðuleysi .
Fyrrum tiltölulega einsleit þjóðfélög , svo sem norrænu þjóðirnar , eru orðin allt önnur en þau voru .
Yfirvöld viðkomandi landa ýttu undir að þannig færi án nokkurs viðtals við sitt fólk .
Þjóðir sem vegna einsleitni höfðu búið við sömu eða svipaðar hefðir og siðvenjur öldum saman stóðu skyndilega og óspurðar frammi fyrir allt öðrum aðstæðum .
Nú fer því fjarri að hafið sé yfir vafa að þjóðum sé endilega hollast að vera einsleitar og þétttengdar um venju , siði , trúarafstöðu , mataræði eða hvað annað sem menn vilja tína til .
Fjölmargt bendir beinlínis til annarrar niðurstöðu .
Nýtt blóð , aðrir og ekki síðri eðliskostir , heilbrigð blöndun og fjölbreyttari viðhorf geta sannarlega verið eftirsóknarverðir og bætandi kostir .
Þær þjóðir eru til og ekki fáar sem líta á sig í senn sem eina þjóð og sem innflytjendaþjóðir .
Þangað hefur fólk flutt í leit að nýjum tækifærum og betri lífsskilyrðum og verið boðið velkomið .
Stundum hefur komufólkið verið aðþrengt vegna lélegra landkosta í sínu gamla heimalandi en einnig margir af stjórnmálalegum eða trúarlegum ástæðum .
Bandaríkin , Kanada og Ástralía eru nærtæk dæmi .
Þessi lönd áttu það að vísu sameiginlegt að landflæmi voru þar mikil og stjórnvöldum var kappsmál að fjölga þar fólki svo að nýta mætti landkosti ( og því miður um leið ganga á rétt " frumstæðs fólks " sem fyrir var , sem er önnur saga ) og tryggja öryggi og varnir .
Þessi lönd byggðu beinlínis á innflytjendastefnu og fylgdu henni fast eftir .
Þau sóttust eftir innflytjendum .
Þau sendu jafnvel " agenta " til annarra álfa til að hvetja fólk til að koma og kölluðu sumir gylliboð .
Úr innflytjendaáhuganum hefur þó dregið í flestum þessara landa nú , eins og umræðan í Bandaríkjunum sýnir , enda aðstæðurnar orðnar aðrar .
Staðan t.d. á Norðurlöndum var allt önnur .
Þar skall á óvænt alda innflytjenda sem ekki hafði verið kallað sérstaklega eftir .
Flest bendir til að í byrjun hafi menn verið jákvæðir gagnvart þessari þróun .
Sumir halda því fram að meðan hlutfall innflytjenda og sýnileiki þeirra sé innan tiltekinna marka sé þeim vel tekið en spurningar vakni síðar .
Ísland hafði fyrstu þúsund ár sögu sinnar sýnt að þar náðist vart að brauðfæða fleiri en 70 þúsund manneskjur .
Þess vegna flutti stór hópur fólks til Kanada á síðasta fjórðungi 19. aldar , þegar harðindi voru .
Þetta hefur breyst og síðustu árin hefur tekist að byggja upp velferðarkerfi á undra stuttum tíma sem er í fremstu röð í heiminum og þess vegna eftirsótt .
Í Svíþjóð , Noregi og Danmörku hafa mjög stórir hópar innflytjenda með framandi siði sest að á örfáum áratugum .
Óöldin á Balkanskaganum þrýsti á skjóta opnun fyrir hrjáða þaðan og síðan önnur atvik og loks almenn vanþróun víða um heim .
Skyndilega er þannig komið að þjóðfélögin hafa tekið miklum breytingum .
Óviðráðanlegt ? Allt hefur þetta gerst án þess að opin og öfgalaus umræða hafi farið fram um þá framvindu og þýðingu hennar .
Sömu sögu er að segja á meginlandi Evrópu .
Menn muldra um það sín á milli hvor hópurinn eigi að laga sig fremur að háttum hinna , sá sem kemur eða hinn sem fyrir er .
Aðrir muldra á móti að farsælast sé að fjölmenningarþjóðfélagið fái að njóta sín .
Það má vel vera rétt .
Ekki er þó öllum ljóst hvað í slíku felst né hvaða kröfur sú stjórnskipulega forskrift gerir til þeirra sem fyrir eru .
Umræðuskorturinn ( þöggunin ) getur gengið um nokkra hríð .
En hætt er við að upp úr sjóði síðar og að stjórn umræðunnar færist þá til þeirra sem vanstilltastir eru á öllum köntum hennar .
Og verst verður það ef hún brýst út í ofsa , þegar menn taka að gera sér grein fyrir því að það sé í raun orðið of seint að bregðast við .
Þá þykjast margir illa sviknir .
Og þá eiga lýðskrumararnir leikinn .
Ekki þarf að efast um að rétttrúnaðarmennirnir sem misstu sig út af litla moskumálinu eru vel meinandi .
Enn minni vafi er á að þeir eru einlæglega sannfærðir um að þeir búi yfir ríkari réttlætiskennd en " hinir " .
Þess vegna bannfæra þeir umræðu sem telst ekki vera innan þeirra marka sem þeir sjálfir ákveða .
Óþarfi er að nefna til sögunnar hugtakið sem forðum var notað yfir slíka menn .
Einatt gefa menn sér alls konar firru sem enginn fótur er fyrir .
Þeir sem orði að farsælla hefði verið að meta í tíma hversu mikinn fjölda nýrra innflytjenda þjóð réði við í senn , svo vel færi , hljóti að vera á móti útlendingum , jafnvel útlendingahatarar .
Þeir sömu séu jafnvel á móti ættleiðingum barna frá útlöndum , sem iðulega hafa verið óþarfar hömlur á .
Þeir hrópa ókvæðisorð vilji einhver að sæmilega ljóst sé hvort flóttamenn sem hingað sækja séu raunverulega flóttamenn .
Ef ekki má ræða það er auðvitað best að fella þá skilgreiningu niður og hafa alla innflytjendur undir sama hatti .
Hættan er sú að þegar bann æðstu klerka rétttrúnaðarkirkjunnar gegn opinberri umræðu loksins springur geri umræðan , sem áður var svo þörf , meira ógagn en gagn og öfgarnar yfirtaki hana .
Ragnhildur Kolka segir í eftirtektarverðri grein í síðasta hefti Þjóðmála : " Nú er svo komið að innflytjendavandamál eru að vaxa flestum vestrænum þjóðum yfir höfuð .
" Þetta vita flestir sem fylgjast með .
En það er samt merkilegt að þetta sé sagt upphátt og það í íslensku tímariti .
Eru allir rétttrúnaðmenn í sumarleyfi ? Af hverju hrópar enginn þeirra " ómerkilega rasistakerling , " , sem þeim þykir boðleg röksemd , nema þegar þeir eru staðnir að verki .
Það er stundum haft á orði að þeim , sem komnir séu á efri ár , þyki flestu hafa farið aftur , frá því sem var " á meðan þeir voru og hétu " , hvort sem horft sé til menningar , málfars og ekki síst til þess sem kalla mætti framkomu , viðmót , virðingu og siðferði .
Gagnlaust nöldur Í leiðinni er því gjarnan slegið föstu að nöldur og fjas hafi hvarvetna fylgt þeim sem eru á lokaspretti lífsins .
Þeirri niðurstöðu fylgir oft tilvitnun á borð við þessa ( í ólíkum útgáfum ) : Æskufólkið sækir í óhóf og munað .
Það er illa siðað , andæfir eðlilegu agavaldi , sýnir eldra fólki vanvirðingu , stendur uppi í hárinu á foreldrum sínum og er jafnvel með uppsteyt við sína eigin kennara .
" Eftir hæfilega kúnstpásu er því ljóstrað upp að þessi nútímalega og kunnuglega kvörtun komi raunar úr munni sjálfs Sókratesar , þegar hann opinberaði ergelsi sitt mörgum öldum fyrir Kristsburð .
Þarf þá ekki fleiri vitni vegna þess máls og áheyrandanum er gert að gleypa niðurstöðuna eins og Sókrates innihaldið úr seinasta beiska sopa bikarsins .
Þó er það samt svo , og sést þegar gluggað er í viðtöl við fólk hér í blaðinu , sem komið er á efri ár , man langt fram og hefur frá mörgu að segja , að helsti samnefnarinn í þeim samtölum er , hvílík umskipti til góðs það hafi fengið að lifa , ævintýraleg umskipti .
Þótt gæðum sé sjálfsagt misskipt eins og annars staðar og endranær , þykir þessu fólki augljóst að langflest hafi snúist til betri vegar , næstum eins og frá gjallöld til gullaldar .
Þrátt fyrir það , að talað sé um að misvel sé skammtað , þá búi allir eins og við allsnægtir , miðað við það sem var , sé horft til baka um rúma hálfa öld eða litlu meira .
Feilfríar framfarir ? En þótt þannig líti stóra myndin út og það ætti að vera óumdeilanlegt , þá útlokar það ekki , að í lofuðum og prísuðum framförum og stórbættum ytri lífsgæðum gæti hugsanlega sitthvað verið með betri brag .
Og sú tilgáta kemur hvorki Sókratesi við , né er hún merki um að aðfinnslumenn , eins og hann , kunni ekki að hafa sitthvað til síns máls , þrátt fyrir allt .
Og þótt enginn sækist eftir sæti í tímavélinni sem skrúfað geti hann aftur í tímann aðra leiðina og þótt flestir hljóti að vera stoltir og þakklátir yfir framförum á Íslandi á nýliðinni öld , skaðar ekki að hlusta á ábendingar og athugasemdir , jafnvel þær sem eru dálítið nöldurslegar .
" Framfarir " eru í senn víðfeðmt orð og jákvæð einkunn .
Varla getur nokkur maður verið á móti framförum .
Minnisstætt er þó lítið atvik sem varð eitt sinn í troðfullum sal á landsfundi Sjálfstæðisflokksins .
Orðmargur ræðumaður í púlti sagði eitthvað á þessa leið : " Við sjálfstæðismenn erum allir hlynntir framförum .
" Allar líkur stóðu til að þessi yfirlýsing flyti fram án þess að sérstaklega væri eftir henni tekið eða hún yrði minnisstæð .
En þegar hún var sögð í sakleysi ræðumannsins var hrópað út úr sal : " Nei " .
Það hrópaði sá góði maður Haraldur Blöndal hæstaréttarlögmaður , sem andmælti hinum óandmælanlegu sannindum skýrri rödd , með sínum einkennandi Engeyjar-hljóm , sem eldri sjálfstæðismönnum þótti svo heimilislegur .
Eins og óviljandi brast salurinn , sem hafði ekki verið að hlusta nema með öðru eyranu , eins og hendi væri veifað í allsherjar hlátur .
Ræðumaður gerði best í því , úr því sem komið var , að ljúka fljótlega ræðu sinni og það gerði hann .
Vel getur verið að enginn muni nú orðið neitt úr þessari ræðu nema bútinn þann , með hinum algildu sannindum , sem kallaði óvænt á hin snörpu andmæli .
En á móti kemur að án þeirra er hætt við að enginn myndi muna að ræðan sú hefði verið haldin .
Aldrei gafst tóm til að spyrja Harald Blöndal um tilefni þessa fræga eins orðs andófs .
En ekki er ólíklegt að hann hefði þá bent á það augljósa , að íhaldssamur flokkur , í bestu merkingu orðsins , hlyti að vera á verði fyrir þeim breytingum sem gerðar væru í nafni " framfara , " enda væri það orð ekki allt eins og sýndist , sem dæmin sönnuðu .
Allar þær breytingar , sem sagðar væru forsendur " framfara , " væru ekki endilega til bóta og alls ekki víst að þær væru allar forsendur framfaranna .
Minnka fjarlægðir en fjarlægja margt Það er þannig hluti af framförunum í þessi nýliðnu eitthundrað ár að hluti ábyrgðarinnar á tilveru einstaklinganna hefur flust til .
Úr nánasta ranni og annað .
Barnaheimili , skólar með sífellt lengri viðveru og margvíslegum opinberum reglum sem fylgt er eftir af miklum fjölda fagfólks , hjá sérkennslufulltrúum , félagsráðgjöfum , barnaverndarnefndum , svo fátt eitt sé talið hefur tekið til sín drjúgan hluta af ábyrgð á uppeldi og menntun og auðvitað og óhjákvæmilega gert útkomuna mjög einsleita .
Og í hinn endann eru það eldri manna heimili og hjúkrunarheimili .
Ekki er hægt að setja eingöngu neikvæð formerki framan við þessa þróun .
Fjarri því .
En það er ekki hægt að afneita henni heldur og láta eins og breytingarnar séu alfarið til bóta .
Foreldrar sjá börn sín þegar þeir sjálfir og þau eru orðin þreytt eftir strit og ærsl dagsins .
Þá sýna hvorki börn né fullorðin endilega alltaf sína bestu hlið .
Það er skortur á elsku og vilja .
Eftir langan dag eru allir misvel upplagðir .
Er með þessum orðum verið að halda því fram að fólk hafi verið minna þreytt áður og fyrr ? Þegar vinnutíminn var mun óvægnari , og vinna var líkust þrældómi og afrakstur hennar ömurlega smár ? Að sjálfsögðu ekki .
En hinar óhjákvæmilegu breytingar hafa leitt til þess að börnin hafa ekki " fólkið sitt " innan seilingar eins og áður var og kynslóðirnar hólfast niður .
Það hefur sína kosti , nútíminn gefur ekki færi á öðru og allar kynslóðirnar hafa ýmsan ábata af .
Mikið rétt .
En var kannski hægt að ná sama árangri án þess að ganga alveg svona langt ? Risaskrefið " Framfarirnar " og bætt afkoma hafa gefið fólki færi á að öðlast það sem kallast mannsæmandi líf .
Menntun var lengst af áður forréttindi fárra og margur hlaut að fara á mis við menntagyðjuna , sem átti brýnt og ákaft erindi við hana .
Stúlkur alveg sérstaklega , en einnig piltar .
Dæmin sýna , og sum næstum ótrúleg , hve foreldrar , sem voru fjarri því að vera fjáð , gátu þó komið barni ( pilti ) til mennta með því að afneita sér um bókstaflega allt fyrir þann málstað .
Þótt " framfarirnar " séu þannig sannkölluð forsenda lífsgæða og jafnræðis til að sækjast eftir þeim , er ekki rétt að samþykkja hverja einustu niðurstöðu sem fullyrt er að sé forsenda þeirra .
Það er varasamt að kaupa slíkar fullyrðingar athugunarlaust .
Eitt dæmi skal tekið af handahófi um stórkostlegt framfaramál á heimsvísu , en er samt stórgallað um sumt .
Kostir þess eru svo ótvíræðir að þótt það sé nýtilkomið er augljóst að án þess vilja menn ekki vera .
Þá er aðeins eitt úrræði til og það er að gefast ekki upp gagnvart göllum þess .
Kvensa færist í annað veldi Gróa á Leiti er þekktur kvenmaður í okkar sögu og annarra þjóða og hún hafði lengi verið í förum áður en hún vitjaði nafns í bók Jóns Thoroddsens .
Hefur hún sjálfsagt fylgt manneskjunum frá því að tvær hinna fyrstu hrökkluðust úr Eden , sem Reykvíkingar gerðu ráð fyrir að verið hefði í Hveragerði .
Enginn vafi er á því að " Netið " er eitthvert stórbrotnasta framfaraskref sem mannkynið hefur stigið .
Miklu stærra og þýðingarmeira en það sem Íslands-og Öskjuvinurinn Neil Armstrong steig í þágu þess á yfirborði tunglsins .
En framfaraskeiðin virðast flest eiga það sammerkt með skammrifinu að þeim fylgir öllum böggull .
Á netinu er hægt á augabragði að sækja sér óhemjulegan og óendilegan fróðleik .
En það verður sífellt erfiðara að vita hvort sá fróðleikur sé heill í gegn .
Sumar fróðleikssíður , sem mjög er vitnað til , gefa netverjum færi á að setja inn " staðreyndir " og " fróðleik .
" Þeir sem þekkja til geta í mörgum tilvikum séð í gegnum það sem er þar hálfsannleikur , afbökun eða lygi .
En það lenda fleiri en þekkja best til ofan í þessum vafasömu fróðleiksnámum .
Og það er iðulega óhægt um vik að staðreyna hver var á bak við hvern og einn fróðleiksmola þar .
Sárasaklaust fólk gæti í ömurlegustu tilvikunum lent þar á efni eftir illa innrætta þrjóta , jafnvel gjaldþrota leigupenna , dinglandi í spottum dusilmenna , sem þekktu ekki sannleikann í sjón og væri sama um hann .
Og Gróa gamla á Leiti , sem klofaði forðum á kúskinnskóm yfir læki og keldur og hökti við staf um þúfurnar á milli bæja , er heldur betur orðin önnur kona eftir að hún slóst í för með framförunum .
Á netinu ferðast Gróa um á norðurljósunum og kemur við á hverjum einasta bæ og reyndar á þúsundum þeirra í einu .
En samt er það ekki tölvuveröldinni um að kenna að engin ein manneskja hefur öðrum eins " framförum " tekið og leðjusmeðjan á Leiti .
Framfarirnar hafa svo margt gott gert , næstum allt , að þær eiga það skilið , að þeir sem njóta þeirra , geri sitt að skafa af þeim hortitti , hjóm og skaðvalda .
Bréfritari minnist þess að fyrir mörgum árum var hann mættur í samtal í fréttaskýringarþætti Ríkisútvarpsins .
Er hann svaraði einni spurningunni vísaði hann í ummæli stjórnmálamanns , sem þá var í forystuhlutverki .
Spyrjandinn greip þá snöggt fram í og benti á að sá stjórnmálamaður væri ekki viðstaddur í þættinum og því ekki við hæfi að vitna til hans .
Reglur gera mannamun Jafnvel reyndustu mönnum getur brugðið við slíkt í sekúndubrot og velt fyrir sér hvort þeir hafi óviljandi gerst sekir um eitthvað sem sé siðferðilega óverjandi .
Þetta litla atvik geymdist því vel í minni .
Kannski þess vegna var betur tekið eftir því að í þessum sama þætti , á öðrum tímum og í fréttum og umræðuþáttum , var sífellt verið að minnast á bréfritara og taka orð hans úr samhengi , þótt hann væri jafnan víðs fjarri , klína á hann ávirðingum af margvíslegu tagi og sumum þeirra mjög alvarlegum .
Sérstakur umræðustjóri " RÚV " kom mönnum iðulega á skrið í sínum þáttum og stofnunarinnar til að fjalla um þann sama , mönnum sem hann vissi gerla að hefðu ekki aðeins horn í síðu umræðuefnisins , heldur höfðu sýnt fjandskap sinn opinberlega margoft .
Sá sami , sem er einkar undirdánugur útlendingum , átti löng samtöl við erlenda " fræðimenn " sem létu dæluna ganga um bréfritara og fóru með margs konar fleipur , sem sérhver Íslendingur sem eitthvað fylgdist með , mundi þekkja sem slíkt og ekki una róginum .
En umræðustjórinn kinkaði jafnan kolli svo ákaft að hefur vísast reynt á hálsliðina og flissaði stundum eins og til undirstrikunar .
Í þessi hundruð skipta var bréfritari aldrei til staðar og aldrei boðið að bera hönd fyrir höfuð sér .
Kannski hefur það verið gert af óvæntri tillitssemi við hann , enda hefði stappað nærri að vera full vinna að sinna hinum hlutlausa ríkisfjölmiðli einum , hvað þessi atriði varðar .
Ósjálfráðir kippir Því er stundum haldið fram , eins og til afsökunar , að þeir sem Ríkisútvarpið hefur á oddi fyrir sig skynji ekki hversu fráleit framganga þeirra sé og væri það jafnvel þótt þeir byggju ekki við ríkar skyldur um að forðast hlutdrægni .
Sá sem hastaði á bréfritara forðum fyrir að nefna virkan en fjarstaddan forystumann í Samfylkingu til sögu hefur sennilega talið það sjálfsagt .
En þegar hann sjálfur og félagarnir og valinkunnir viðmælendur þeirra fjölluðu sjálfir í hundruð skipta um fjarstadda menn , oft með ósönnum og meiðandi hætti , þá hafa þeir ekki skynjað neitt .
Þeim sé hlutdræg framganga ósjálfráð , sjá ekki rangindin og hversu illa þeir einatt bregðast sínu hlutverki og lagalegum skyldum .
Sumir telja að mjög langt megi ganga að heiðri og æru stjórnmálamanna .
Lög landsins gefa ekki beina vísbendingu um það .
En þeir sem gefa sig að opinberri umræðu og sækjast eftir að fá umboð frá almenningi telja flestir eðlilegt að fastar sé um þá fjallað en aðra .
En ekki hafa þeir þó verið sviptir allri friðhelgi að þessu leyti .
Niðurstöður dómstóla benda til að minni kröfur megi gera um æruvernd stjórnmálamanna , þótt ekki hafi hún verið afnumin .
Dæmin , gömul og ný , sýna að fjölmiðlar telja sig einnig hafa frjálst val um það , hvernig þeir megi umgangast aðra en atvinnumenn stjórnmálanna .
Þannig telur vinstrislagsíðan í þjóðfélaginu sig og aðra hafa almennt skotveiðileyfi á dr. Hannes H. Gissurarson prófessor .
Framganga " RÚV " gagnvart honum lýtur engum birtum lögmálum og ekki þarf að orðlengja um þá fjölmiðla sem líta á rennusteina sem sinn farveg .
Allt öðruvísi sé því og bæði rétt og skylt að taka á því , ef Hannesi eru falin verkefni á vegum hins opinbera , en ef samstarfsmenn hans í Félagsvísindadeild , svo sem Gunnar Helgi Kristinsson , Stefán Ólafsson eða Ólafur Harðarson eiga í hlut .
Þá logar ekki fréttatíminn .
Þá er ekki þjarmað rækilega að forseta Félagsvísindastofnunar og orð hans sveigð úr samhengi , þyki þau ekki duga vondum málstað nægilega vel án þess .
Nú þarf ekki lengi að leita til að sjá að vísindalegur grunnur Hannesar til verka er síst veikari en hinna , svo mjög varlega sé talað .
Þess vegna er óhægt um vik að hefja " faglega " stimpilinn á loft , þann sem hefur svo lengi verið misnotaður Íslandi .
Það skondna er að Ríkisútvarpið lýtur lögskipuðum faglegum mælikvörðum , sem sú stofnun umgengst eins og síbrota sé .
Bergmann fær bréf Þegar dr. Eiríkur Bergmann , Evrópufræðingur , lýsti í byrjun þessa árs sjónarmiðum varðandi framgöngu Breta gagnvart Íslendingum þá barst honum dálítið einkennilegt bréf úr óvæntri átt .
Það var frá sjálfum Umboðsmanni Alþingis .
Hann á , eins og aðrir embættismenn , og þó mjög umfram þá , að gæta hófstillingar og varúðar út á við , vegna þeirrar einstöku stöðu sem Alþingi Íslendinga veitir honum .
Bréf Umboðsmanns Alþingis hljóðar svo : " Bresk lög um hættur sem geta ógnað þjóðaröryggi landsins voru samþykkt í desember 2001 .
Þessi lagabálkur skiptist í þrjá meginhluta : 1 ) Anti-terrorism ( Aðgerðir til að hindra hryðjuverkastarfsemi ) 2 ) Crime ( Ráðstafanir til að hamla gegn ólöglegu athæfi ) 3 ) Security ( Ákvæði til að efla öryggi landsins ) Mörg lagaákvæði í liðum 2 og 3 eru almennar öryggisráðstafanir .
Íslensku bankarnir í Bretlandi voru staðnir að ólöglegum fjármagnsflutningum til Íslands .
Bretar brugðust því við þessu ólöglega athæfi samkvæmt lið 2 , Crime , hér að ofan og kyrrsettu fjármagn þessara fjármálafyrirtækja .
Það er þess vegna algjör misskilningur að þeir hafi beitt hryðjuverkalögum gagnvart Íslendingum , vegna þess að hryðjuverkaákvæðin í þessum lögum tengjast ekki fjármagnsflutningum frá landinu , því að " í lögunum segir , að ekki sé um hryðjuverkastarfsemi að ræða þó að efnahagskerfi Breta verði fyrir einhverjum skaða " .
( Wikipedia ) Af þessu leiðir að móðursýkislegur áróður í Icesave-málinu um beitingu hryðjuverkalaga af hálfu Breta gagnvart hinum blásaklausu Íslendingum á ekki við nein rök að styðjast .
En þetta ástand kom sér vel fyrir forsetann , sem er enn í þjóðrembugírnum við að blaðra á alþjóðavettvangi um þessi meintu og hræðilegu hryðjuverkalög sem ófétið hann Gordon Brown átti að hafa beitt okkur , vegna ólöglegra fjármálagjörninga hinna glæsilegu og alsaklausu útrásarriddara .
Gordon Brown sagði í bresku sjónvarpi að lögin hefðu verið sett til að koma í veg fyrir fjármagnsflutninga íslensku bankanna til Íslands ( " Transfer of Capital to Iceland " ) .
Ekkert var minnst á hryðjuverkalög , enda tengjast þau á engan hátt þessari ólöglegu fjármálastarfsemi .
( Liður 2 í bresku lögunum hér að ofan ) Hlustaðu á viðtal Egils Helgasonar við Guðrúnu Johnsen .
Hún fullyrðir að Bretar hafi verið í fullum rétti til að grípa í taumana varðandi íslensku bankana í Bretlandi .
Þannig að hér var ekki um að ræða einhverja hernaðarárás stórveldis á íslensku þjóðina , eins og þú sagðir í sjónvarpinu í gærkvöldi , heldur var hér á ferðinni fullkomlega eðlileg aðgerð , sem hafði ekki nokkurn skapaðan hlut að gera með beitingu hryðjuverkalaga .
" Góð dreifing , engin umræða Hér er ekki verið að birta bréf sem sent var í trúnaði til einstaklings .
Því það var auk hans sent til fjölmargra fjölmiðla í janúarlok 2014 .
Einnig þótti rétt að forseti Íslands fengi afrit , ráðherrar , forystumenn á þingi og fleiri .
Bréfið sætir tíðindum .
Breytir þar engu þótt það beri með sér að hafa verið sent til viðtakanda kringum miðnætti og til fjölmiðla og annarra um miðnætti næsta dag .
En þetta óvenjulega bréf virðist ekki hafa fengið neina umræðu , af hvaða ástæðum sem það er , og það virðist hvergi hafa verið birt .
Margt er þar þó athyglisvert .
Til dæmis það , hvernig Umboðsmaður Alþingis talar til forseta Íslands og hve stóryrtir dómar falla um þá sem voru andvígir Icesave-samningunum , og áttu samleið með 98% þjóðarinnar , en ekki með háværum hagfræðingum , Ríkisútvarpinu eða Seðlabankanum .
Þá er augljóst , að þessi annar af tveimur aðalmönnum Rannsóknarnefndar Alþingis hefur ekki sefjast af söngnum , sem vel hefur verið kyrjaður , um að yfirlýsing fyrrverandi seðlabankastjóra , um að skattgreiðendur skyldu alls ekki axla ábyrgð á skuldum óreiðumanna , hafi eitthvað haft með notkun hryðjuverkalagabálksins að gera né það , að setja Ísland á lista yfir hryðjuverkamenn á borð við Osama bin Laden .
Getur verið að sá þáttur einn hafi dugað samferðamönnum á " RÚV " og 365 til að smeygja þessu fróðlega bréfi eins æðsta og friðhelgasta embættismanns landsins undir sessuna ? Stóratburðir skyggja hvor á annan um þessar mundir .
Um það bil sem her Ísraels gerði innrásina á Gaza-svæðið bárust fréttir um að farþegaflugvél með tæplega 300 manneskjur um borð hafi verið skotin niður í Evrópu ! Báðar vondar , en ólíkar Fyrri stórfréttin er , því miður , um atburðarás sem orðin er kunnugleg , enda er þar að nokkru um endurtekið efni að ræða .
En það gerir málið ekki betra , þvert á móti .
Engum dettur í hug að þessi innrás á Gaza-svæðið verði sú sem ljúki deilum á svæðinu og slökkvi endanlega undir suðupottinum þar , sem alltaf má búast við að sjóði upp úr .
Mikið hefur verið reynt til að gera mál friðvænlegri þarna og þrátt fyrir nokkur friðarverðlaunin fyrir þá viðleitni virðist lítið hafa þokast .
Hin stórfréttin var hins vegar á mörkum þess að menn fengjust til að trúa , þegar þeir heyrðu hana .
" Risaþota , full af farþegum , hefur verið skotin niður í Evrópu .
" Jú , vissulega gerðist það á svæði þar sem hafa verið nokkrar róstur og flugvélar höfðu verið skotnar niður síðustu vikurnar , án þess að fréttaveður hafi orðið út af því .
Enda var þessi frétt annars eðlis , þótt hitt hafi verið nægilega vont .
Hafi einhver ábyrgur aðili vitað að " aðskilnaðarsinnar " í Úkraínu byggju yfir vopnum , sem gætu grandað þotum í 33.000 feta hæð , þá hafði ekki verið sagt frá því opinberlega , þannig að eftir yrði tekið .
Hvers vegna ekki ? Vitað var að úkraínski herinn hefði slík vopn í fórum sínum .
Engum datt þó í hug , í fullri alvöru , að sá her myndi skjóta niður risaþotu í misgripum , enda eiga andstæðingar stjórnarinnar í Kiev ekki flugvélar .
Bandarísk stjórnvöld virðast þó , samkvæmt síðustu fréttum , hafa vitað , eða haft rökstuddan grun um að " aðskilnaðarsinnar , hlynntir nánara samstarfi við Rússa , " eins og þeir eru kallaðir , réðu yfir slíkum vopnum og að ekki væri hægt að útiloka að þeir myndu beita þeim .
Bandarísk flugmálayfirvöld höfðu beint því til farþegavéla þaðan , að fljúga ekki yfir þetta svæði , þótt sú flugleið væri hagfelldust vegna kostnaðar eða veðurs .
Flugfélög annarra ríkja höfðu ekki fengið slík fyrirmæli .
Enda er nú bent á , að varla væri fært að forðast öll hugsanleg ófriðarsvæði í heiminum , þar sem hættulegir menn , í heilagri baráttu fyrir sinn málstað eða í óvináttu við þá sem þeir telja vanheilaga , kynnu að ráða yfir háþróuðum flugskeytum .
Vegna árásarinnar á farþegavélina hafa sérfræðingar bent á , að slíkar vélar séu óvarðar með öllu .
Þær megi , séu þær ekki í fullri flughæð , skjóta niður með flaugum sem hermdarverkamenn geta borið á öxl sér .
Sjálfvirkur laserútbúnaður til að verjast slíkum árásum sé til og kosti ekki meira fyrir hverja vél en þau tæki sem miðla skemmtiefni til farþega á flugi .
Slíkur varnarbúnaður mundi þó ekki duga gegn háþróuðum flaugum , sem hvíla á sérútbúnum flutningatækjum , sem almenningur hefur séð á myndum frá hersýningum á liðnum árum.Talið hefur verið að svo háþróaðar flaugar væru eingöngu í höndum herja sem lúta miðstýrðu valdi .
Nú er lögð þung áhersla á að " óháðir aðilar " fái strax tækifæri til að rannsaka brak úr flugvélinni á svæði sem lýtur stjórn aðskilnaðarsinna í Austur- Úkraínu .
Vilja rannsaka annað en vant er Slíkar rannsóknir hafa jafnan það markmið að leita skýringa á orsökum flugslysa .
Það á ekki við í þessu tilviki .
Menn telja sig vita þegar hvers vegna flugvélin féll skyndilega til jarðar úr 10 kílómetra hæð .
Hún var einfaldlega skotin niður .
Það þykir einnig nokkuð ljóst hvers konar flugskeyti var brúkað .
Það liggur einnig fyrir hvaðan því var skotið .
Það er hins vegar deilt um það , hver beri ábyrgðina á ódæðinu .
Bandaríkjamenn ganga langt í fullyrðingum sínum um að það hafi rússneskir aðskilnaðarsinnar gert , og voðaverkið hafi verið á ábyrgð stjórnvalda í Moskvu , ef ekki beint , þá að minnsta kosti óbeint .
Sendiherra Rússlands hjá Sameinuðu þjóðunum hélt því hins vegar fram á fundi Öryggisráðs þess í gær , að yfirvöld í Kiev bæru augljóslega alla ábyrgð á þessu verki .
Hann sagði þó ekki beint að her Úkraínustjórnar hefði staðið að flugskeytaárásinni .
Sendiherrann , og raunar Pútín forseti sjálfur , leggur málið þannig upp , að svona illa hafi tekist til þar sem ófriður sé í Úkraínu .
Stjórnvöld í Kiev beri ábyrgð á þeim ófriði , og þar með á árásinni á flugvélina og vestrænir leiðtogar hafi átt sinn þátt í því að það ófriðarbál kviknaði .
Bandaríkin hafa þegar , að beiðni yfirvalda í Kiev , sent sérfræðinga sína til að veita aðstoð við rannsókn á staðnum , þar sem brak og lík 298 farþega og áhafnar kom niður .
En vafalítið er , að þeim rannsóknarmönnum er þó mestur akkur í því , að finna færanlega skotpallinn sem flaug óhugnaðarins var skotið af .
Fréttir , flugufréttir og áróður Eins og verða vill , þegar miklir og óvæntir atburðir verða , er stundum erfitt að greina á milli marktækra frétta , kviksagna og hreinræktaðs áróðurs , og það þótt stórir og öflugir fjölmiðlar eigi í hlut .
Samkeppni um fréttir og mikil eftirspurn eftir þeim fréttum leiðir til þess , að fleira fer í loftið , á netið eða í prentmiðla en gerast myndi við eðlilegar aðstæður .
Fullyrt hefur verið á mörgum miðlum að aðskilnaðarsinnar hafi náð " svörtu kössunum " af brakstaðnum og komið þeim til Moskvu ! Þessar fréttir eru hæpnar , enda verður vart séð hvað aðskilnaðarsinnar eða Rússar gætu haft upp úr því , annað en að auka enn tortryggni í sinn garð og er hún þó ærin fyrir .
Eins er fullyrt að færanlega skotpallinum hafi þegar verið komið yfir landamærin til Rússlands og hann muni því aldrei finnast .
Þessi frétt er óneitanlega sennilegri , að því leyti til , að þar fer mikilvægasta sönnunargagnið í málinu .
En verði hægt að sýna fram á þetta , myndi það eitt og sér þykja sönnunargagn af stærri gerðinni , þótt vagninn sjálfur fyndist aldrei .
Fyrst eftir að fréttir bárust um að risaþota , full af fólki , hafi verið skotin niður , upphófust miklar vangaveltur um það , hversu afdrifaríkt þetta yrði fyrir frið í heiminum .
Mörgum varð eins og ósjálfrátt hugsað til aldarafmælis heimsstyrjaldarinnar fyrri , þar sem morð á " aðeins " tveimur manneskjum varð tilefni hildarleiks , sem stóð í fjögur ár .
Hvað myndi þá verða þegar þrjúhundruð saklausir borgarar , af a.m.k. 10 þjóðernum , væru myrtir með svo ógnvænlegum hætti og í ljós kæmi að eitt af stærri ríkjum veraldar væri grunað um að standa beint eða óbeint á bak við tilræðið .
Það skiptir þó miklu , að þrátt fyrir þær margvíslegu ásakanir sem heyrast , þá fullyrða fáir að flugskeytinu hafi verið skotið að flugvélinni af ráðnum hug .
Óhugsandi er að Pútín forseti hafi gefið skipun um þessa árás eða að hún sé honum þóknanleg .
Lítt umdeilanlegt er einnig að þarna hafi verið um " slys " að ræða .
Aðskilnaðarsinnar hafi talið vélina vera hervél frá Kiev og þeir hafi skotið á hana flugskeytum sem draga allt að 60.000 fet upp í loftið og geta því grandað hvaða flugvél sem er .
Hvaðan komu þær og hvað svo ? Ef það er svo , að skotmennirnir hafi ekki séð mun á farþegaflugvél í 33.000 feta hæð og þeim flugförum , sem þeir hafa komist upp með að skjóta niður að undanförnu , þá er spurt : Hver ber ábyrgð á því að slíkir menn ráði yfir vopnum af þessu tagi ? Sérfræðingar hafa sagt að þessar flaugar séu háþróuð tæki .
En þeir bæta við að það sé þó ekki mjög háþróað verkefni að skjóta þeim á loft .
Tveggja daga þjálfun dugi til þess .
Samtök , sem hafa seinustu árin reynt að granda flugvélum með því að koma mönnum um borð í þær með smásprengjur í skóm eða nærhaldi , eru líkleg til að horfa ágirndaraugum til vopna af þessu tagi .
Kannski hafa þau þegar komist yfir slík vopn í Írak , þar sem greipar hafa verið látnar sópa um vel búin vopnabúr .
Bara óttinn við þróun í þá átt getur orðið heiminum dýrkeyptur .
Barack Hussein Obama II. var boðberi breytinga þegar hann bauð sig fram til embættis forseta Bandaríkjanna fyrir rúmum 6 árum .
Kyndilberi í kosningum Þar sem Obama er blökkumaður ( múlatti raunar ) var ljóst að af þeirri ástæðu einni myndi hugsanlegt kjör hans marka þáttaskil .
Yfirskrift framboðs hans og inntak þess einnig var loforðið stóra um breytingar og að kjósendur mættu trúa því að hann væri maðurinn sem væri fær um að tryggja þær .
Obama reif upp mikla stemningu heima fyrir í kosningabaráttunni .
Sú bylgja reis hátt , þó ekki eins hátt og hin sem reis utan Bandaríkjanna .
Þegar frambjóðandinn hélt ræðu á útifundi í Berlín flykktist fólkið til að hlýða á hann .
Var líkast því að rokkstjarna á hátindi ferils síns væri komin til að halda ókeypis tónleika .
Þegar forsetinn mætti 5 árum síðar til að halda ræðu á sama stað mættu fáir .
Kannanir á Íslandi sýndu að fengju eyjarskeggjar að kjósa í þessum bandarísku forsetakosningum fengi Obama rússneskt atkvæðahlutfall frá þeim .
Svipaða útkomu og Stalín sovéteinvaldur fékk jafnan frá sínu fólki í kosningum eystra , ef frá er talin sú kosning , þar sem sá mildi skósmiðssonur , eins og íslensk skáld kölluðu fjöldamorðingjann , fékk 113% atkvæðanna .
Veruleikinn ber dyra Obama var kosinn forseti og vafalaust er að nær og fjær fylgdu honum góðar óskir .
Og væntingarnar voru ríkulegar .
Nefnd í Osló , sem úthlutar friðarverðlaunum Nóbels , og hefur oft sýnt óvenjulega kímnigáfu , veitti Obama umsvifalaust hin miklu verðlaun fyrir það eitt að hafa verið kosinn .
Ef eitthvert vit hefði verið í þeirri ákvörðun átti nefndin að veita bandarískum kjósendum þessi " skandinavísku verðlaun " eins og Richard Nixon kallaði þau .
( Pirraður yfir því að Kissinger fékk verðlaunin fyrir verk sem unnið var á ábyrgð forsetans ) .
Það væri rangt að halda því fram að Barack Obama hefði verið kosinn forseti eingöngu vegna sektarkenndar kjósenda yfir ósæmilegri framgöngu við blökkumenn , jafnvel í heila öld og lengur , eftir borgarastyrjöldina miklu , sem lauk með fullum sigri Lincolns og hugsjóna hans um jafnrétti kynþáttanna .
Það væri líka rangt að halda því fram að stundarhrifningin ein hefði skolað Obama inn í Hvíta húsið eða að vaxandi þreyta á stefnu forvera hans hefði ráðið mestu um árangur hans sem frambjóðanda .
Barack Obama naut sín sem frambjóðandi , honum fylgdi nýr blær , annars konar áherslur og ferskur tónn .
Það sem staðfestir ótvírætt að fyrrtaldar skýringar væru rangar , hver og ein sér og allar saman , er sú staðreynd að Obama var endurkjörinn forseti Bandaríkjanna , eftir fjögur ár í embætti , með sannfærandi hætti og það þótt honum hafi tekist misjafnlega upp í þeirri kosningabaráttu .
Umvafinn fjölmiðlum Í forsetatíð sinni hefur Obama notið stuðnings og verndar flestra af stærstu og áhrifamestu fjölmiðlum Bandaríkjanna , ef FOX-stöð Ruperts Murdocks er talin frá .
Blöð eins og New York Times og Washington Post hafa raunar ætíð stutt frambjóðendur Demókrataflokksins og þannig hefur NYT í áratugi lýst opinberlega yfir stuðningi við forsetaframbjóðanda þess flokks .
Þótt slík yfirlýsing kunni að vera mikilvæg er hinn samfelldi trúnaður við forseta úr röðum demókrata og óvægin afstaða til forseta úr hinum flokknum sjálfsagt enn mikilvægari .
Stuðningur fjölmiðlaveldanna við Obama hefur verið óskoraður og helst enn , þótt lesa megi á milli lína í fréttaflutningnum að fréttaflytjendunum líður ekki nægilega vel nú , þótt fylgispektin haldi enn .
Sýnast þeir líklegir að færa smám saman áherslur sínar frá forsetanum og yfir á Hillary Clinton .
Ástæða óróleika hinna fylgispöku fjölmiðla er sú að þeim dylst ekki að kjósendur hafa orðið fyrir vonbrigðum með forsetann .
Ekki er sanngjarnt að segja að Obama forseti hafi brugðist öllum helstu fyrirheitum sínum um breytingar .
Auðvitað tekur raunveruleikinn iðulega fram fyrir hendurnar á vel meinandi stjórnmálamönnum þar vestra sem annars staðar .
Þeir , sem vilja gera breytingar , hitta tregðulögmálin fljótt fyrir og þótt slík lögmál séu ekki algild , eins og t.d. þyngdarlögmál Newtons , eru þau ótrúlega seig .
Breytingar eru ekki endilega til bóta og fjölmörg dæmi sýna að óþarfar breytingar eru oftast til bölvunar .
Stjórnmálamenn gera breytingar sínar gjarnan í þágu Péturs , en á kostnað Páls .
Þess vegna er líklegt að Páll taki breytingunum illa .
Og þótt " Pétur " sé fjölmennur og jafnvel miklu fjölmennari en " Páll , " kann Páll að hafa komið sér vel fyrir , kunna sitthvað fyrir sér og vera ákveðinn í að gefa ekki sitt eftir fyrr en í fulla hnefana .
Endi stimpingarnar svo að Páll hafi að lokum betur , þá kennir Pétur ekki endilega Páli um niðurstöðuna , heldur stjórnmálamanninum sem loforðin gaf , en tókst ekki að efna .
" Svik " skal það heita , þótt mikið hafi verið reynt .
Prentvélar ræstar Björgunaraðgerðirnar , sem tóku við af skyndifrelsun bandaríska bankakerfisins er flóðbylgjan skall á því haustið 2008 , hafa enn sem komið er haldið öllu á floti og vel það .
Seðlabanki Bandaríkjanna hefur dælt ógrynni fjár inn í bankakerfið og þar verið tekið á móti gusunum með gapandi ginið og borgaður skítur og kanill fyrir dýrðina .
Obama hafði ítrekað lofað að leggja til atlögu við " 1% " svokallaða .
Það eru hinir ofurríku Bandaríkjamenn .
Þeir eiga summur sem við Íslendingar skiljum ekki , jafnvel ekki á þeim háheilögu dögum , þegar fjölmiðlar flykkjast til skattyfirvalda til að forvitnast um einkamál samborgaranna .
Slíkt loforð , eins og fleiri sem höfða helst til öfundargensins , rann ljúflega niður í bandaríska kjósendur .
En hinn nýkjörni forseti stóð frammi fyrir þeim " veruleika " um leið og hann svipaðist um í Hvíta húsinu , að aðgerðir Seðlabankans í Washington væru algjörlega óhjákvæmilegar .
Ella myndi atvinnuleysið fara úr böndum og botninn detta úr hlutabréfamarkaðnum og ameríski draumurinn hverfa í rústum hans .
Hann samþykkti því allar áætlanir seðlabankans .
Ein aukaverkun þessa læknisráðs bankans er sú að þeir í himnaríkisparadísarsælu einaprósentsins hafa aldrei flögrað á stærri vængjum en í forsetatíð Obama .
Önnur prósentutala , 40% , sýnir þá Bandaríkjamenn , sem fá úthlutað matarmiðum frá félagsmálastofnunum um þessar mundir .
Fjöldi þeirra hefur aldrei verið meiri .
Þeir sjá glitra á allt gullið í órafjarlægð , er bankaheimurinn svífur vængjum þöndum , fyrir lofti sem vél Seðlabankans blæs undir þá .
Gamla kenningin góða segir að við slíkt ástand taki smám saman að losna um gullið á jöðrum ofurvængjanna og gullregn byrji að falla , fyrst í dropum , síðan eins og skýfall , í lúnar hendur smælingjanna .
Ekkert slíkt hefur enn gerst .
Aldrei í sögu Bandaríkjanna hefur verið slík órafjarlægð á milli 1 prósentsins og 40 prósentanna og nú er , þegar loforðið um breytinguna miklu er orðið 6 ára gamalt .
Af hverju ? En hvers vegna fór svona ? Spekingarnir segja að þegar peningaflóðið úr bönkunum sé nánast ókeypis , eins og nú er , brúki furstar fjármagnsins framlögin til áhættufjárfestinga í fjarlægum löndum .
Þess vegna hafi yfirvofandi afturkipp í þeim löndum einnig verið frestað og stundarhagnaðurinn af því m.a. skilað sér í hækkandi verði hlutabréfa í kauphöllum veraldar .
En þótt seðlabankar hafi yfirráð yfir prentvélum , sem nýir peningar flæða frá , bæði bókstaflega og í rafrænum skilningi , þá hafa þeir ekki fundið upp eilífðarvél sem óháð sé almennu efnahagslífi og eiginlegum grundvelli þess .
Seðlabanki Bandaríkjanna segist nú ekki geta beðið mikið lengur með að stíga á bremsuna á prentvélinni , ef ekki eigi illa að fara .
Það gerir hann , að vísu undra létt í hvert sinn .
En samt fylgjast peningafurstarnir rauðeygðir með .
Þeir munu á næstunni kalla fé sitt heim frá hinum fjarlægu heiðum , þar sem það hefur safnað kjöti og fitu .
Fjallagrösin í því tilviki eru duglegt , samviskusamt og fjölhæft fólk , en nánast réttlaust , og vinnur á lágum launum .
En þrátt fyrir slíkt atlæti eru fjárfestingar á slíkum slóðum áhættusamar af öðrum ástæðum .
Þess vegna kippa " fjárfestar " að sér hendi þegar fjármagnið fæst ekki lengur gefins .
Þá breytist staða þróunarlandanna eins og hendi sé veifað .
Efnahagslífið skreppur saman með alkunnum afleiðingum .
Og fólkið í þróunarríkjunum situr ekki eitt eftir í þeirri súpu , þótt það megi við næstum engu .
Því svo undarlega sem það hljómar , þá er það einmitt vaxandi kaupgeta þessa láglaunafólks , sem hefur að undanförnu verið drifkraftur efnahagslífs Vesturlanda , ekki síst í Evrópu .
Evrópa má ekki við því að það hökti , því þar er allt veikara en sýnist .
Frestur er bestur Barack Obama forseti ýtir á að Seðlabanki Bandaríkjanna flýti sér hægt í aðlögun sinni að eðlilegu ástandi .
Forsetinn óttast mjög kosningarnar til þings í nóvember nk. Einkum hræðist hann að meirihluti demókrata í öldungadeildinni kunni að tapast .
Álitið á forsetanum og hæfni hans til að leiða hefur hrapað .
Það sýnir nú hver skoðanakönnunin af annarri .
Frambjóðendur demókrata forðast margir að láta sjá sig á opinberum fundum með forsetanum .
Þeim þykir þó gott að hann fari um landið þvert og endilangt og rukki inn fé í kosningasjóði þeirra .
Í tíð Obama hafa Bandaríkin safnað óheyrilegum skuldum .
Sú þróun hófst ekki með honum .
En eitt af stóru loforðum forsetans um breytingar var einmitt að stöðva þessa skuldasöfnun .
Hann sagði margoft í kosningunum að slík skuldasöfnun væri hrein svik við Bandaríkin .
Nú er hann óspart minntur á það að söfnun skulda er komin úr öllum böndum .
Hvar er leiðtoginn ? En þótt vandamálin innanlands séu mikil , svo sem margvíslegt klúður við breytingar á heilbrigðiskerfi ríkisins , og þau fari vaxandi , þykja veikleikarnir í utanríkismálum verri .
Forsetinn getur þó huggað sig við það að almenningur vestra er ekki eins áhugasamur um slík mál og helstu fréttahaukarnir eru .
Obama hóf feril sinn í embætti á því að ferðast til viðkvæmustu svæða heimsins , eins og þeirra fyrir botni Miðjarðarhafsins , og biðjast þar opinberlega afsökunar á framferði Bandaríkjanna síðustu ár og áratugi .
Upplausnin í Egyptalandi og síðar öðrum löndum á þeim slóðum er beinlínis rakin til þessara óvæntu skilaboða forsetans .
Orð hans voru skilin svo að Bandaríkin myndu ekki í hans tíð sinna hlutverki alþjóðalögreglu með sömu ákefð og áður .
Því hugsuðu margir sér til hreyfings , ekki síst mestu vandræðaöflin .
Seint verður Obama sakaður um Íraksstríðið og afleiðingar þess .
En hann fullyrti á hinn bóginn árið 2011 að Írak væri þá orðið sjálfbært fullvalda lýðræðisríki og því væri óhætt að kalla bandaríska herinn þaðan .
Þrýst var á að Bandaríkin héldu eftir 25-30.000 manna liði í herstöð í Írak .
Obama sagðist ekki hafa fengið samþykki stjórnarinnar í Bagdad fyrir því að hermenn á slíkri stöð lytu ekki nema að hluta íröskum lögum .
Því hefði verið óhjákvæmilegt að kalla allan herinn heim .
Þessi skýring þykir mörgum ótrúverðug þar sem Bandaríkjastjórn átti á þessum tíma alls kostar við Maliki forsætisráðherra .
Fát og fum forsetans í málefnum Sýrlands tryggði að Assad og klíka hans verða þar áfram við völd .
Obama er einnig gagnrýndur harðlega fyrir vomur og vandræðagang í málefnum Úkraínu og sagt er að hann láti Pútín , forseta Rússlands spila með sig .
Lífæð úr lagi Samskipti Bandaríkjanna og Ísraels hafa verið mjög náin , en eru nú viðkvæm og vandræðaleg í senn .
Yfir 80 prósent bandarískra gyðinga styðja jafnan demókrataflokkinn , bæði með atkvæði sínu , áhrifum sínum og fjármunum .
Tæplega 20 prósent þeirra halla sér að Repúblikanaflokknum .
Obama hefur alls ekki efni á því að fá bandaríska gyðinga upp á móti sér og flokknum fyrir kosningarnar nú í nóvember .
Það bætir ekki úr skák að vegna mistaka var hljóðnemi í gangi þegar Obama ræddi við erlendan starfsbróður sinn fyrir fáum misserum og sagði þá efnislega að sér væri mikil byrði af því að þurfa að eiga samskipti við Netanyahu , forsætisráðherra Ísraels ! Svigrúm Obama til að hafa jákvæð áhrif á stjórn Ísraels um þessar mundir , þegar það er svo mikilvægt , er af augljósum ástæðum ekki mikið .
( Netanyahu er arkitekt og stjórnmálafræðingur , frá MIT og Harvard ) .
Offors fælir frá Andstæðingar forsetans heima fyrir hafa sótt í sig veðrið að undanförnu .
Þeir segja að Bandaríkin veiti ekki lengur forystu á heimsvísu .
Það sé ekki aðeins ísraelski forsætisráðherrann sem geri lítið með orð úr Hvíta húsinu um þessar mundir .
Fáir geri neitt með yfirlýsingar forsetans , því að allir viti nú orðið að hann sé aðgerðafælinn og veiklulegu tali hans fylgi ekkert sem bíti .
Repúblikanar telja sig vera í góðri stöðu til að vinna vel á í þingkosningunum í nóvember og geti jafnvel náð meirihlutanum í öldungadeildinni sem yrði sérlega sætur biti .
Og vissulega lítur staðan vel út fyrir þá í augnablikinu .
En þannig var staðan raunar einnig haustið 1998 þegar Bill Clinton forseti átti í miklum vandræðum vegna Lewinsky-málsins og meintra ósanninda forsetans fyrir dómi .
Repúblikanar hugðu sér þá gott til glóðarinnar , hömuðust mikið , fóru á endanum offari og flokkur forsetans vann óvænt þingkosningarnar , þvert á allar spár .
Það sannaðist þá enn að varlegast er að trúa aðeins einni " kosningaspá " .
Það er þeirri sem kemur upp úr kjörkössunum á kjördag .
Nú eru fjórir mánuðir liðnir síðan Morgunblaðið upplýsti að Már Guðmundsson seðlabankastjóri hefði látið greiða sér þann kostnað sem hann hafði af málavafstri sínu gegn Seðlabanka Íslands .
Málarekstur bankastjórans gegn bankanum sem hann stjórnar sýndi óvenjulegt dómgreindarleysi , og er ekkert sambærilegt dæmi þekkt .
Hann tapaði málinu fyrir Héraðsdómi Reykjavíkur og ákvað að áfrýja því til Hæstaréttar Íslands .
Þar tapaði hann málinu einnig .
Á báðum dómstigum krafðist bankinn , svo sem sjálfsagt var , að tapaði Már máli sínu skyldi honum gert að greiða bankanum þann kostnað sem hann hafði af þessum sérkennileg málarekstri .
Banki sem gerir slíkar kröfur fyrir dómi , með fullri vitneskju bankaráðs , er ekki um leið að pukrast með að ætla sér að greiða málskostnað bankastjórans auk síns eigin .
Falið fyrir bankaráðinu Enda er fyrra bankaráðið algjörlega saklaust af slíkum tvískinnungi .
Það sem einn einstaklingur í bankaráðinu gerði síðan , án nokkurrar heimildar , batt hvorki bankaráðið né bankann .
Bankaráð Seðlabankans , sem setið hefur í eitt ár , hafði ekkert heyrt af því að ákveðið hefði verið að greiða Má Guðmundssyni persónulegan kostnað hans af því að stefna bankanum og krefjast viðbótarlauna við þau laun sem kjaranefnd hafði að lögum ákvarðað honum .
Viðbótin var hærri en meðallaun á almennum vinnumarkaði .
Á sama tíma og þetta dómsmál stóð mættu æðstu embættismenn bankans á fundi hér og þar og vöruðu alvörugefnir við því að laun almennings hækkuðu um 10 – 12.000 krónur á mánuði .
En það var ekki aðeins það bankaráð sem setið hefur í heilt ár sem ekki hafði heyrt orð af þessum óvenjulega gerningi .
Bankaráðinu sem sat allan þann tíma sem þessar greiðslur fóru fram var haldið óupplýstu .
Enginn embættismaður innan bankans skrifaði upp á þessar launagreiðslur til samþykktar .
Sérstakar reglur gilda í bankanum um það hverjir geti heimilað slíkar greiðslur utan bankastjórans sjálfs .
Enginn sem slíkar heimildir hefur samþykkti greiðslurnar en samt voru þær inntar af hendi .
Aðkoma Ríkisendurskoðunar Eftir að Morgunblaðið hafði birt fréttir sínar og bankaráð bankans hafði sannreynt að þær voru réttar óskaði það eftir áliti Ríkisendurskoðunar á málinu .
Endurskoðun tók sér langan tíma til vinnslu þess álits og því vakti það mikla undrun hversu veikt og vandræðalegt það var , er það loks barst .
Skýrslan virðist leggja framburð fyrrverandi formanns bankaráðsins til grundvallar gagnrýnislítið og án frambærilegrar skoðunar og þar er dregin upp sú mynd að bankastjórinn sjálfur hafi ekki haft neitt með þessar greiðslur til sjálfs sín að gera og varla haft vitneskju um þær ! Þessir örlætisgerningar hafi allir verið gerðir að frumkvæði og á ábyrgð formanns bankaráðsins og hann hafi ekki rætt þær við nokkurn mann .
Seðlabankastjórinn vissi og veit fullvel að bankaráðsformaður hefur ekkert stöðulegt umboð til slíkra verka frekar en einstaklingur úti í bæ .
Hafi þessar miklu summur borist óvænt inn á bankareikninga hans , eins og Íslenskar getraunir hefðu sent þær , hlaut hann að rannsaka málið .
Rökstuðningur formannsins , sem Ríkisendurskoðun reynir að réttlæta að nokkru , er einkum sá að hann hafi talið að bankaráðið myndi vera samþykkt þessu , þótt slíkt hafi aldrei verið þar rætt , hvað þá samþykkt .
Á þeim langa tíma sem Ríkisendurskoðun er að bjástra við að setja saman þessa óburðugu og raunar óboðlegu skýrslu ræða starfsmenn hennar aldrei við þá sem sátu í bankaráðinu , sem algjörlega var farið á bak við .
Þar sem látið er eins og seðlabankastjórinn sjálfur hafi ekki komið að málinu , sem er ekki trúverðugt , svo ekki sé meira sagt , hefði verið nauðsynlegt að kanna aðkomu staðgengils hans , aðstoðarbankastjórans .
Ekkert er um það .
Þegar í ljós kemur að enginn þeirra sem að lögum hafa prófkúru fyrir bankann hafði samþykkt þessa óvenjulegu reikninga afsaka skýrsluhöfundar það með því að þar sem seðlabankastjórinn hafi verið vanhæfur hafi allir starfsmenn bankans verið það líka .
Enginn þeirra gat því staðfest greiðslu reiknings með áritun sinni .
Ef um löglega greiðslu til bankastjórans er að ræða hafa þeir sem sjá um greiðslur fyrir bankann fulla heimild til að afgreiða þær og / eða gera athugasemdir og óska eftir skýringum .
Annars væri ekki hægt að greiða bankastjóranum laun eða aðrar greiðslur um hver mánaðamót .
Embættismennirnir hafa bæði rétt og skyldu til að kanna , þegar mál er óvenjulegt , hvort formskilyrði , eins og samþykkt bankaráðsins , liggi fyrir .
Fletta hefði mátt staðfestum fundargerðum bankaráðsins , sem allmargir embættismenn bankans hafa aðgang að .
Eins hefði mátt spyrja annan hvorn , bankastjórann eða aðstoðarbankastjórann , hvort greiðslan væri lögmæt .
Það er ekki annað að sjá en að þau pólitísku skoðanasystkin Már Guðmundsson og Lára Júlíusdóttir hafi verið mánuðum saman að bralla með þessar greiðslur til Más og farið vitandi vits framhjá bankaráðinu , eina aðilanum sem hugsanlega hefði mátt taka slíka ákvörðun .
Margir fundir eru haldnir í bankaráðinu , þar sem þau sitja bæði , og hvorugt þeirra upplýsir um málið .
Bæði hafa þó augljósa upplýsingaskyldu .
Brotaviljinn er því einarður .
Án Morgunblaðsins væri málið enn í þagnargildi .
Æpandi þögn Það sem vekur mesta athygli , en er ekki minnst á í skýrslu Ríkisendurskoðunar , er það að innri endurskoðandi bankans kemur aldrei auga á hin augljósu misferli , þótt þau standi yfir svona lengi .
Ekki verður séð að bankastjórinn , aðstoðarbankastjórinn , formaður bankaráðsins eða rekstrarstjórinn , sem innir greiðslurnar af hendi án þess að samþykkja þær , hafi nokkru sinni leitað til innri endurskoðandans um álit á málinu .
Vafalítið hlýtur að vera að innri endurskoðandi hefði tekið í taumana hefði hann vitað hvað var um að vera , og væntanlega kallað til lögreglu .
Ekki verður séð af skýrslu Ríkisendurskoðunar að við yfirferð málsins hafi nokkru sinni verið rætt við innri endurskoðandann um það hvernig þetta mál mætti hafa farið framhjá því embætti .
Nú hefði það átt að vera hægðarleikur , þar sem innri endurskoðandi bankans , sá aðili sem hefði átt að setja puttann á þá brotastarfsemi sem þarna átti sér stað , er systir ríkisendurskoðanda .
Er það með miklum ólíkindum að ríkisendurskoðun , sem túlkar vanhæfisreglur um starfsmenn Seðlabankans svo vítt , eins og gert er í álitinu , skuli ekki hafa séð að Ríkisendurskoðandi var vita vanhæfur til að fara með mál af þessu tagi og raunar aðallögfræðingur og staðgengill hans einnig , þegar af þeirri ástæðu og vegna annarra tengsla sem eru þýðingarmikil í málinu .
Hvað næst ? Mál þetta hefur þegar skaðað mjög trúverðugleika bankastjórans og fyrrverandi formanns bankaráðsins og Ríkisendurskoðun kemur óneitanlega löskuð frá málinu .
Hvað er til ráða ? Bankaráðið getur óskað eftir því að forsætisnefnd Alþingis setji þegar í stað annan ríkisendurskoðanda til að fara með málið .
Þá getur bankaráðið , eða einhver bankaráðsmanna , óskað eftir því að aðrir aðilar taki að sér rannsókn málsins .
Það eina sem er ljóst á þessu stigi er að þetta mál getur ekki fengið þá meðhöndlun sem það hefur fengið fram að þessu .
Veður eru válynd víða .
Einmitt þegar þess er minnst að öld er liðin frá Heimsstyrjöldinni fyrri .
Styrjöld sem var stórbrotnari en mannkynið hafði áður komið sér upp .
Hún var ógeðsleg eins og önnur stríð , en að auki enn tilgangslausari en þau sem á undan fóru .
Góðir dátar spyrja ekki um stríð Það vissi varla nokkur maður hvernig á þessari heimsstyrjöld stóð .
Pétur Hoffman sagði Stefáni Jónssyni fréttamanni að til hennar hefði verið stofnað án nokkurs samráðs við Mýramenn .
Þetta hefur ekki verið hrakið og sama mun hafa gilt um fleiri en þá .
Herskarar ungra manna voru skotmörk í skurðum og sáust aldrei meir .
Enn standa tugir þúsunda krossa á þessari heljarslóð meginlandsins og á þá ekki annað letrað en að " guð einn þekki þessi bein " eða annað í þeim dúr .
Fleiri Íslendingar en Pétur tala stundum í galgopa tón um annarra manna stríð .
Heimsstyrjöldin síðari hafði það meðal annars fram yfir þá fyrri að þar féllu mun fleiri en í hinni fyrri og grafir þeirra eru í öllum álfum heims , margar votar , aðrar ómerktar , og sumar þeirra óhugnanlega fjölmennar .
Þessi mikli hildarleikur er stundum kallaður " blessað stríðið " á þessari breiddargráðu .
En þetta er ekki illa meint , þótt slíkt tal stangist örugglega á við þær þúsundir siðareglna sem nú er í tísku að setja , þótt óvíst sé um hvort nokkur þeirra hafi nokkru sinni gert hið minnsta gagn eða muni nokkru sinni gera það .
Það vakti uppnám á Tímanum þegar einn snjallasti blaðamaður landsins , Jónas stýrimaður , sagði í fréttaskýringu : " Ég er ekki viss um að Búnaðarþing sé gagnslaust , en ég vona það .
" Ekki er þorandi að viðhafa önnur eins orð um siðareglurnar og um Búnaðarþingið , því að sjálfskipaða hugsanalögreglan og stjúpmóðir hennar gætu fengið flog og fréttastofan dottið um þau í framhaldinu .
En þótt hin fámenna íslenska þjóð væri ekki formlegur þátttakandi í síðari stórstyrjöldinni kom hún ekki skaðlaus frá hildarleiknum og það var fjarri því að hún gerði lítið úr því manntjóni með því að blessa stríðið í hálfkæringi .
Mildir tímar Nú eru friðartímar .
A.m.k. ef mælikvarði heimsstyrjalda er notaður .
En þó líður varla dagur án þess að stríð , stór og smá , séu sýnd á sjónvarpsskjám heimilanna , innan um stórmál um leka og margt annað jafnvel enn merkilegra .
Fréttastofur hafa mismikla samúð með stríðum af ástæðum sem ekki hafa verið rannsakaðar .
Íslenska ríkisfréttastofan er ekki hin eina sem virðist líta á fréttatilkynningar hryðjuverkasamtakanna Hamas sem áreiðanlegustu heimild sem hægt sé að styðjast við .
En átökin á Gaza ( sem sú fréttastofa og raunar sumar aðrar halda að fólki að Ísraelar hafi stormað í , að tilefnislausu , nema ef væri út af stjórnlausri þrá eftir að myrða annarra þjóða börn ) hafa allt annað vægi en það sem hefur verið að gerast síðustu árin .
Í Sýrlandi hefur mannfall verið hundraðfalt meira og enginn endir á fremur en í Líbíu , svo fátt eitt sé nefnt .
Á tali hjá alþjóðalöggunni Vegna snarminnkandi trausts heima fyrir og komandi þingkosninga dugar forseta Bandaríkjanna ekki lengur að segjast mjög hugsandi yfir því sem er að gerast í Írak .
Hann hraktist í að fyrirskipa loftárásir á hersveitir hins komandi íslamska ríkis svo að " Kalífinn " þess næði ekki að murka lífið úr 40 þúsundum ofsóttra .
Forsetinn hefur nýlega losað um milljarða dollara fyrir klerkana í Íran í skiptum fyrir áframhaldandi setu þeirra á fundum um kjarnorkuvopnasmíð .
Klerkarnir fara nú bara fetið í staðfastri áætlun sinni um að koma sér upp kjarnorkuvopnum , eins og Pakistönum tókst fyrir fáeinum árum , öllum að óvörum .
Þetta eru fáein dæmi um þá farsælu friðartíma sem mannkynið býr við núna .
Spennan sem er að byggjast upp á Kínahafi og nágrenni er ónefnd .
Líka bálið í Úkraínu .
Listinn er langur og vekur ugg .
Nú fer verð á gulli og olíu hækkandi og fjármálamarkaðir titra , en taugaveiklun er helsta lyndiseinkunn þess fyrirbæris .
Það eru ekki aðeins hin fjölskrúðugu stríð á friðartímum sem strekkja taugar peningamanna .
Þeir þykjast nú sjá að tal um að evrusvæðið hefði náð sér var óskhyggja .
Ítalía er í formlegri kreppu núna .
Þar er niðursveifla í hverjum ársfjórðungnum af öðrum .
Ítalía er að bætast í hóp annarra laskaðra ríkja á evrusvæðinu .
En alvarlegast er að allur móður virðist loks úr þýsku efnahagsvélinni , þrátt fyrir þýskan sigur á HM .
Þar kaupa menn nú ríkisskuldabréf með neikvæðum vöxtum .
Draghi , bankastjóri Seðlabanka evrunnar , reynir opinberlega að tala myntina sína niður .
Hann horfir ekki aðeins til bræðra sinna á Ítalíuskaga , heldur hlustar órólegur á þýsku hikstahljóðin .
Á evrusvæðinu eru nefnilega margar kerrur en aðeins einn dráttarklár .
Illa tímasett deila Gert er ráð fyrir að samdráttur á evrusvæðinu verði 0,6% á síðari hluta þessa árs vegna efnahagsþvingananna gegn Rússum .
Sú áætlun var gerð áður en hinar óvæntu gagnráðstafanir Rússa voru kynntar .
Þær munu dýpka kreppuna enn .
Efnahagsþvinganir gagnvart Suður-Afríku á sínum tíma voru hægvirkar mjög , þótt þær hafi að lokum átt þátt í uppgjöf aðskilnaðarsinna .
Sama má segja um þvinganir gagnvart Íran .
Efnahagsþvinganir gagnvart Norður-Kóreu eru íbúum þar til aukinnar bölvunar , og eru þó kjör öll óblíð fyrir .
Óljósara er hvort þau skipta hin sérkennilegu yfirvöld í því landi einhverju máli .
Efnahagsþróttur Rússlands er enn takmarkaður og lítill sé hann miðaður við Bandaríkin , svo ekki sé talað um öll Evrópusambandsríkin í einni körfu .
En efnahagsþvinganir gagnvart Rússlandi eru samt allt önnur Ella en fyrrnefndu dæmin voru .
Rússland er víðfeðmasta ríki veraldar .
Fjölmennasta ríki hennar tekur ekki þátt í refsiaðgerðunum , ekki Íran og fleiri ríki skera sig úr leik .
Finnland er með , en hikandi og nauðugt .
Refsiaðgerðirnar gegn Rússum draga að einhverju leyti úr mætti slíkra aðgerða gagnvart Íran .
Þær eru því ekki aðeins tvíeggja sverð , þær kunna að vera bjúgverpill .
Og víst er að þær koma á versta tíma fyrir evruríkin .
Draghi seðlabankastjóri viðurkennir að efnahagsbatinn , sem reynt hefur verið að tala upp , sé bæði veikburða og brothættur .
Það vissu stórríki evrusvæðisins og þess vegna drógu þau og önnur ESB-ríki lappirnar eins lengi og þau gátu og þorðu .
Hin viðbjóðslega árás á farþegaflugvélina breytti þessu .
Yfirgnæfandi líkur eru á að aðskilnaðarsinnar í Úkraínu hafi framið þann glæp .
En engum dettur í hug að þeir hafi viljandi grandað farþegaflugvél .
Það var allt í senn slys , heimska , vanþekking og óheppni .
Þótt hrópað sé á Pútín dettur mönnum heldur ekki í hug að Rússar hafi látið granda flugvélinni .
Ekkert eitt atvik hefur verið málstað þeirra jafn skaðlegt og þetta verk .
Endurtekið efni ? Vegna aldarafmælis Heimsstyrjaldarinnar fyrri og trú á að sagan endurtaki velta sumir fyrir sér hver þróunin hefði orðið hefði vélin sem grandað var verið þéttsetin bandarískum borgurum .
Sumar sjónvarpsstöðvar í Bandaríkjunum töldu sig framan af hafa áreiðanlegar upplýsingar um að 23 Bandaríkjamenn hefðu farist með flugvélinni og fór ekki á milli mála að fréttaskýrendur urðu bæði æstir og herskáir fyrir vikið .
Úr því dró hratt þegar réttar upplýsingar bárust loks úr Hvíta húsinu .
Engin þjóð fékk þyngra högg í þessari árás en Holland .
( Einn Hollendingur hafði jafnframt bandarískt ríkisfang .
) Getgátur um hver atburðarásin hefði orðið ef fjöldi Bandaríkjamanna hefði farist með flugvélinni eru í besta falli gagnslausar .
En fréttaskýrendur minna varlega á að 7. maí 1915 hafi Þjóðverjar skotið tundurskeytum frá kafbáti að farþegaskipinu Lusitaniu undan Írlandi .
Skipið sökk á liðlega stundarfjórðungi og með því 1.198 farþegar , þar á meðal 128 Bandaríkjamenn .
Aðeins 761 bjargaðist .
Þetta atvik hafði mikil áhrif á almenningsálit í Bandaríkjunum og réð nokkru og jafnvel miklu um það að Bandaríkin ákváðu að taka þátt í styrjöldinni tveimur árum síðar .
Önnur öld Það er stríðsþreyta í Bandaríkjunum núna .
Þeir sem saka Obama forseta um forystuleysi , hugleysi og að hann veiki álit Bandaríkjanna út á við átta sig á þeirri stöðu .
Þeir segjast því alls ekki mæla með því að Bandaríkin stofni til frekari stríðsreksturs og síst af öllu við Rússa vegna Úkraínu .
En þeir fullyrða í hinu orðinu að Pútín forseti , forystumenn Kínverja , hryðjuverkamenn ISIS og aðrir þeir sem eru sem fleinn í holdi margra á Vesturlöndum um þessar mundir gangi svo langt sem þeir gera þar sem liðleskja sitji í Hvíta húsinu , þ.e. þegar hún sé ekki í fríi , á golfvellinum eða að safna fé fyrir demókrata á fjöldasamkundum .
Þrátt fyrir drjúgan sannfæringarkraft í fullyrðingum af þessu tagi er einnig í þeim holur hljómur .
Kristján og Steinn En þátttökuleysi Íslendinga í styrjöldum , hinum smáu og þeim stóru , á sér margbrotnar skýringar .
Þannig vitnar Kristján Karlsson skáld í þetta textabrot Steins Steinars ( Reykjavík ) í ritgerð sinni fyrir ljóðasafni hans .
" Hún hefur að vísu ekki gefið okkur neitt , sem auga sér eða hönd á festir .
En hún hefur gert okkur að mönnum , drykkfelldum og peningalausum mönnum með ofurlítið brot af samvisku heimsins í hjörtunum .
Hún veitti okkur þegnrétt í mannheimum .
Hún kom okkur að minnsta kosti í sálrænt samband við hinn stríðandi lýð veraldarinnar .
Og við stóðum ævinlega réttu megin í þeirri baráttu , þótt það væri kannski ekki á margra vitorði .
Okkur dreymdi jafnvel þann stóra draum að fara sjálfir í þá styrjöld og fórna lífinu til lofs og dýrðar því , sem góðir menn nefna sannleika og réttlæti .
Auðvitað fórum við hvergi , en það var ekki okkur að kenna .
Við vorum svo fátækir , við áttum ekki fyrir fargjaldinu til aftökustaðarins .
" Kristján Karlsson segir : " Það má , hygg ég , læra margt um stíl og málfar Steins – og lífsviðhorf – af þessu broti , og ýmislegt um góðan prósa yfirleitt .
Ég vildi aðeins benda hér á , hvernig hann beitir fyrirvara , til þess í raun og veru að auka þunga merkingarinnar í stað þess að draga úr honum .
Hann var snillingur í þessu .
" En áður hafði Kristján vitnað í þetta brot úr kvæði ( Forsöngur listmannaþingsins 1942 ) : " Og til eru margir , sem allt þykir einskis vert , og andríki skáldanna telja af vanefnum sniðið .
– það er og , sagði konan .
Margt heimskulegt höfum vér gert , en hvort man nú enginn lengur hið Gullna hliðið ? " Kristján segir svo : " -það er og , " sagði konan ; hér slær Steinn , vel á minnzt , hinn skemmtilega , alþýðlega , kjarnyrta varnagla , eins konar greinaskil í hugsun , sem er með ýmsum tilbrigðum fangamark hans , hvar sem honum bregður fyrir : Lagðist þó meður manni margumtalaður svanni varla svo vitað sé .
" Kristján Karlsson segist ekki vita hverju Steinn hafi trúað í hjarta sínu : " Sem hálfkristnum manni , þegar bezt lætur , er mér tamast að hugsa mér hann trúlausan .
" Litlu síðar segir hann : " Eins og hinir kristnu feður vissu , er hinn fullkomni afneitari nær sannri trú en sá , sem gerir hvorki að játa né neita .
Jafnvel guðlastarinn er drottni nær en hinn tómláti .
Steinn yrkir meiri raunverulega goðgá en nokkurt annað íslenskt skáld – að Þorsteini Erlingssyni ekki undanskildum .
Og Þorsteinn trúði á ýmislegt annað .
Steinn orti sig á þá aðstöðu , að guðstrú virðist eina útgönguleiðin , og sú leið er opin , af því að afneitun hans er lifandi tilfinning en ekki tómlæti .
Ef kvæði hans sanna nokkuð , er það gildi trúar fyrir manninn .
Steinn Steinarr er miklu skyldari Hallgrími Péturssyni en hinum upplýstu " víðsýnu " skáldum 19. aldar , sem voru honum þó hugstæð .
Kvæði hans eru trúarljóð – með neikvæðu forteikni ; að kalla þau annað væri eins og að neita því , að anarkismi kæmi stjórnmálum við .
Trúaður eða trúlaus er hann í flokki hinna mestu trúarskálda vorra .
" Kristján Karlsson hefur nú kvatt .
Ekki er hægt að útiloka að hinn " hálfkristni maður " og hið " mikla trúarskáld " hafi nú þegar komið sér þægilega fyrir í einum af þeim Hressingarskálum sem eru á öðru hverju skýi , í þeirri himnaríkisparadísarsælu sem jarðþreyttar sálir þrá .
Líklegt er að þegar það spyrst út muni ýmsir reyna að fá pláss við næsta borð .
Almenningur , eins og kjósendur eru kallaðir þegar kosningar eru fjarri , er að jafnaði ekki mjög upptekinn af stjórnmálum eða stjórnmálamönnum .
Fjölmiðlar eru það hins vegar , enda auðveldar stjórnmálastéttin fréttamönnum baksið og stjórnmálamenn fá sinn akur plægðan í staðinn .
Áhugavert efni En fjölmiðlar geta illa moðað úr framlagi stjórnmálamanna nema almenningur sýni þess háttar fréttum lágmarksáhuga .
Langar og merkilegar ræður fá ekki lengur inni í fjölmiðlum .
Þær þykja ekki fréttaefni .
Þær lengstu eru raunar sjaldan samdar af ræðumanninum sjálfum .
Hann heyrir þær einatt í fyrsta sinn í ræðustólnum .
Þótt almenningur sé ekki mjög upptekinn af stjórnmálamönnum og margvíslegu hvissi þegar slíkir sigla beitivind í tebollum þýðir það alls ekki að fólkið í landinu viti ekki um mikilvægi stjórnmála fyrir landshag , bæði í bráð og lengd .
Það er bara svo margt annað sem kallar á tíma þessa " venjulega fólks " eins og almenningur heitir í fjölmiðlum .
Jafnvel í velferðarríki eins og hér er þarf að hafa töluvert fyrir því að fleyta sér og sínum .
Efnin eru mun meiri en áður , en það eru kröfurnar einnig .
Margar þeirra kunna að vera gerviþarfir sem mætti vera án .
En við erum mörg hætt að draga mörk á milli frumþarfa og hinna .
Ungt fólk og miðaldra á fullt í fangi með að eignast eigið húsnæði eða fá slíkt leigt .
Nýir bílar kosta sitt , en það gerir gamli bíllinn líka , því að viðhaldskostnaður hans tekur í .
Bara það að fá kló stungið í tölvu , til að fá að vita hvað hrjáir gamla skrjóð , kostar sitt .
Þegar almenningur , sem í þessu tilviki er kallaður neytendur , hefur puðað fyrir því sem þarf í skæði og skjól er fjölskyldan , ungir sem gamlir , efst á lista hans og margt annað sem gengur fyrir pólitískum áhuga .
Ekkert gefið frá sér En almenningur , í þessu tilviki þjóðin , hefur ekki , þrátt fyrir allar sínar annir og stúss , gefið lýðræðið og stjórnmálin frá sér .
Ekki enn .
Samkvæmt stjórnarskránni býr þjóðin við fulltrúalýðræði .
Það er ekki fullkomið , en ekkert betra hefur fundist .
Það á rót í almennum kosningum sem Íslendingar hafa , fram til þessa , sinnt betur en flestir aðrir .
Mikill meirihluti þjóðarinnar hefur lengst af fylgt " sínum " flokkum fast að málum , án þess að láta dægurmál eða uppákomur fæla sig varanlega frá þeim , þótt frambjóðendur og flokkar hafi reynt að láta einstök mál yfirtaka umræðu í aðdraganda kosninga .
Reynslan sýnir að flokki sem fær sveiflu til sín með þeim hætti helst illa á því fylgi .
Sumum gösprurum þykir þessi trúfesta kjósenda vera vond , því að hún tryggi stöðugleika " fjórflokksins " .
Til hans megi alla óáran rekja .
Bandaríkjamenn hafa síðustu aldirnar búið við tvo flokka , bæði á landsvísu og í fylkjunum 50 , án þess að þar sé talað um " tvíflokkinn " sem helstu ógnun við lýðræðið .
Fylgið við þá flokka sem notið hafa stöðugs stuðnings á Íslandi helgast af því að lífsskoðanir ráða áttavita kjósenda .
Þess vegna hefur fylgið hreyfst tiltölulega lítið og uppblástur mála ekki haft langtímaáhrif .
Kjósandinn hefur treyst því að lífsgildi runnin honum í merg og bein eigi samnefnara og tryggð frambjóðandans eða flokksins sem hann kaus .
Slíkt samband virðist hafa verið á milli flokkanna , sem uppnefndir hafa verið eins og þeir séu einn flokkur , og kjósenda þeirra .
Stjórnmálaleg tímamót ? Nú virðist þetta samband vera orðið losaralegra en áður .
Sé það rétt og leiti menn að sök er vafalítið að hún finnst hjá flokkunum en ekki kjósendum .
Glögg merki um þessa þróun sáust í síðustu borgarstjórnarkosningum .
Fyrir fáeinum árum gerðist það í senn að vinstrimenn í vandræðum völdu þann kost að slá sinni hlið á stjórnmálum í borginni upp í spott og spé og Sjálfstæðisflokkurinn í höfuðborginni , sem jafnan hefur verið burðarás hans , ákvað að taka sér óvænt frí frá stjórnmálum .
Borgarfulltrúar gáfu þá skýringu að stjórnmál , eins og þau höfðu verið stunduð í lýðræðisríkjunum , nær og fjær , síðustu áratugi og aldir , hefðu gufað upp með kjöri þeirra sjálfra .
Þeir tóku þó fram að þeir væru ekki að fordæma gömlu stjórnmálin , sem margt gott mætti segja um .
Þau hefðu bara horfið og engum væri um það að kenna .
Þetta voru nýstárlegar kenningar .
En þótt augljóst virtist að þær tækju til heimsins alls hafa þær , enn sem komið er , haldið sig innan marka borgarinnar .
Þrátt fyrir þessa stjórnmálalegu nýjung , fíflaganginn til vinstri og andstöðu í orlofi til hægri , brá svo við að kjörsóknin í borginni hrapaði niður í nærri 60% .
Það er svo glettni örlaganna að sjálfstæðismenn fengu , forðum tíð , einir yfir 60 prósent atkvæðanna , eftir átta ára samfellda stjórnarsetu og með ráðhúsbygginguna hálfkaraða úti í Tjörninni .
Og ekki muna elstu menn betur en að þá hafi menn brúkað úr sér gengnar aðferðir stjórnmálanna .
Meta skal hrós eftir munni Það vinsamlegasta sem heittrúaðir áhugamenn um stjórnmál á vinstri kantinum geta sagt um sjálfstæðismann er að hann sé " lausnamiðaður " .
Þá er átt við að viðkomandi sé ólíklegur til að detta um hugsjónir og stjórnmálalega sannfæringu á " vegferð sinni " , eins og það heitir í umræðustjórnmálunum .
Hann sé til í hvað sem er , leiði það til niðurstöðu sem " sæmilegur friður " verði um .
Með sæmilegum friði er átt við að andstæðingarnir láti sér vel líka .
Síðasta ríkisstjórn gekk þannig fram að þeir sem tóku við af henni gátu slegið tvær flugur í einu höggi á þessu kjörtímabili .
Þeir gátu haft nokkra hliðsjón af því sem flokkarnir þeirra stóðu helst fyrir og þeir gátu í sömu andrá veitt þjóðinni lausn frá ýmsu sem yfir hana gekk í stjórnmálalífinu síðustu fjögur árin .
Þann kost þurfti heldur ekki að finna eða karpa um .
Hann kom í heilu lagi upp úr kjörkössunum .
En því miður virtist vanta eitt og það var sjálft frumskilyrði umræðustjórnmálanna .
Það þótti sem sagt hætta á að þeir sem kjósendur höfðu skotið inn í skammakrókinn yrðu ekki kátir veldu menn kostinn sem blasti við .
Þetta er meginástæða þess að hægt mjakast , en hins vegar gengur hratt á kjörtímabilið og pólitískan kjark .
Þetta tvennt fer saman eins og sandkorn niður stundaglasið .
Þetta fer saman Það er ekkert ljótt við það að þykja lausnamiðaður .
" Reddarinn " er eitt dýrmætasta fyrirbæri íslensks þjóðlífs .
Ekkert stórfyrirtæki á Íslandi gerir sig vel , hafi það ekki komið sér upp nokkrum reddurum .
Þeir eru þyngdar sinnar virði í gulli .
En það er ekkert gott við það þegar þeir sem hata stefnu og hugsjónir stjórnmálaflokks hampa stjórnmálmanni þar á bæ sem " lausnamiðuðum manni " .
Það hefur margsýnt sig að sá sem hefur grundvallargildin á hreinu og jafnan í öndvegi getur verið jafn laginn og hinn að finna sanngjarnar og heilladrjúgar lausnir .
Einmitt hann hefur efni á því að taka á sig krók til að koma langtímamarkmiði í höfn , því hann missir aldrei sjónar á því .
Hinum , sem glatað hefur tengingunni við sitt fólk , er hættara við að taka á sig óþarfan krók og hafna þess vegna í keldunni sem hann hélt sig vera að forðast .
Bárðarbunga er ofarlega í huga núna .
Hún er í senn spennandi og ógnvænleg ; stórbrotin eldstöð undir fargi Vatnajökuls .
Vísindamenn reyna að geta í hinar mörgu eyður sem eru í spám um hvort gos verður núna , eða síðar , hvar kvikan sem upp kann að koma muni þá bera niður og þar fram eftir götunum .
Sagan gefur vísbendingar , hún sýnir hegðunarmynstur þessa dyntótta ógnvalds , sem hefur ræskt sig að undanförnu , en ekki öskrað enn .
Jarðhræringarnar , stærð þeirra , staðsetning og dýpt fyllir svo inn í mynd sögunnar .
Hamfarir og hvað svo Stórhlaup í Jökulsá á Fjöllum gæti eyðilagt Herðubreiðarlindir sagði í frétt hér á bæ .
Hún sem er eins og undursmá Paradís , vin í eyðimörkinni norðan jökulsins mikla , er hvergi annars staðar til og verður aldrei endursköpuð .
Sú hugleiðing minnir á ógnarmátt eyðileggingarinnar sem stórgosi í Bárðarbungu gæti fylgt .
En svo undarlega sem það hljómar getur dýrðleg fegurð ekki aðeins glatast heldur einnig fylgt í kjölfar hamfara af þessu tagi .
Ásbyrgi er eitt undurfagurra ummerkja átaka náttúruaflanna .
Kannski Dettifoss líka .
Við vitum náttúrlega öll að Ásbyrgi varð til þegar Sleipnir , hinn áttfætti fákur Óðins , drap einum þeirra niður einmitt þarna .
Það gerðist fyrir nokkrum árþúsundum .
Þessar tvær staðreyndir um tilveru Ásbyrgis fara vandræðalaust saman , önnur á rót í ímyndunaraflinu sem er ofurkraftur , sem enginn skyldi vanmeta , og hin í þeim fróðleik sem skráður er og getið um hér að framan .
Útdauð eldfjöll og upprisa Virkum íslenskum eldfjöllum hefur fjölgað nokkuð síðustu áratugina , ef miðað er við það sem haldið var að ungmennum í kennsluefni frá yfirvöldum námsgagna .
Þar var gjarnan við það miðað að eldfjöll sem ekki höfðu gosið frá landnámi væru útdauð fjöll og eingöngu til prýði í landinu og til að þyngja efni landafræðinnar .
Nú er ekki slíku að heilsa lengur .
Surtsey bætti sér óvænt í hóp eyjaklasans suður af landinu og 10 árum síðar opnaðist jörðin í bæjarjaðrinum á Heimaey sjálfri .
Það var stundarfjórðungi fyrir 2 aðfaranótt 23. janúar 1973 .
Aldrei hefur önnur eins vekjaraklukka glumið nokkrum bæ á Íslandi og Vestmannaeyjum þessa nótt þegar eldstöðvar lýstu upp bæinn í svartasta skammdeginu .
Það gat ekki verið á verra von en þessu .
En það glitti í mikið lán í þessu óláni .
Veður var stillt , sem ekki var að vænta á þessum árstíma .
Flotinn var allur í höfn og þótt tjón yrði gífurlegt björguðust allir .
Það varðaði mestu .
Mjög var óttast að einmitt höfn þessarar miklu verstöðvar kynni að eyðileggjast og þá hefði ekki þurft um að binda , hvað framtíð búsetu þar varðaði .
En þegar eldar lögðust loks í dróma á ný varð ekki betur séð en að hafnarskilyrðin hefðu batnað .
Og þótt maðurinn megi sín lítils tókst að hafa nokkur áhrif á hraunstrauminn þarna .
Og fjórða lánið og ekki það minnsta var að þjóðin þjappaði sér um eyjaskeggja í andróðri þeirra .
Eldfjallamánuðir eru langir Meðgöngutími margra eldfjalla þykir kunnur en gæta verður þess að tímaskali þeirra er annar en jafnan er notast við .
Þannig hefur verið beðið eftir Kötlu í tæpa hálfa öld .
Bréfritari minnist þess að hafa verið farþegi í troðfullum fólksbíl árið 1967 þegar haldið var í austurátt frá Vík .
Þegar komið var nokkuð fram fyrir Hjörleifshöfða sagði bílstjórinn upp úr eins manns hljóði : " Ef að springur á honum mun ég keyra á sprungnu þar til við erum komin yfir sandinn .
" Þegar spurt var af hverju í ósköpunum hann ætlaði að gera það , var svarið þetta : " Katla er komin á tíma .
" Einhverjir hafa haldið því fram að gosin fyrir Suðurlandi 1963 og 1973 kunni að hafa létt á Kötlu , en ekki verður farið nánar út í vangaveltur um það .
Og fröken Katla er ekki ein um að vera langt gengin og jafnvel komin á tíma .
Systir hennar , fröken Hekla hin fríða og fræga , er það örugglega líka .
Páll Einarsson jarðfræðingur nefndi í gær að hún hefði verið í startholunum í 14 ár eða allt frá gosinu sem varð árið 2000 .
Þá tókst að vara menn við að gos væri í vændum innan stundar .
Páll segir að alls ekki sé öruggt að það megi takast næst , þegar að sú drottning gýs .
Páli þykir því mjög óvarlegt að flugvélar fljúgi beint yfir Heklu , en á einum degi í þessari viku flugu 19 vélar beint yfir eldfjallið , þar af 17 farþegaþotur , ein einkaþota og ein fraktflutningavél .
Ekki hafi mátt miklu muna að illa færi í Heklugosi 17. ágúst 1980 .
Fjall listaskáldsins En litlu vestar er svo Skjaldbreiður ( í karlkyni ólíkt Herðubreið ) og lætur lítið yfir sér , þótt hann sé nokkrum metrum hærri en sjálf Esjan .
Þeir sem eru litlir fjallgöngumenn , en vilja gjarnan geta sagt ókunnugum að þeir hafi " klifið " svo hátt fjall , ættu að koma við á Skjaldbreiði á sumardegi .
Því þótt Jónas Hallgrímsson segist ríða og " háan Skjaldbreið skoða " er það eins og að rölta upp notalega brekku að ganga á hann .
En þegar upp er komið er fagurt víðsýni af honum til margra átta og gígurinn , 300 metrar í þvermál eða svo , myndrænn og áhrifamikill .
Skjaldbreiður ( sumir segja að Jónas hafi ákveðið kynið með kvæði sínu ) varð til 8.000 árum fyrir landnám og er því vonandi kulnað eldfjall núna .
Því þegar hann gaus í sitt fyrsta og eina sinn gekk mikið á að sögn Jónasar : Titraði jökull , æstust eldar , öskraði djúpt í rótum lands , eins og væru ofan felldar allar stjörnur himna ranns ; eins og ryki mý eða mugga , margur gneisti um loptið fló ; dagur huldist dimmum skugga , dunaði gjá og loga spjó .
Belja rauðar blossa móður , blágrár reykur yfir sveif , undir hverfur runni , rjóður , reyni-stóð í hárri kleif .
Blómin ei þá blöskrun þoldu , blikna hvert í sínum reit , höfði drepa hrygg við moldu – himna drottinn einn það leit .
Vötnin öll , er áður fjellu undan hárri fjalla þröng , skelfast , dimmri hulin hellu , hrekjast fram um undirgöng ; öll þau hverfa að einu lóni , elda þar sem flóði sleit .
Djúpið mæta , mest á fróni , myndast á í breiðri sveit .
Og rétt eins og í tilfelli Ásbyrgis hafa hin hrikalegu umbrot og tryllingur nátúrunnar ekki einvörðungu farið eyðandi höndum um það sem fyrir varð , þegar jörð skalf og eimyrjan stóð upp úr Skjaldbreið .
Þar urðu til , með þúsunda ára þróun , Þingvellir og vatnið sem við þá er kennt og umhverfið allt .
Mörgum þykir að þeir hafi ekki litið fegurri stað en þar .
Og náttúrufræðingurinn Jónas Hallgrímsson leyfir sér kannski þess vegna að kalla önnur öfl til sögunnar til hliðar við hin : Hver vann hjer svo að með orku ? Aldrei neinn svo vígi hlóð : búin er úr bála-storku bergkastali frjálsri þjóð .
Drottins hönd þeim vörnum veldur ; vittu barn ! sú hönd var sterk ; gat ei nema guð og eldur gjört svo dýrðlegt furðuverk .
Ímyndunarafl snillinga Hannes Hafstein skrifar fyrsta æviágripið um Jónas Hallgrímsson og birtir það sem undanfara Ljóðmæla og annarra rita sem Hið íslenska bókmenntafélag gaf út árið 1883 .
Hannes lýkur því með þessum orðum : " Þegar menn koma framan Öxnadal , sjá þeir dranga bera við himin , háan og snarbrattan , eins og turn .
Það er sagt að gullkista sje uppi á honum , og sá megi eiga sem nái .
Þegar lengra dregur úteptir , sjest tún og bær innan um grjótið undir fjallinu .
Það er Hraun , fæðingarstaður Jónasar .
" " Grjót og Hraun , " hvaða mann hljóta þau tvö orð að kalla fram ? Auðvitað Jóhannes S. Kjarval .
Hraun voru ekki vel þokkuð af fólki í strjálbýlu landi og óþjálu til ferðalaga .
Mörg þeirra , einkum apalhraunin , þóttu ófær fyrir aðra en fuglinn fljúgandi .
Óvættir voru þar vísast og kannski útlegumenn á flótta .
En Jóhannes Kjarval gerði sér mat úr hrauninu og hreifst af stórgerðri fegurð þess og gaf því lit og líf .
Og málarinn mikli gerði meira en að mála og að gefa Erró 12 ára pensla og liti .
Hann skrifaði og gaf út bækur : Grjót og Meira grjót .
Grjót kom út árið 1930 og var öðru vísi en aðrar bækur .
Þar flutu með ævintýri sem Kjarval hafði skrifað á árunum 1907 og 1908 og margvíslegar hugleiðingar , svo sem um skipulagsmál .
Kjarval skrifar Eftirmála bókarinnar og birtir hann auðvitað fremst í henni .
Hann segir þar að hann " tali líka dálítið um ástina , það væri nú kannski óþarfi , en einhvernveginn fanst mér það nú eiga við – fanst efnið þurfa einhvern stuðning , frá þeim þektu orðatiltækjum , fanst orðin og málið fá dálítinn huliðheimablæ við það , fanst stíllinn verða svolítið ævintýralegri við það , en of mikið grjót annars .
" Og í þessari bók á blaðsíðu 25 er eins og Kjarval sjái Perluna fyrir sér : " Einu sinni þegar einn smiður ætlaði að biðja guð afsökunar á , að hann hefði haft áhrif á verk mannanna , þá varð náttúran fyrri til og var búin að gefa honum margar merkilegar hugmyndir , áður en hann var búinn að bera fram afsökunina .
Merkilegasta hugmyndin var að byggja höll og musteri inn á Öskjuhlíð .
Átti að þekja musterishliðarnar spegilhellum , svo norðurljósin gætu nálgast fætur mannanna – átti að skreyta þakið kristöllum allavega litum , og ljóskastari átti að vera efst á mæninum , sem lýsti út um alla geima .
Húsið sjálft átti að svara birtu dagsins og táknum næturinnar .
Hjelt smiðurinn , að þetta mundi auka á skraut jarðarinnar og birtu himnanna , ...
" Áminning Spár og fyrirboðar um Heklu , Kötlu eða Bárðarbungu eru nauðsynlegir , ekki aðeins sem mikilvæg öryggisvakt um almanna vá , heldur einnig til að minna okkur á , að herra jarðarinnar flytur í Putaland , smár og máttlítill , þegar náttúruöflin ákveða að fara sínu fram .
En það má einnig að skaðlausu horfa til þess að jafnvel verstu hamfarir geta haft sínar björtu hliðar .
Það getur þurft óstjórnlegt ímyndunarafl til að nema þann þáttinn og það getur stundum þurft margra mannsaldra bið eftir þeirri glætunni .
En allt kann sá sem bíða kann .
Það gætu raunar verið einkunnarorð SVR .
Sparifjáreigendur , fólk sem veitti sér lítið , en lagði fyrir af litlum tekjum beið svo fyrir utan bankann sinn í kuldanum eftir hver áramót til að sjá vextina sína færða inn í bókina sína .
Það sagði þeim enginn að hækkandi innstæðan var blekkingin ein .
Þetta var á tímum þjóðarþjófnaðar bankakerfisins .
Verðtrygging er hvorki vond eða góð .
Hún hefur eiginleika sem þarf að þekkja ætli menn að styðjast við hana í fjárhagslegri tilveru .
Áhrif hennar á það , hvað það kostar að fá fjármuni að láni , þurfa ekki endilega að vera mikil .
Verðtrygging í dularklæðum Lánveitendur hafa öldum saman stuðst við þá óskráðu reglu , að þeir fái fé sitt til baka frá þeim sem lánið tók og að auki nokkurt álag , vexti , fyrir snúð sinn .
Lántakendur hafa vitað og sætt sig við þetta .
Ella byðust fá lán .
Verðbólga og verðhjöðnun hafa verið til staðar svo lengi sem menn hafa átt viðskipti , þótt ekki sé víst að fyrirbærin hafi verið mæld eða þekkt sem slík .
Margvíslegar aðstæður hafa leitt til verðbreytinga í samfélagi þótt engin væri hagstofan til að skrá þær .
Vaxtabreytingarnar hafa verið sýnilegri og valdið óeirðum eins og dæmi frá Róm sýnir en þar féllu 800 í átökum um vexti .
Tvöþúsund árum síðar eru vextir og verðbólga enn undiralda ólgu og óánægju .
Birtingarmátinn hefur breyst .
Og baráttuaðferðir stjórnvalda einnig .
Í Sovétríkjunum voru tiltekin brauð ein inni í verðbólgumælingum .
Þau ein hækkuðu ekki í verði og þess vegna var opinber verðbólga ekki til .
Opinbert gengi rúblu og dollars var hið sama þótt 25 rúblur fengjust fyrir dollarann eftir myrkur .
Idi Amin í Úganda lækkaði verðbólguna með því að senda herinn í verslanir og láta kaupmenn lækka vörur um 30 prósent .
Kaupmenn hlýddu auðvitað og fóru svo lóðbeint á hausinn .
Lánveitandinn forðum sá engar verðbólgumælingar .
En hann skynjaði að skildingurinn sem hann lánaði fyrir 5 árum dugði ekki fyrir jafnmörgum brauðum og hann gerði þegar hann skilaði sér til baka .
Hann er því verr staddur þegar lánið er endurgreitt en hann var þegar hann veitti það .
Skuldarinn hefur þó staðið við allt sitt .
En lánveitandinn mun hækka sína vexti næst þegar einhver leitar eftir láni .
Hann reynir að " verðtryggja " lánið sitt , þótt hann þekki ekki það hugtak .
Oftast ræður lánveitandinn meiru um skilmála láns enda lántakandinn oftar í veikari stöðu , nema að óvenjulegt framboð lánsfjár sé fyrir hendi og samkeppni virk .
Kynningarsíður íslenskra fjármálastofnana hafa sýnt um hríð að þær bjóða óverðtryggð lán þar sem einvörðungu verðtryggð lán fengust áður .
Miðað við tiltekin veðhlutföll geta menn gengið að fasteignaláni til 3-5 ára með t.d. 7,5 prósenta ársvöxtum .
Samþykki lántakandinn óverðtryggt lán með breytilegum vöxtum lækka þeir í 6,5 prósent frá þeim degi sem lánið er veitt .
Bankinn er sem sagt að spá fyrir um verðbólguna fram í tímann með föstu vöxtunum , en ætlar sér að verðtryggja óverðtryggða lánið að mestu með breytilegu vöxtunum .
Lántakandinn greiðir þess vegna 1% hærri fasta vexti fyrir óverðtryggða lánið en tilefni er til á upphafspunkti þess .
Sá munur mætir áhættu lánveitandans af því að verðbólga verði hærri á næstu árum en nú er .
Verðtryggingarskrefið Bein verðtrygging varð lögleg og almenn fyrir 35 árum .
Þrátt fyrir að verðbólga væri þá mikil hlupu menn til og fengu lánum sínum frá lífeyrissjóðunum breytt úr óverðtryggðum lánum í verðtryggð áður en " heimild " til breytingarinnar rann út .
Hvers vegna í ósköpunum ? Jú , vegna þess að árleg greiðslubyrði lánanna minnkaði töluvert næstu 2-3 árin á eftir .
Þeir sem ekki " nýttu tækifærið sem gafst " sáu hins vegar lánin sín " hverfa " á aðeins örfáum árum .
Verðbólgan gleypti þau .
Lántakendur plötuðu sjálfa sig með því að kjósa fremur lækkanir á greiðslubyrði í allra næstu framtíð en að sjá lánin verða að engu í þeirri ógurlegu verðbólgu sem þá var .
En síst verður sagt að verðtrygging hafi verið kynnt til íslenskrar sögu þegar áhætta vegna hennar hafi verið lítil .
En lántakendur sem hópur sáu að lífeyrissjóðir þeirra urðu smám saman einhvers virði vegna verðtryggingarinnar .
Þar til það varð höfðu sjóðsfélagar haft mest gagn af því að þeir lánuðu félagsmönnum fé sem brann upp í verðbólgu .
Því þar áttu allir jafnan aðgang að svikamyllu verðbólgunnar og óverðtryggðra lána .
Fyrir daga verðtryggingarinnar gátu þeir efnast betur og fyrr en aðrir sem áttu greiðastan aðgang að ríkisbönkunum .
Sparifjáreigendur , fólk sem veitti sér lítið , en lagði fyrir af litlum tekjum beið svo fyrir utan bankann sinn í kuldanum eftir hver áramót til að sjá vextina sína færða inn í bókina sína .
Það sagði þeim enginn að hækkandi innstæðan var blekkingin ein .
Þetta var á tímum þjóðarþjófnaðar bankakerfisins .
Flestir Íslendingar horfðu upp á hann án þess að skilja hvað var að gerast .
Þeir sem betur vissu og þeir sem græddu á þessu óréttlæti sögðu fátt .
Fyrstu árin eftir að verðtrygging kom til var reynt að ýta á undan sér afleiðingum þess að búa við verðtryggingu og verðbólgu .
Ákveðið var að verðtryggja launin líka með verðbólgustrikum .
Og þá fyrst var vitleysan fullkomnuð .
Eftir aðeins þrjú ár var þriggja mánaða verðbólga komin upp í 120% , reiknuð til árs .
Samt var furðu lengi ró í þjóðfélaginu .
Mótmælin byrjuðu ekki fyrr en stigið var á bremsuna af nýrri ríkisstjórn .
Vissulega fengu skuldarar , t.d. ungt fólk sem tekið hafði lán til að koma þaki yfir fjölskylduna , mikið högg þegar launin fengu ekki lengur að elta verðbólguna að fullu .
Eftir það töldu margir að verðtryggingin væri tól lánveitandans til að berja skuldara með .
Það var skiljanlegt en ekki endilega rétt .
Hið jákvæða var að verðtryggingin varð smám saman að svipu sem hitti þá sem réðu mestu um þróun efnahagslífsins , ekki aðeins stjórnmálamennina heldur einnig þá sem réðu ferðinni á vinnumarkaði .
Hún kom því inn í höfuðið á mönnum að kauphækkanir umfram vöxt og getu atvinnulífsins væru ekki aðeins gagnslausar heldur beinlínis skaðlegar , ekki síst fyrir launþega .
Vinnuveitendur , eins og þeir hétu þá , lærðu líka sína lexíu .
Þeir sáu að gengisfellingar til að leiðrétta ístöðuleysi þeirra og annarra við samningaborð og lélegan rekstur fyrirtækja voru að hverfa sem kostur við stjórn efnahagsmála .
Spunamenn spunnu spennu Í síðustu viku var látið eins og allt héngi á heljarþröm og öll tilveran á Íslandi ylti á því , hvert álit , ekki dómur , EFTA-dómstólsins í Lúxemborg yrði á því , hvort tilskipanir EES stríddu gegn verðtryggingu á Íslandi .
Það var sérkennilegur stormur í tebolla og furðulegt hve fjölmiðlar og jafnvel seðlabanki virtust vera úti á þekju í málinu .
Reynt var að blása upp eftirvæntingu vegna málsins með því að halda því fram að " hefð " væri fyrir því að íslenskir dómstólar færu eftir áliti þessa dómstóls .
Verðtrygging hefur gilt á Íslandi í samræmi við íslensk lög í 35 ár .
Óteljandi dómar eru til frá Hæstarétti landsins um niðurstöður byggðar á verðtryggingu .
Í hundruðum eða þúsundum mála hefur enginn byggt á því að verðtrygging væri bönnuð og ekki hefur æðsti dómstóll landsins fundið upp á því , að fyrra bragði , að gefa slíkt í skyn við öll þessi tækifæri .
Þegar EES-samningurinn var gerður í upphafi síðasta áratugar síðustu aldar var samningamönnum ESB fullkunnugt um tilveru verðtryggingar á Íslandi og enginn orðaði athugasemdir við hana .
Eftirlitsstofnun ESA hefur verið þetta fullkomlega ljóst og ekki gert athugasemdir .
Ekki voru nokkrar minnstu líkur á því að íslenskir dómstólar myndu komast að því núna að verðtrygging hefði verið ólögmæt allan þennan tíma eða að Alþingi hefði í óráði eða ógáti staðfest tilskipanir frá Brussel sem bönnuðu hana .
Snjallt að spyrja eins og ástatt var En dómstólarnir íslensku hafa auðvitað tekið eftir því að umræða um verðtryggingu hefur verið nokkuð þrungin tilfinningum .
Til þeirra hefur verið höfðað fremur en lagalegra raka .
Af þeim ástæðum hefur dómstólunum hugsanlega þótt heppilegt , svo ekki sé sagt klókt , að láta EFTA-dómstólinn koma með sitt álit sem millileik .
Niðurstaðan í því efni var nánast gefin fyrirfram .
Enginn getur látið sér til hugar koma , að hefði sú niðurstaðan , á móti öllum líkum , orðið önnur í þessu áliti , að þá hefðu íslenskir dómstólar , með vísun í " hefð , " dottið í slíkan pytt .
Þeir hefðu þá þar með lýst yfir að Alþingi Íslendinga hefði fyrir tveimur áratugum fært dómsvaldið úr landinu .
Slík gjörð hefði ekki staðist stjórnarskrá landsins .
Nýlegir dómar Hæstaréttar bera með sér að rétturinn er , sem betur fer , mjög meðvitaður um þá stöðu .
Stjórnmálamenn nútímans hafa margvísleg hjálpartæki til að skyggnast inn í skoðanir kjósenda á árunum á milli kosninga .
Og sumir hafa haldið að þar eigi menn að vera sífellt á gægjum .
Hóf er þó gott í því sem öðru .
Skoðanakönnun á gönguför Einhvern tíma var efnislega haft eftir Bjarna Benediktssyni , forsætisráðherra , að hann teldi gagnlegt að fara fótgangandi spottann frá Stjórnarráðinu niður á þing af fleiri ástæðum en þeim að hreyfa sig aðeins og viðra .
Hann taldi sig geta orðið fróðari um viðhorf almennings til ríkisstjórnar og flokks síns með því að skynja þar viðmót fólksins í sinn garð .
Þá var gamli bærinn enn miðstöð verslunar og stjórnsýslu og fjöldi manna átti leið í bankana sem stóðu í röðum í Austurstræti , eins og Laddi gerði fyrir sitt leyti ógleymanlegt og til að " fara í pósthólfið sitt , " aðra snúninga eða á kaffihús , sem ekki voru annars staðar .
Fyrirferðarmikill stjórnmálamaður þurfti því að ætla sér mun lengri tíma en svo sem fimm mínútur , sem vegalengdin útheimti , til að taka púlsinn á almenningi í hjarta bæjarins .
Morgunblaðið var þá í Aðalstræti og áhugasamir háskólakrakkar fengu margir vinnu með náminu á blaðinu , þá sem nú .
Fyrir rúmum 40 árum var bréfritari í " stjórnmáladeildinni , " sem þá var til , skrifandi þingfréttir og Staksteina og undraðist iðulega stöðugan straum þingmanna , viðskiptajöfra , útgerðarforkólfa , listamanna og skálda til ritstjóranna Matthíasar , Eykons og Styrmis .
Það komu raunar fleiri en þessir sem við , " Morgunblaðseggin " , könnuðumst við , áskrifendur , greinarhöfundar og útigangsmenn sem fengu kaffisopa og stundum eyri fyrir öðru sem brýnna var .
Þess á milli gekk síminn og blaðamenn voru á þönum inn og út af skrifstofum ritstjóranna .
Sennilega hafa þremenningarnir farið nærri um það , hvernig " lessið stóð " í þjóðfélaginu á hverjum tíma , án skoðanakannana .
Og þegar Bjarni formaður hafði borið viðmótið á horninu , þar sem Óli blaðasali stóð , saman við það sem stóð upp úr mönnum á þeirri brautarstöð sem ritstjórn Morgunblaðsins var , hefur myndin vísast verið orðin bærilega klár .
Mikil sveifla Þekkt er að þegar pendúllinn tekur að hreyfast vill hann einatt sveiflast langt yfir miðjuna .
Og það hefur hann svo sannarlega gert í tilviki skoðanakannana og hvers kyns rannsókna sem þeim tengjast .
Skoðanakannanir birtast nú á fárra vikna fresti og í hvert skipti láta sumir fjölmiðar eins og þær feli í sér stórfréttir .
Stjórnmálamenn , nær og fjær , eru sumir furðu uppnæmir yfir þeim og jafnvel á köflum einkennilega ístöðulausir .
Hér á landi hafa alvöru stjórnmálamenn jafnvel blásið til neyðarfunda og rætt í fullri alvöru um að hlaupa frá stefnumálum ( og það kannski orðið ofan á ) vegna þess að borist hafa fréttir af væntanlegri skoðanakönnun , jafnvel frá aðilum sem enga burði hafa til að gera slíkar kannanir ! Satt best að segja væri heppilegast að þess háttar stjórnmálamenn sneru sér að öðru , því það færi betur með þá og þó einkum umbjóðendur þeirra .
– Þeir sem ekki þola hitann ættu að koma sér út úr eldhúsinu – mun Harry S. Truman , sem var ekki einn af veifiskötunum , hafa orðað það .
Hafi menn trú á því sem þeir eru að gera , hafa lofað að koma í kring og hafa fengið umboð til , þá segja tilfallandi skoðanakannanir litla sögu .
Ógleymanlegt dæmi Eftir að Ríkisútvarpið og allar helstu málpípur úr háskólasamfélagi , Seðlabanka og atvinnulífi höfðu ásamt Jóhönnu og Steingrími J. flutt hræðsluáróður um að Ísland yrði efnahagslega úr sögunni ef það kyngdi ekki Icesave-samningi lét " RÚV " gera skyndikönnun .
Og viti menn , hinn yfirgengilegi einliti hræðsluáróður hafði borið árangur .
En sá árangur stóð aðeins í 48 klukkustundir , þá tók hann að hjaðna þótt áróðrinum væri haldið áfram .
Allir vita hvernig fór .
Vinstristjórnin , " RÚV , " " fræðasamfélagið , " SÍ , ASÍ og SA : 2% .
Þjóðin : 98% .
Það er ekki til umræðu hér nú að þessir sjálfumglöðu aðilar virðast ekki hafa margt lært af þessari einstæðu hrakför sinni .
Það sem er til athugunar er skoðanakönnunin sem gerð var .
Hún var framkvæmd af aðilum sem kunna til verka .
Ekkert bendir til að hún hafi ekki sýnt rétta afstöðu úrtaksins ( og þar með þjóðarinnar ) á þessari stundu .
En hún gaf enga vísbendingu um hver sú afstaða yrði nokkrum vikum síðar , þegar þjóðaratkvæðagreiðsla færi fram .
" RÚV " lét gera könnunina eftir að hinn hlutlausi miðill hafði hamast við að skapa rétt andrúmsloft , ásamt þeim sem hjálpuðu til .
Þannig er hægt að " búa til könnun " sem er " rétt " á tilteknu augnabliki og nota könnunina til að halda áfram áróðrinum sem skapaði hana .
Grunsemdir eru uppi um að óforskömmuð stjórnmálaöfl hafi víða notað slík meðul .
En ekkert þekkt dæmi annað er um að " hlutlaus ríkisfjölmiðill " í lýðræðisríki hafi beitt slíku bragði til að stuðla að því að ríkisstjórn , sem var stofnuninni hugleikin , næði fram einu af sínum mestu óhappaverkum .
Fróðlegt er að bera eindreginn og óskoraðan stuðning " RÚV " við hina lánlausu ríkisstjórn Jóhönnu og Steingríms saman við sífelldan beinan og óbeinan áróður gegn núverandi ríkisstjórn .
Allt er það með miklum ólíkindum .
Viðeyjarstjórn Ríkisstjórnin sem sat hér á landi árin 1991-1995 fór mjög lágt í skoðanakönnunum á miðjum starfsferlinum .
Hún hélt þó velli í kosningunum á eftir .
En þar sem annar stjórnmálaflokkurinn missti töluvert fylgi , m.a. vegna innbyrðis sundurlyndis og brotthlaups ráðherra , varð meirihlutinn tæpur og því lauk samstarfinu .
Hefðu menn misst móðinn við vondar kannanir á miðju tímabili hefði stjórnin kolfallið í lok kjörtímabilsins .
Þá hefðu stjórnarflokkarnir sjálfir " sannað " hina vondu kannanir .
Það er sjaldnast hægt að ætlast til þess að fylgi við ríkisstjórn eða flokka í könnunum taki ekki dýfu einhvern tíma á fjórum árum .
Það má beinlínis búast við slíku .
Tilvera stjórnmálaflokka lýtur lögmálum .
Menn sá , þeir hlúa að og þeir uppskera .
Ef þeir gefast upp á sáningartímanum vegna mótvinds eiga þeir sér ekki viðreisnar von .
Ef þeir slá af þegar nýgræðingur er veikastur mun ekki fara nægilega vel .
En ef góð sannfæring tryggir úthald og þrótt á þessum tveimur skeiðum þá er von góðrar uppskerutíðar og sennilega fremur tveggja en einnar : Uppskeru þess sem vel var sáð og uppskeru á kosninganótt .
Þjóðaratkvæði og skoðanakönnun Hinn kunni breski stjórnmálamaður , Kenneth Clarke , sem lengi hefur gegnt ráðherraembætti þar syðra , telur að þjóðaratkvæðagreiðslur hafi mörg einkenni skoðanakannana .
" Að ætla sér að ákvarða þýðingarmiklar og flóknar spurningar með einni atkvæðagreiðslu , á einum degi , er ekki eins góð ( aðferð ) og samfella í vinnslu máls með umræðu og ákvörðunum þingsins , " segir Clarke .
Hann er þá að fjalla um væntanlega þjóðaratkvæðagreiðslu Skota , um hvort slíta eigi ríkjasambandinu við aðra hluta Stóra-Bretlands .
En ekki er ólíklegt að Clarke , sem hefur lengi verið ákafur Evrópusambandssinni , hafi hugsanlega atkvæðagreiðslu Breta um veru þar einnig í huga .
Hann segir að með atkvæðagreiðslunni 18. september nk. " erum við í raun að setja allt undir ( gamble ) með skoðanakönnun , sem tekin er á einum degi , um framtíð Stóra-Bretlands " .
Röksemdafærsla gamla ráðherrans er auðvitað ekki skotheld .
Atkvæðagreiðslu sem hefur margra mánaða aðdraganda og þar sem stofnað hefur verið til víðtækrar umræðu með og á móti allan þann tíma verður vart líkt við skoðanakönnun sem tekin er á einum degi , jafnvel á sérvöldum degi , sem talinn er líklegur til að skila eftirsóknarverðri niðurstöðu , fyrir þann sem pantar könnunina .
En viðhorfið til skoðanakannana sem skín í gegn í orðum hans er eftirtektarvert , þótt það hafi ekki verið meining Kenneths Clarke .
Skoðanakannanir eru hvorki vondar né góðar .
Það er sjálfsagt að hafa auga á þeim á meðan þær eru ekki látnar trufla neitt .
Menn ráða ekki við sig og gleðjast ef þær eru hagfelldar .
Og það má gleðjast pínulítið ef um er að ræða könnun þegar mjög skammt er til kosninga .
Könnun sem er óeðlilega jákvæð þegar langt er í kosningar er ekki endilega sérstakt gleðiefni .
Hún gæti þýtt að menn hafi frestað " óvinsælum " hlutum of lengi .
Og hinar slæmu kannanir á þeim tíma þurfa ekki að boða neitt illt , ef menn halda höfði .
Haldi menn ekki höfði yfir könnunum á miðju kjörtímabili eiga þeir ekki skilið að halda höfði á kosninganótt .
Ritstjórnir og blaðamenn hafa á orði að þeirra verkefni sé ekki síst að upplýsa sína lesendur um fréttir og undirrót þeirra .
Og þeim þykir ekki verra þegar þeim lánast að upplýsa um það sem leynt á að fara .
En það hefur enginn þessara manna upplýst hvers vegna öll þessi ósköp gengu á hjá Fréttablaðinu .
Sum hugtök hafa um sig ljóma , þótt ekki sé endilega vitað hvaðan hann stafar .
Og sá ljómi er ekki fráleitur þrátt fyrir það .
Jafnrétti kynjanna er eitt .
Það er svo sannarlega mikilvægt hugtak og er varið á Vesturlöndum , eins og á Íslandi , bæði með lögum og í stjórnarskrá .
Stundum mætti ætla að það væri hafið yfir sérstaka umræðu En samt er það mikið rætt , einmitt í slíkum löndum .
Önnur veröld Svo eru önnur lönd og fjölmenn þar sem ekkert er um slíka hluti rætt en væri þó brýnni umræða þar en flestar aðrar .
Þær konur sem þar eiga heimilisfesti fá sig hvergi hreyft .
Mörgum þeirra er sjálfsagt ókunnugt um það að kynsystur þeirra allvíða annars staðar búa í allt öðrum heimi þótt hann sé á sömu jarðarkringlunni .
Þessar konur , þær sem helst þyrftu á umræðu að halda eftir aldalanga undirokun , myndu ekkert botna í veruleikanum í þeim sælureit þar sem spurt sé hvort fullt launajafnrétti sé örugglega komið á miðað vð kynjaviðmiðun eða hvort enn skakki prósentum .
Færustu reiknimeistarar háskólanna koma raunar ekki auga á það .
Vandinn kann að vera sá að hin heita umræða um meint launamisrétti kynja hangir oftast í meðaltölum sem ekki er auðvelt að festa hendur á .
Launamunur af kynjalegum ástæðum er óheimill á Íslandi .
Ekki nokkur einasti maður mælir honum bót .
Jafnvel gróðapungar vita að þeir myndu tapa á honum þegar til lengri tíma er horft .
Því væri æskilegt að þeir sem á hann trúa greindu frá einstökum dæmum .
Þá væri skylt að taka á þeim og ríkur vilji er til að gera það .
Það er ekki auðvelt að hringja í gæslumenn laga og réttar og veifa framan í þá óljósum meðaltölum .
Seinast þegar skoðað var í Hádegismóum virtust konur , að meðaltali , vera með örlítið hærri laun en karlar .
Ekki hefur sá munur þó dugað til þess að jafnlaunaslökkviliðið hafi verið ræst út .
Enda er ekkert sem bendir til þess að konur , sem slíkar , hafi haft örlítið forskot ( að meðaltali ) af því að þær séu konur .
Það hefur ekkert sérstakt verið gert til þess að þetta komi svona út .
Einstaklingar raðast í störf af margvíslegum og ólíkum ástæðum .
Vel gæti það gerst að eftir fáein ár litu meðaltölin öðru vísi út .
Lögmálin eru ekki meitluð í stein .
Ekki er víst að umræða um launamál á kynjagrundvelli hafi gert mælanlegt gagn á síðustu áratugum .
Til þess hefur hún ekki verið nægjanlega markviss .
Frelsi fjölmiðla En það eru mörg önnur hugtök sem rætt er um eins og séu þau hluti af boðorðunum .
Eitt af því er " frelsi fjölmiðla " .
En þrátt fyrir það er næsta augljóst hvað í hinum gildishlöðnu orðum felst .
Í meginatriðum eru fjölmiðlar frjálsir í lýðræðisríkjum og ófrjálsir í alræðisríkjum .
Umræðan hér snýst því um hversu frjálsir fjölmiðlar séu þar sem fjölmiðlar eru frjálsir .
Fjörleg umræða um þá hluti hefur farið fram á starfsstöðvum 365 reglubundið þegar fólki er skóflað til og frá þar á bæ með sérlega fjölbreyttum útskýringum .
Það vekur að vísu nokkra athygli hve sumir þeir sem í slíku lenda og hafa verið stóryrtastir um það sem upp á kemur annars staðar í tilverunni eru fámálir um það allt þegar þeir sjálfir eiga í hlut og gætu sagt frá svo mörgu frá fyrstu hendi .
Darraðardansinn í kringum hattinn á Dagblaðinu hefur ekki minna skemmtanagildi .
Og það gildir að vísu einnig um það að til eru þeir menn , þótt bágt sé að trúa því , sem telja að frelsi fjölmiðla hverfist um þetta blað .
Það er rétt sem fjölmiðlarýnirinn Andrés Magnússon segir á sínum vettvangi á Viðskiptablaðinu að " götublað " á borð við Dagblaðið eigi sannarlega sinn stað í fjölmiðlaflórunni , á kantinum , eins og hann orðar það .
En auðvitað dettur hvorki honum né öðrum í hug að slíkt blað sé vel til þess fallið að vera viðmiðun fyrir aðra .
En í umræðunni er þó látið eins og slagurinn um Dagblaðið standi um það hvort blaðamennirnir fái að reka blaðið eftir eigin höfði en eigendur , sem séu fremur fyrirlitleg fyrirbæri , vilji kúska þá til hlýðni við sig .
Ritstjórn blaðsins sé samkvæmt eigin ákvörðun handhafi heiðarleikans í landinu .
Sást undir hattinn En svo kom á daginn að ekki var allt sem sýndist .
Í orði virtist ritstjórinn og eigandinn hafa síðustu misserin verið einn og sami maðurinn .
Hvernig í ósköpunum gátu svo ólíkir menn , ritstjórinn hafinn yfir allan vafa og eigandinn með kámugar krumlurnar , verið með sín tvö höfuð undir einum og sama hattinum svo lengi ? En á borði var myndin allt önnur .
Það áttu allt aðrir menn í raun hlutinn sem ritstjórinn átti .
Í sjálfu sér þarf ekkert að vera athugavert við það .
En blaðið sem stingur á graftarkýlum gat naumast þrifist þegjandi inni í því miðju .
Það hlaut að segja alla söguna .
En það gerði blaðið ekki .
En næst komst upp að þeir sem raunverulega áttu hlutinn vildu ekkert endilega eiga hann .
Þeir vildu bara að ritstjórinn og meintur eigandi væri svo vinsamlegur að greiða sér þau lán sem hlutur hans hékk á og hann hafði marglofað að borga .
Þá gæti allt vald á himni og jörð Dagblaðsins verið undir sama hatti og hægt að " pönkast " á fólki að vild .
Þessir óvinir undir rúminu virtust að því leyti í sömu stöðu og tollstjórinn og forráðamenn lífeyrissjóða starfsmanna sem vildu fá þá peninga til sín sem hugprúðar hetjur frjálsarar blaðamennsku höfðu rukkað inn í þeirra nafni en ekki skilað .
Hæstaréttarlögmaðurinn kunni , Sigurður G. Guðjónsson , hefur fært þessa háttsemi til ákvæða refsilaga og verður að teljast ólíklegt að ákæruvaldið í landinu , sem fylgist vel með Dagblaðinu , setji kíkinn óviljandi fyrir blinda augað í þessu tilviki .
Gyðja réttlætisins á ekki að lúta neinum öðrum lögmálum en sínum eigin og mikilvægast er að enginn þurfi að efast um hvernig raðað sé á vogarskálar hennar .
365 gráir skuggar Hitt fyrirtækið sem stal fjölmiðlasenunni síðasta mánuðinn var 365 .
Reyndar hefur verið æði stutt á milli Fréttablaðsins og Dagblaðsins .
Sami eigandinn hefur stundum verið að báðum , eftir því sem best er vitað .
En eignarhaldið hefur þó sjaldan blasað við og gerir ekki enn .
Helstu þungavigtarmenn hafa verið munstraðir á báðum blöðunum .
Lengi vel var lítið vitað um hver ætti Fréttablaðið og það lagði í heiftúðuga leiðangra í þágu þessara skuggabaldra .
Aldrei varð þess vart að starfsmenn þar , ritstjórnin , gerði neinar athugasemdir við slíkan framgang .
Hinn nýi " fréttaritstjóri " Fréttablaðsins og honum nánir höfðu engar áhyggjur , svo séð yrði , þótt blaðið lyti lögmálum sem gjarnan eru kennd við nafn þekktrar stórborgar í Bandaríkjunum á fjórða áratug síðustu aldar .
Fráfarandi ritstjóri Fréttablaðsins komst við illan leik frá blaðinu .
Neitað var að taka við uppsagnarbréfi hans .
Hann fól því lögmanni sínum að tilkynna vinnuveitandanum að hann teldi að breytingar á starfsumhverfi hans væru ígildi brottrekstrar .
Þótt ráðningarskilmálar ritstjórans liggi ekki opinberlega fyrir virðist það sem vitað er um atburðarásina duga til að staðfesta þá niðurstöðu .
Hitt er annað að ritstjórinn réði , sem slíkur , einn fyrir sínu blaði í upphafi ferilsins .
Síðan var settur " aðalritstjóri " yfir hann , sem hlýtur að hafa stappað nærri brottrekstri .
En ritstjórinn kyngdi því sem sýnir virðingarverða auðmýkt .
En því næst er aðalritstjóranum sparkað .
Nýr aðalritstjóri settur tímabundið í staðinn og undir hann " fréttaritstjóri " sem var ofar ritstjóranum ! Hlutur frétta í Fréttablaðinu hefur minnkað mjög á síðustu árum og ritstjórnin er orðin fámenn .
Þessi hluti blaðsins hefur nú verið færður undir sérstakan fréttaritstjóra , sem heyrir undir sérstakan aðalritstjóra , og allir vita undir hvern sá hefur lengi heyrt .
Það voru því aðeins auglýsingarnar sem féllu undir ritstjórann , að svo miklu leyti sem þær heyrðu ekki undir auglýsingastjórann .
Það er því skiljanlegt að ritstjórinn færi þótt hann hafi látið sig hafa fyrri opinberar auðmýkingar .
Rokkarnir eru þagnaðir Ritstjórnir og blaðamenn hafa á orði að þeirra verkefni sé ekki síst að upplýsa sína lesendur um fréttir og undirrót þeirra .
Og þeim þykir ekki verra þegar þeim lánast að upplýsa um það sem leynt á að fara .
En það hefur enginn þessara manna upplýst hvers vegna öll þessi ósköp gengu á hjá Fréttablaðinu .
Hvorki þeir sem fóru né hinir sem fóru í blysförina heim til ritstjórans , og lásu upphátt fyrir hann leiðarann í kveðjuskyni , en fóru hvergi .
Ólafur Stephensen hafði áður tekið fram að trúnaður ritstjóra og ritstjórnar væri við lesendur .
En í tilkynningu um brottför sína af Fréttablaðinu segir hann að ráðningarsamningi sínum við 365 hafi verið rift vegna verulegra breytinga á verkefnum hans , starfsskyldum og ábyrgð .
Þá segir hann : " Ráðning tveggja nýrra ritstjóra felur það sama í sér .
Þá hafa fleiri atburðir undanfarinna daga á fréttastofu 365 , sem ég get ekki tjáð mig frekar um vegna trúnaðar , orðið til þess að ég get ekki litið öðruvísi á en að ætlunin sé að þrengja að sjálfstæði mínu sem ritstjóra , sem kveðið er á um í siðareglum félagsins .
" Við hvern er þessi trúnaður sem múlbindur fráfarandi ritstjóra fjölmiðils ? Fyrirsvarsmenn blaðsins hafa gefið þá einu skýringu á mannabreytingum á toppnum að gert sé ráð fyrir því að með því að Sigurjón M. Egilsson komi í staðinn fyrir Mikael og Ólaf verði fjölmiðlar 365 kvenvænlegri ! Frá þeim sem fóru hefur aðeins heyrst að þeim Mikael og Ólafi ritstjóra hafi verið bolað út vegna þess að þeim hafi mislíkað að fréttaviðtal söngvara og kokks hafi verið tekið út af vefmiðlinum Vísi ! Pistillinn , sem Ólafur ritstjóri skrifaði í blaðið eftir að hann hafði sent eigendum þess uppsögn , sem þeir neituðu að taka við ( sennilega til að spara sér biðlaun ) , minnir dálítið á ritgerð góðs nemanda í fjölmiðlafræðum .
Þar segir : " Margir eigendur fjölmiðla átta sig vel á gildi þess að eign þeirra sé að þessu leyti sjálfstæð frá eigendavaldinu .
" En á 365 eru ekki margir eigendur .
Aðeins einn og það er engin launung á því hvernig hann hefur alla tíð umgengist sína fjölmiðla .
Ritstjórar , sem réðu sig um borð í þá skútu , gerðu það vitandi vits og hafa aldrei gert opinberan ágreining um þá stöðu sem er fremur dapurlegt .
Sú eigendaleiðsögn hefur aldrei snúist um viðtal kokks við söngvara .
Og menn létu sig hafa það árum saman .
Það var ekki fyrr en mælir persónulegrar niðurlægingar var orðinn svo fullur að ekki fór lengur framhjá neinum sem nóg var komið .
Þá var ekki lengur stætt á því að sitja .
Eins og karlinn sagði .
Skosku kosningarnar voru spennandi og það spenntust fleiri upp en Skotar og þeir aðrir , sem heyra til Breska konungdæmisins .
Fylgdumst með nágrannaerjunum Við , helstu nágrannar þeirra í norðri , sem reynum að maka okkar krók með makríl , eins og Skotar , vorum mjög áhugasamir .
Skotland er fjórðungi minna en Ísland , en Skotar eru auðvitað mun fjölmennari en Íslendingar og hefur því hver Íslendingur 14 sinnum meira olnbogarými en einn af þeim .
Þó telst Skotland strjálbýlt , borið saman við England .
England ( án Wales ) er aðeins 130 þúsund ferkílómetrar að stærð , rétt rúmum fjórðungi stærra en Ísland .
Þar eru fleiri en 400 íbúar á hvern ferkílómetra lands , en á Íslandi eru þeir aðeins 3 .
Skotar töldu sig ekki eigan annan kost en að sameinast nágrönnum sínum í Breska konungsríkinu 1. maí árið 1707 .
En sjálfstæðisþráin hefur blundað undir niðri allar götur síðan .
Skoski þjóðarflokkurinn hefur verið öflugur og vaxandi í landinu .
Verkamannaflokkurinn hefur haft sterka stöðu þar , en sama verður ekki sagt um hinn stóra flokkinn í Bretlandi , Íhaldsflokkinn .
Hann hefur veikst mjög norðan landamerkja síðustu árin .
Eftir mikinn kosningasigur Alex Salmonds og flokks hans var knúin fram bindandi atkvæðagreiðsla um hvort Skotland ætti að binda enda á 300 ára veru í sambandsríkinu .
Niðurstaða hennar liggur nú fyrir .
Sjálfstæðiskröfunni var hafnað .
Fullyrða má að ekki verði samþykkt að halda nýja atkvæðagreiðslu um þessa miklu spurningu næstu áratugina .
Fróðlegt verður að sjá hvaða áhrif sú staðreynd mun hafa á gengi Skoska þjóðarflokksins , sem nú hefur " misst glæpinn , " ef þannig má orða það .
Foringi hans segist axla ábyrgð og muni því hverfa úr formanns- og ráðherrasæti innan skamms .
Áhyggjur á meginlandinu Evrópusambandið horfði með nokkrum áhyggjum á tilraun Skota til að öðlast sjálfstæði á ný .
Engu breytti í þeim efnum þótt já-sinnar virtust jákvæðari í garð framkvæmdastjórnar ESB en húsbændanna í Downingstræti 10 .
Þeim í Brussel er almennt uppsigað við sjálfstæði og þótti fordæmi Skota vont .
Ynni já-hliðin kynni það að draga dilk á eftir sér .
Á heimaslóðum sambandsins , í Belgíu , hafa Flæmingjar , sem eru um 60% íbúanna , iðulega þrýst á um að fá að verða sjálfstætt ríki .
Sömu sögu er að segja frá Norður-Ítalíu , ríkasta hluta stígvélsins , sem oft hefur gælt við að " losna við byrðina í suðri og " óstjórnina " í Róm .
" ( Það var raunar valdamaður þaðan , Júlíus Caesar , sem gaf Belgíu það nafn í öndverðu ) .
Á Spáni hafa Katalónía og Baskaland lengi viljað losna undan oki Madridarvaldsins og Baskar brúkað beisk meðöl í sinni baráttu .
Spánarstjórn neitar með öllu að viðurkenna einhliða atkvæðagreiðslur um sjálfstæði svæða , til að mynda í Katalóníu og kunnu Cameron litlar þakkir fyrir eftirlátssemi hans .
Austur í Moskvu var fylgst með skosku atkvæðagreiðslunni gegnum sérsmíðuð gleraugu .
Menn Pútíns halda því fram að þjóðaratkvæðagreiðsla Skota sé í raun réttlæting á atkvæðagreiðslu á Krímskaga um að skaginn sá sameinaðist Rússlandi á ný og hafi framkvæmdin á Krím raunar verið mun faglegri en sú í Skotlandi .
Vestan Atlantshafsins , í Quebec , var einnig fylgst af áhuga með baráttu skosku fylkinganna .
Baráttan fyrir sjálfstæðu ríki hefur ekki haft vindinn í seglin þar vestra upp á síðkastið , en áhuginn er enn fyrir hendi .
Jarðar eitt leiðindamálið af öðru Við fyrstu sýn mætti ætla , að í Róm , Brussel , Madrid og Ottava hafi valdamenn andað léttara , líkt og starfsbræður þeirra í London .
En þótt skoska kálið sé vissulega komið í ausuna er það ekki endilega sopið .
Áhrifamenn í Íhaldsflokknum segja að Cameron , foringi þeirra , hafi tekið óverjanlega áhættu þegar hann samþykkti kröfu um bindandi atkvæðagreiðslu um sjálfstæði Skotlands .
Hann hafi að auki haldið klaufalega á samningum um umgjörð þeirra kosninga .
Alex Salmond , fyrsti ráðherra Skotlands , hafi fengið að ráða tímasetningum og það sem meira var , hann hafi ráðið mestu um það , hvernig spurningin var orðuð .
Spurt var um hvort menn vildu sjálfstætt Skotland eða ekki .
Þeir sem fylgdu Alex Salmond að málum fengu því tækifæri til að vera á jákvæðum nótum , en sambandssinnar urðu að vera á þeim neikvæðu .
Hefði spurningin verið um það hvort menn vildu að Skotland tilheyrði áfram Breska konungsríkinu eða ekki hefði Alex Salmond þurft að heyja baráttu sína með neikvæðu formerkjunum .
Að auki hefði verið samþykkt að við þessa sérstöku atkvæðagreiðslu færðist kosningaaldurinn niður í 16 ár , en yngstu kjósendurnir voru langopnastir fyrir hugmyndinni um sjálfstæði .
Enda er komið á daginn að 73% Skota , 65 ára og eldri höfnuðu tillögunni um sjálfstæði .
Í yngsta kjósendahópnum snerist það dæmi algjörlega við .
En hvað sem öllum þessum meintu mistökum líður er ljóst að Cameron tók sínar ákvarðanir eftir vandlega yfirlegu .
Kannanir , sem stjórnvöld studdust við , bentu eindregið til þess að Skotar myndu hafna því í þjóðaratkvæði að segja sig úr lögum við þingið í London .
David Cameron vildi nota þann byr til að fá þessa sjálfstæðisbaráttu út úr breskum stjórnmálum næstu áratugina .
Hann hafði reyndar tekið samsvarandi áhættu áður .
Nick Clegg , formaður Frjálslynda flokksins , setti það að skilyrði fyrir samstarfi flokks síns við Íhaldsflokkinn að Cameron samþykkti að efna til þjóðaratkvæðagreiðslu um að teknar yrðu upp hlutfallskosningar í Bretlandi .
Cameron samþykkti skilyrðið , en auðvitað með áskilnaði um að fá að berjast gegn breytingunni .
Í þeim slag áttu Íhaldsflokkurinn og Verkamannaflokkurinn samleið .
Á Íslandi og víðast í Evrópu telja sjálfsagt flestir að hlutfallskosningar séu " lýðræðislegri " aðferð en einmenningskjördæmakerfið , sem gilt hefur í Bretlandi .
Sá frambjóðandi , sem flest atkvæði fær í kjördæmi , hlýtur kjör , en öll önnur atkvæði " falla dauð , " eins og það er kallað .
Það getur iðulega átt við um meirihluta atkvæða kjördæmis , þar sem margir flokkar eru í kjöri .
Frjálslyndi flokkurinn , sem er minnstur hefðbundinna flokka , fer illa frá kosningum sem byggist á þessu kerfi .
Árið 1997 vann Verkamannaflokkur Tony Blairs stórsigur ( landslide ) í þingkosningum .
Flokkurinn hlaut þó " aðeins " um 43% gildra atkvæða .
En þau 43% tryggðu honum hins vegar 65% þingsæta í Neðri málstofunni .
Þrátt fyrir meint óréttlæti þessa kerfis ákváðu Bretar í þjóðaratkvæði að hafna tillögum um hlutfallskosningar .
Þeim þótti gamla lagið tryggja meiri stöðugleika en hitt .
Kjósendur væru nær því að vita hvers konar stjórn þeir fengju eftir kosningar en þar sem hlutfallsreglan er notuð og enginn vissi hvaða flokkar röðuðust í stjórn , eftir ógeðfelld hrossakaup á milli fjölda flokka á þingi .
Enda er hin lýðræðislega skilgreining ekki einhlít .
Á Íslandi eru dæmi um það að mynduð sé stjórn til vinstri og sá flokkur sem þjóðin hefur sýnt mestan stuðning í kosningum sé þá settur til hliðar .
Smáflokkar í tímabundinni oddaaðstöðu fá þá gjarnan óeðlileg áhrif á landstjórnina .
Önnur dæmi eru t.d. frá viðreisnarárunum .
Alþýðuflokkurinn hafði þá um langa hríð mikil áhrif , á meðan mun stærri flokkur , Framsóknarflokkurinn , var utan garðs .
Þrennan Með því að taka áhættu af niðurstöðum í þjóðaratkvæðagreiðslu hefur Cameron tekist að setja tvö óþægileg pólitísk umræðuefni algjörlega til hliðar .
Og hann ætlar sér að fullkomna þrennuna .
Því hann lofar að halda þjóðaratkvæðagreiðslu um veru Breta í ESB ( verði hann forsætisráðherra eftir kosningar næsta vor ) .
Áætlun forsætisráðherrans er sú að hefja samningaviðræður sem eiga að miða að því að ná völdum frá ESB til London á ný og lappa þannig upp á fullveldi Breta .
Undirtektirnar á meginlandinu hafa ekki verið beysnar .
En Cameron forsætisráðherra hefur í staðinn náð samningum við sjálfan sig um að útvatna kröfur sínar .
En þótt þannig sé augljóst orðið af afrakstur þessa bjásturs verði rýr , stefnir ráðherrann hiklaust að því að hampa honum sem miklum sigri .
Á grundvelli þess mikla sigurs mun hann svo berjast fyrir áframhaldandi veru Breta í ESB .
Hann treystir á að Verkamannaflokkurinn muni berjast við hlið hans fyrir áframhaldandi aðild og að atvinnurekendasamtökin , bankar og stórfyrirtæki muni kosta umfangsmikinn hræðsluáróður um að nei við ESB myndi þýða efnahagsöngþveiti , eins og þeir gerðu af myndarskap í atkvæðagreiðslunni í Skotlandi sl. fimmtudag .
Þeir létu þá hræðsluáróðurinn einn ekki duga , heldur bættu við beinum hótunum um að flytja höfuðstöðvar banka og fyrirtækja frá Skotlandi og suður yfir landamærin og létu eins og undirbúningur þess flótta væri þegar hafinn .
Íslendingar muna vel eftir hræðsluáróðri vegna Icesave og yfirgengilegri misnotkun Ríkisútvarpsins þá .
Það dugði raunar ekki til og fjarri því .
Misstu fótanna En þegar leið á baráttuna um Skotland virtist hún skyndilega vera að snúast sjálfstæðissinnum í hag .
Það voru raunar aðeins örfáar kannanir sem sýndu þá sveiflu .
Viðbrögðum flokksleiðtoganna þriggja í Bretlandi , við þessari meintu breytingu , er ekki hægt að lýsa öðru vísi en svo , að þeir hafi allir farið á taugum .
Á augabragði voru gefin digur loforð um stóraukna sjálfsstjórn Skota , höfnuðu þeir sjálfstæði .
Þau loforð verða ekki efnd nema með verulegu hringli í breskri stjórnskipun og það án þess að vönduð umræða hafi farið fram .
England , sem slíkt , 130 þúsund ferkílómetrarnir , sem fyrr eru nefndir , ræður mestu um , hvernig kosningar fara í konungdæminu næsta vor .
Þar eru margir orðnir mjög hugsandi yfir framhaldinu .
Boris Johnson , borgarstjóri í London , skynjar þetta og skefur ekki utan af því , frekar en fyrri daginn .
Hann sakar nú flokksbróður sinn , forsætisráðherrann , um að hafa sýnt stórfellt ábyrgðarleysi með fljótfærnislegum loforðum sínum á lokaspretti bardagans um Skotland .
En flokksleiðtogarnir þrír sitja uppi með þau loforð og það þótt nú liggi fyrir sundurgeining á því , hvað það var sem einkum réði afstöðu þeirra Skota sem sögðu nei .
Sú greining sýnir að loforðin , sem gefin voru í taugaveiklunarkastinu , og verða dýrkeypt , höfðu lítið sem ekkert með það að gera hvernig nei-sinnar greiddu sitt atkvæði .
Þeir sem skrifa pistlana á Andríki eru andríkir mjög og lúta ekki stjórnmálalegum rétttrúnaðarkröfum nema mátulega .
Langoftast er gagnlegt að lesa hin andríku skrif .
Kannski skrifa ekki allir , jafnvel ekki nokkur , undir hvert orð í pistlunum .
Enda líklegt , að væri svo komið , nenntu hinir frumlegu og staðföstu skriffinnar ekki lengur að sitja við .
Bréfritari fær iðulega viðbrögð við sínum bréfum , oftast vinsamleg og í það minnsta kurteisleg .
Enn hefur hann þó ekki fundið mann sem er sáttur við allt , sem þar ratar á prent .
Bréfritari hefur ekki efni á að kvarta , því fyrir kemur að hann sjálfur sé ekki fyllilega sáttur við eigin skrif , þegar hann setur í sig kaffið , les bréfið í blaðinu og lætur eins og hann hafi aldrei séð það áður .
Og þótt ótrúlega hljómi hefur komið fyrir að hann muldrar í barm sér " hvaða , hvaða " yfir einhverri setningunni í bréfinu , eins og hann hafi hvergi komið nærri .
Sagt hefur verið að það sé örlítill Ragnar Reykás í hverjum manni , en bréfritari hafði gælt við , að það gen hefði orðið útundan í samsetningu hans sjálfs , en er tekinn að efast um það .
Kenningar koðna Í nýlegum pistli Andríkis segir : Hvort sem er hægrimaðurinn Boris Johnson , borgarstjóri í Lundúnum , eða vinstrimaðurinn Ségolène Royal , umhverfisráðherra Frakka , vilja losna við Dieselbíla af götunum .
Þetta er vegna sótagnamengunar frá þeim .
Alþjóða heilbrigðismálastofnunin hefur varað sérstaklega við Dieselbílunum vegna tengsla sótmengunar og krabbameins .
Þetta mál er með algerum ólíkindum því undanfarinn áratug hafa stjórnmálamenn á Vesturlöndum , þar með talið á Íslandi , hvatt almenning til að kaupa frekar Dieselbíla en bensínbíla .
Til þess hafa þeir beitt alls kyns skattalegri mismunun í þágu Dieselbíla og gegn bensínbílunum , auk fyrirvaralauss áróðurs um kosti Dieselbíla .
Þessi mismunun hefur jafnvel verið kölluð " grænir skattar " og " græn skref " ! Einn bílafloti öðrum fremur í Reykjavík notar Dieselolíu .
Á síðasta ári gengu 78 af 80 vögnum Strætó bs .
á Dieselolíu .
Þessir stóru gulu vagnar eru margir komnir til ára sinna .
Gamlar Dieselvélar eru alverstar þegar kemur að útblæstri sótagna .
Strætó bs .
hefur undanfarin ár gefið út skýrslu um umhverfismál þar sem staða félagsins á sviði umhverfismála er tíunduð , allt frá fjölda sundferða starfsmanna til pappírsnotkunar .
En ekkert er minnst á sótið frá strætisvögnunum í þessari fínu skýrslu .
Hvers vegna ætli það sé ? Hvers vegna er ekkert minnst á það sem nú um stundir er talið helsta mengunin frá Dieselvélum eins og Strætó bs .
notar helst ? " Fréttir af þessu tagi eru óþægilegar , svo ekki sé meira sagt .
Kenningunum hafði verið lýst sem ígildi staðreynda , bílum sem gengu fyrir dísilolíu fjölgaði og skattheimtuhetjur gripu tækifæri til að ná sér í nýja skatta og væri sú skattheimta eiginlega ekkert nema góðverk við umhverfið , sem hið opinbera græddi óvart á í leiðinni .
Skammt á milli stórra högga Annar pistill birtist í sömu viku og voru höfundar jafn ríkir í andanum og jafnan .
Þar sagði : " Margir hafa áhyggjur af ýmiskonar mengun frá farartækjum sem brenna jarðefnaeldsneyti , ekki síst einkabílum .
Meðal áhyggjuefna undanfarna áratugi er svonefnt súrt regn .
Súrt regn er talið myndast vegna brennisteins í jarðefnaeldsneyti sem sleppur út í andrúmsloftið við bruna þess .
Íslenski bílaflotinn brennir um 250 þúsund tonnum af bensíni og Dieselolíu á ári .
Í hverju tonni bílaeldsneytis eru um 8 g brennisteins .
Úr bílaflotanum koma því um 2 tonn af brennisteini á ári .
Í viðtali við mbl.is í fyrradag segir Ármann Höskuldsson eldfjallafræðingur um þá brennisteinsmengun sem stafað hefur úr Holuhrauni undanfarnar vikur : " Það eru einhverjar 2,5 milljónir tonna af brennisteini sem losnað hafa út í andrúmsloftið , það gerir í kringum tuttugu þúsund tonn á dag .
" Það tæki bílaflota Íslendinga því yfir milljón ár að spúa frá sér jafnmiklum brennisteini og Holuhraun hefur gert á nokkrum vikum .
Það tæki allan bílaflota Vesturlanda sömuleiðis nokkrar aldir að jafna þennan brennisteinsútblástur Holuhrauns .
Eru ekki örugglega allir tilbúnir fyrir " bíllausa daginn " í dag ? " Þarf ekki játningar , bara skýringar Það tíðkaðist fyrir einhverjum áratugum í Kína og fleiri ríkjum með sambærilegt stjórnarfar , að mönnum var stillt upp á pall og látnir vitna þar um sín mistök og " skemmdarverk " .
Ekki er endilega vitað hvað varð síðan um þá menn né hvort þeir voru að undirgangast eigin syndir eða annarra .
Ekki væri eftirsóknarvert að apa slíkt háttalag eftir .
Hins vegar gæti verið gagnlegt ef að " fagmenn og sérfræðingar " gerðu grein fyrir því , hvað það var sem afvegaleiddi fjölda manna í þessum dísilmálum sem vildu standa sig skár í mengunarmálum og völdu dísilfarartæki fremur en hin , þrátt fyrir dálítinn aukahávaða og -hristing .
Þessir nytsömu sakleysingjar sitja svo eftir sem meiri umhverfisskaðvaldar en hinir , sem engum sönsum tóku og blússuðu áfram á bensíninu .
Og þeir nytsömu hafa brennt sig á fleiru í tilraunum til að lifa ábyrgu lífi .
Velmeinandi matvælafræðingar höfðu það í gegn , að í áratugi skáru menn samviskusamlega fituna góðu utan af jólahangikjötinu og brúkuðu margvíslegar smjörblöndur og jafnvel smjörlíki í stað hins elskulega íslenska smjörs .
Þar á undan drukku þeir í rúmmetratali drykki sætta með gervisykri í stað hvíta sykursins sem er sagður drepa alla fyrr eða síðar og fara ekki í manngreinarálit fremur en Ríki íslams .
En svo spurðist út að gervisykurinn væri útundir sig og ekki allur þar sem hann er séður .
Hann væri ekki aðeins krabbameinsvaldandi , sem væri svo sem nógu slæmt , eins og karlinn benti á , heldur væri hann líka beinlínis fitandi , þvert á öll sín fyrirheit .
Nú hafa Svíar og annarra þjóða menn sýknað fituna af næstum öllum ákærum og hafið smjörið til skýjanna , einmitt þangað sem góðir menn áttu að fara áður , ætu þeir smjör og fitu .
Þótt seint sé hafa menn reynt að ná vopnum sínum á ný og teygja sig eftir fitunni á hangikjötinu og af nýslátruðu .
En þá hefur tvennt gerst í millitíðinni .
Framleiðendur hafa lagað sig að úreltum hatursáróðrinum gegn fitunni enda höfðu kjötmatsmenn , eftir endurmenntunarnámskeið hjá matvælafræðingum , fellt feitt kjöt niður í fjórða flokk og úr honum át enginn nema minkurinn .
Og neytandinn , sem hugsaði sér gott til fitunnar , þegar að Svíarnir og hinir veittu henni óvænt uppreisn æru , fundu varla nokkurn ætan bita .
Og annað var verra .
Hinn langvarandi áróður hafði leitt til þess að neytandanum þykir ekki feitt kjöt lengur eins gott og honum þótti áður .
Þótt hann komist loks í góða flís af feitum sauð þá finnur hann ekki til þeirrar nautnar sem hann áður fann .
Fitan ekki ein á ferð Eins er búið að fara með vítamínin .
Það hefur ekkert breyst að líkami manns þarf á vítamínunum að halda .
En gagnsemi aukinna skammta af vítamínum , jafnvel fyrir heilbrigt fólk til að fyrirbyggja sjúkdóma , er nú mjög dregin í efa .
Nóbelsverðlaunin í læknisfræði voru árið 1948 veitt vegna uppgötvana í tengslum við C-vítamínið .
Það var lengi talið margra meina bót , ekki síst væri það tekið í stórum skömmtum .
En nú halda fræðimenn því fram að nýjustu rannsóknir bendi ekki til þess og flestir einstaklingar vinni nægilegt C-vítamín úr sinni fæðu .
Og ekki sé útilokað að skaðlegt geti verið að háma C-vítamín í sig í stórum skömmtum , eins og ekkert C. Og sérfræðingarnir gefa til kynna , að sama megi segja um vítamíniðnaðinn í heild , sem veltir óheyrilegu fé .
Ekki er útilokað að þessi vítamínspendúll gangi til baka með nýjum rannsóknum , enda mun svo öflugur iðnaður ekki láta sitt eftir baráttulaust .
Hvað á maður að halda ? En hvað eiga litlu karlarnir að gera þegar svona er komið ? Nú er þeim sagt að það taki Íslendinga milljón ár að menga með bílum sínum og togurum jafnmikið og eldstöðvarnar í Holuhrauni gera á fáum vikum .
Margir voru farnir að trúa því að þetta væri túristavænt gos , jafnvel vistvænt gos , þar sem það stoppaði ekki flugsamgöngur í þúsund kílómetra radíus eins og Eyjafjallajökull gerði , og með vissu var vitað að þetta væri sykurlaust gos .
En nú hefur verið reiknað út að Holuhraunsgos mengar á einum degi meira en Evrópulöndunum öllum tekst og er þá öll mengun þeirra talin með .
Loftslagsumræðan hefur farið fram af töluverðum þunga , jafnvel trúarhita .
Reynt hefur verið að skipta vísindamönnum í tvo flokka .
Í fyrri flokknum eru hinir góðkynjuðu .
Það eru þeir sem efast ekki um vísindin , þótt sannanir kunni enn að vera af skornum skammti .
Í hinum flokknum eru efasemdarmennirnir .
Efasemdarmennirnir eru sagðir afneitunarmenn , sem hafni jafnvel áreiðanlegum mælingum um hlýnun jarðar og eru þeir því á þeim grundvelli vægðarlaust flokkaðir með hópum sem trúa á geimverur , þeim sem trúa á að Oswald hafi hvergi komið nærri morðinu á Kennedy og þeim sem þykir ljóst að kvenmannkynið sé allt komið úr rifbeini Adams og hafni því kenningum Darwins , sem hafa að vísu aldrei komist af kenningarstiginu , þótt langt sé frá því að þær komu fram .
( Rudolf Diesel dó fyrir réttu 101 ári , 29. september 2013 .
Hann hvarf úr farþegaskipi á leið frá Evrópu til London og fannst sjórekið lík hans 10 dögum síðar nærri strönd Noregs .
Samsæriskenningar um dauða hans hafa ekki enn þagnað alveg , þótt flestir telji að hann hafi fyrirfarið sér , aðeins 55 ára gamall .
) Má ekki færa þetta á hærra plan ? Ekki er ljóst hvers vegna loftslagsmálin þurfa óðara að hverfa í skotgrafir sé á þau minnst .
Þetta er þýðingarmikið mál , kannski það sem skiptir framtíð mannkyns meiru en flest önnur .
Það ætti því kröfu á málefnalegri umræðu .
Iðulega er fullyrt að meginhluti vísindasamfélags veraldar hafi skrifað upp á óskeikulleika kenninga um loftslagsbreytingar .
Hann ætti síst að þurfa að hafa áhyggjur af málefnalegri umræðu .
Ágreiningurinn stendur raunar ekki um það , hvort loftslagsbreytingar hafi orðið eða ekki .
Það örlar varla á ágreiningi um að lofthjúpur jarðar hefur hlýnað síðustu öldina .
Við því bregðast jöklar með sínum hætti og sjávarhæð þar með .
Þótt mælingar hafi staðið stutt ( í sögulegu samhengi ) má engu að síður áætla hitastig langt aftur í tímann með nægjanlegri nákvæmni , þótt með öðrum aðferðum sé en mælingum .
Megin-ágreiningurinn virðist standa um það , hvort mannlegar athafnir hafi haft jafnmikið með hina staðreyndu hlýnun að gera og " vísindasamfélagið " trúir á .
Þetta hlýtur að vera verðugt deiluefni .
Sjálfsagt er að hlýða á rök þeirra sem telja fjarri því sannað að mannlegar athafnir hafi ráðið úrslitum um hækkun hitastigs jarðarhjúpsins .
Þeir benda raunar á að hitastig hefur staðið í stað síðustu tvo áratugina .
Það þarf ekki heldur að vera sönnun sem munar um í þessu sambandi .
Hitt liggur fyrir , að fram að þessu hefur hlýnað og kólnað á víxl í árþúsundir á þessari jörð .
Það hafa skipst á hlýindaskeið og jökulaldir og það geta menn lesið glöggt úr dagbókum , sem náttúra jarðar hefur samviskulega haldið .
Náttúruvísindamenn eru færir um að lesa þær bækur og draga af þeim réttar ályktanir .
Í öllum þeim þúsunda tilvika er óumdeilanlegt að manneskjan hefur ekkert haft með þær breytingar að gera .
Það sannar þó ekki að hegðun mannsins nú kunni ekki að hafa mikil áhrif núna .
Hann hefur aldrei í tilveru sinni haft önnur eins tól og tækifæri til að koma náttúrunni úr jafnvægi og hann hefur nú .
En upplýsingarnar um mengunina frá Holuhraunsgosinu og samanburðurinn við það , hvað mennskir sóðar fái ráðið við í slíkum efnum , eru vissulega sláandi .
En þær eru ekki glæný þekking , þótt þær veki menn til umhugsunar nú .
Þess vegna má ekki draga fljótfærnislegar ályktanir af því sem þarna er að gerast .
Og þær upplýsingar , þótt athyglisverðar séu , eru ekki afsökun fyrir manninn til að slá mengunarmálum upp í kæruleysi .
Þótt ógnvaldurinn undir eldstöðvunum í Holuhrauni sé vissulega yfirgengilega stórtækur í mengun , og við , hvert og eitt sér og öll saman , megum okkar lítils í samanburði við hann , hættum við ekki að leggja okkar litla lóð á rétta vogarskál .
Gjörólík gos Holuhraunsgosið hefur ekki öðlast sömu heimsfrægðina eins og gosið í Eyjafjallajökli , sem sá til þess að þúsundum færustu fréttaþula varð fótaskortur á tungunni við frásagnir af því .
En þótt Holuhraunsgosinu okkar hafi ekki tekist að kyrrsetja eina einustu flugvél ( og meira að segja sett nýjan kraft undir vængi FRÚarinnar hans Ómars ) þá er það þegar orðið mun meiri mengunarvaldur en Eyjafjallajökull var , þrátt fyrir alla sína frægð .
Við það bætist svo , að Eyjafjallajökli tókst að lama með tilburðum sínum alþjóðlegar flugsamgöngur í svo stórum stíl , að sérfræðingar hafa reiknað út að það gos hafi þess vegna komið út í mengunarlegum plús .
En viðurkenna má auðvitað að þessi útkoma jökulsins fagra ofan á Austurfjallinu er stórkostlegt afrek og með nokkrum ólíkindum .
Má segja að þessi viðskipti með mengunarkvóta séu þau einu sem gert hafi mælanlegt gagn .
En það voru auðvitað vísindaleg afrek mannkyns á síðustu öld , hinni miklu öld tækninnar , sem tryggðu þessa niðurstöðu .
Móðuharðindin mannskæðu stöfuðu frá gosinu úr langa Laka .
Gígaröðin sú varð að færa öll sín miklu mengunartilþrif , eins og þau lögðu sig , í debet-dálkinn sinn , enda var þá enginn mengunarspúandi flugfloti til , sem kyrrsetja mætti og færa það " afrek " gamla Laka mengunarlega til tekna .
Fyrir aldarfjórðungi var ekki tekið að horfa til Kína í þessu samhengi .
Stóra ófriðarhættan hafði verið bundin við Sovétríkin í Kalda stríðinu og eftir fall þess þótti mörgum víst að friðarskeið í heimi væri framundan , í það minnsta " um vora daga " , eins og það hét úr munni Neville Chamberlains forðum .
Mikilvægum fundi Atlantshafsbandalagsins er lokið í Wales .
Af þessum fundi má draga margar ályktanir .
Hin fyrsta er sú að ljóst sé orðið , að það var rétt ákvörðun halda formlegu varnarsamstarfi Nato áfram eftir að hinn formlegi andstæðingur þess , Varsjárbandalagið , hafði gufað upp og Varsjá sjálf hafði orðið ein af höfuðborgum Nato-landa .
Forsagan Síðasti aðalritari Kommúnistaflokks Sovétríkjanna og síðasti forseti þeirra , Mikhail Gorbaschev , hafði ekki mörg spil á hendinni í síðustu samningalotu við Nato / Bandaríkin undir forystu George Bush eldra .
En Bush taldi þó bæði rétt og skynsamlegt að nýta sér ekki veika stöðu andstæðingsins út í ystu æsar .
Versalasamningarnir og fleiri dæmi veraldarsögunnar hræddu .
En einnig var talið að væri of hart gengið fram kynni Gorbaschev að missa vald á stöðunni og harðlínumenn ná yfirhöndinni eystra .
Í þessari stöðu var því lofað , að herlið Nato yrði ekki staðsett varanlega í þeim nýfrjálsu ríkjum sem næst eru landamærum Rússlands , svo sem í Eystrasaltslöndunum .
Sumir halda því fram að Pútín hafi með framgöngu sinni að undanförnu sjálfur kippt fótunum undan þessu loforði ríkja Nato .
Raunar gerðust í framhaldinu atburðir í hinu fallandi risaveldi sem George H.W .
Bush eða aðrir vestrænir leiðtogar höfðu lítil áhrif á .
Klíka gamalla fyrirmenna í efstu röð í Kreml gerði hallarbyltingu , setti forseta sinn í stofufangelsi og skriðdrekar klíkunnar brunuðu inn í hjarta höfuðborgarinnar Moskvu .
En gagnbyltingarómyndin lognaðist út af og voru ástæður þess margar .
Hún var illa undirbúin og fumkennd .
Byltingarforingjarnir voru flestir vaklandi og hræddir drykkjuboltar .
Sovétríkin voru gjaldþrota .
En úrslitum réði , að nýja Rússland hafði óvænt eignast hugrakkan og litríkan forystumann , sem gjörbreytti stöðunni með framgöngu sinni .
Það var Boris Yeltsín .
Hann var sjálfur ekki laus við að eiga vingott við vodkaflöskuna , en aðrir eiginleikar hans voru þó mikilvægari á þessari ögurstundu Rússlands og alþjóðastjórnmála .
Heimsveldi gufar upp En hin gagnslausa gagnbylting gerði út af við Gorbaschev , þótt Yeltsín léti leysa hann úr stofufangelsinu .
Þessi síðasti arftaki þeirra Stalíns og Leníns hafði verið auðmýktur með þeim hætti að hann átti sér ekki viðreisnar von .
Frelsi hans og staða var upp á náð Borisar Yeltsín komin .
Á fundi Kommúnistaflokksins , sem sýndur var í beinni útsendingu , rann þessi veruleiki upp fyrir Sovétleiðtoganum og öllum heiminum á sama andartaki .
Yeltsín lagði þar niður Kommúnistaflokkinn og Sovétríkin með einu pennastriki .
Þetta var dramatískt augnablik .
Atburður sem enginn þúsunda virtra sovétfræðinga við enn virtari háskólastofnanir hafði séð fyrir .
Enda hefði hver og einn þeirra verið talinn galinn hefði hann þóst sjá þetta fyrir og sagt frá því .
Framhaldið er þekkt .
Heiminum kom á óvart , hve sovéska kerfið hafði leikið illa þetta víðfeðmasta ríki veraldar sem hlaðið er náttúrulegum gæðum .
Vestræn ríki , sem lengi höfðu óttast valdamenn í Kreml , önduðu léttara .
Efnahagsleg geta Rússlands var nú talin mun minni en einstakra ESB ríkja .
Spánn var nefndur sem dæmi .
Rússland þótti vanþróað land , innri gerð þess öll væri í molum .
Þótt herinn væri mannmargur var hann illa búinn og fé skorti til að endurnýja hann og jafnvel til að sinna lágmarksviðhaldi .
Hugur og sjálfstrausts hersins var í molum og launagreiðslur til þeirra stopular .
Nú þótti mörgum tækifæri til að gefa Rússum langt nef .
Eftir fall Sovétríkjanna væri aðeins eitt stórveldi eftir í veröldinni .
Sem betur fer væri það lýðræðisríki og því væri það ekki líklegt til að misnota þessa einstöku stöðu sína , eins og alræðisríki myndi örugglega gera .
Fyrir aldarfjórðungi var ekki tekið að horfa til Kína í þessu samhengi .
Stóra ófriðarhættan hafði verið bundin við Sovétríkin í Kalda stríðinu og eftir fall þess þótti mörgum víst að friðarskeið í heimi væri framundan , í það minnsta " um vora daga " , eins og það hét úr munni Neville Chamberlains forðum .
Ekkert samt eftir En svo brast 11. september á , árið 2001 .
Fámennur hópur öfgamanna á vegum Osama bin Ladens náði að veita Bandaríkjunum stærra sár á heimaslóð en nokkru herveldi hafði tekist áður og raunar aldrei gert alvarlega tilraun til .
( Pearl Harbour er önnur saga .
) Það var reiðarslag .
Heimsmynd Bandaríkjamanna breyttist á svipstundu .
Það var á þessum tíma sem varnarstöðinni í Keflavík var lokað .
Kalda stríðið var fyrir löngu úr sögunni .
Engin vá stafaði frá hinu fallna stórveldi , og Kína var í órafjarlægð og Norðurpóllinn eins og óvinnandi ómönnuð varnarstöð gegn því .
Og 11. september 2001 , sem nú var ekki aðeins dagsetning , heldur sjálfstætt hugtak , kallaði á nýjar áherslur og óhjákvæmilegt var að horfa til nýrrar áttar .
Stríðsaðgerðum í Afganistan og Írak , þar sem ómótstæðilegu afli skyldi beitt , var ætlað að rífa upp með rótum hættuna , sem kristallaðist í 11. september .
Engin önnur aðgerð dygði .
Þekkt er hugtakið : " Lækningin tókst , en sjúklingurinn dó .
" Það má yfirfæra á Afganistan og Írak .
Ríkin tvö , sem slík , stóðust ekki Bandaríkjunum snúning .
Þau veittu litla mótspyrnu og féllu á fáeinum vikum .
Saddam Hussein hörfaði ofan í holu í sínum gamla heimabæ .
Loks var sagt til hans þar og 20 milljóna dollara verðlaun hirt og Saddam svo hífður úr holunni og loks hengdur eftir réttarhöld , sem frá fyrsta degi voru miðuð við þann lokapunkt .
Langir menn , en leynast vel Helsti valdamaður Afganistans , Mullah Omar , hinn eineygði , lagði á flótta , fyrst í leigubíl og svo á skellinöðru og hefur ekki náðst síðan .
Osama bin Laden var leitað af meiri ákafa en nokkrum manni öðrum , fyrr og síðar , og fannst eftir áratug , þar sem hann bjó í þægindum í eins konar Arnarnesi í Pakistan .
Það land sem þykist vera helsti bandamaður Bandaríkjamanna í baráttunni gegn hryðjuverkamönnum og fær fúlgur fyrir .
Mullah Omar er sagður vera allur á lengdina , eins og bin Laden , tveggja metra maður , en hefur þó aldrei verið mjög sýnilegur , jafnvel ekki á meðan hann var hinn raunverulegi hæstráðandi í Afganistan .
Fyrir 13 árum var eftirfarandi haft eftir Mullah Omar : " Ég stend um þessar mundir frammi fyrir tveimur fyrirheitum .
Annað þeirra er frá Allah , en hitt frá ( George W. ) Bush .
Í fyrirheiti Allah felst að föðurland mitt sé víðfeðmt , en í því frá Bush að ekki sé til sá staður á jarðríki þar sem ég fái falist fyrir honum .
Við skulum sjá hvort fyrirheitið reynist betur .
" Enn sem komið er virðist Allah hafa haft betur en Bush og er því haldið fram að leyniþjónusta Pakistans eigi sinn þátt í því .
Bandaríkin hurfu frá Írak 2011 og þar hafa öfgamenn , sem sagðir eru grimmari en lærisveinar bin Ladens , náð undir sig landsvæðum á stærð við Stóra-Bretland , með Skotlandi enn inniföldu .
Og nú styttist í að Mullah Omar geti veifað aftur á gamla leigubílinn til að ferja sig til valda í Afganistan svo hann geti komið landinu aftur í þær myrku miðaldir sem þjóðin þar bjó við .
Þá er hætt við að ýmsir muni gjalda dýru verði fyrir samfélagið við trúleysingjana .
Konur í því landi hafa mesta ástæðu til að óttast og það kann að breytast í bölvun fyrir þær , að hafa fengið að gægjast inn í nútímann með góðum fyrirheitum .
Sú framtíðarsýn reyndist ekki annað en örskots ljósglenna í endalausu myrkri .
Þá kom röðin að Úkraínu Og við þessi tímamót töldu leiðtogar hins sundurleita Evrópusambands rétt að gefa Úkraínu undir fótinn .
Úkraínu var sjálfri vorkunn .
Meirihluti þjóðarinnar horfir örugglega í vesturátt .
En sú þjóð vissi hins vegar ekki að Evrópusambandið er lítið annað en haugur af tilskipunum .
Það þrífst á því , að auðmjúk lönd kyngi athugasemdarlaust öllum slíkum tilskipunum .
En Rússland Pútíns gerir ekkert með það .
Honum þykir lítið til ESB koma .
Í því felst vandi Úkraínu núna .
Fyrsta verk nýs forseta landsins var að senda vanbúinn her sinn í austurátt , á móti " aðskilnaðarsinnum , sem halla sér að Rússum " til að berja niður mótspyrnu þeirra .
Pútín ætlar sér að stöðva þá herferð .
Hann hefur að auki ekki pólitíska stöðu til annars .
Gamli sovétleiðtoginn Gorbaschev , sem oft hefur gagnrýnt Pútín , sagðist í gær ( 5. september ) styðja stefnu forsetans og bætti við að innlimun Krímskaga hefði aðeins verið sjálfsögð leiðrétting á mistökum Krútsjeffs .
Vopnahléð og fundur í Wales Nú virðist vopnahlé hafa verið samið í Úkraínu .
Það er eitt og sér fagnaðarefni .
En óneitanlega virðist það samkomulag undirstrika bætta stöðu aðskilnaðarsinna ( Pútíns ) .
Stjórnarherinn hefur hörfað síðustu daga og því sótti forseti Úkraínu vopnahlé fastar en mótaðilinn .
Náist vopnahlé , verður frestað að herða efnahagsþvinganir gegn Rússum og mörg ESB-ríki taka því fegins hendi .
Refsiaðgerðir og viðbrögð Rússa við þeim eru mörgum ESB-ríkjum þungbær .
Fundurinn í Wales var eftirtektarverður vegna þess að þaðan komu bitastæðar ákvarðanir .
Einhugur virtist ríkja .
Samþykkt var að koma þegar upp viðbragðssveitum og staðsetja þær í fyrrum leppríkjum Kremlar , svo sem í Póllandi .
Það mun taka tíma að setja á fót vel þjálfað herlið með búnað og burði til að bregðast við fjandsamlegum aðgerðum á fáeinum sólarhringum .
Slíkt lið verður ekki tiltækt strax .
En þá hrannast upp spurningar Þessi ákvörðun fundarins kallar á margvíslegar spurningar .
Gæti t.d. uppnám í hinum fjölmenna rússneska minnihlutahópi í Lettlandi og viðbrögð yfirvalda við því , leitt til þess að Rússar sendu mannskap til að gæta hagsmuna þess hóps .
Og bæri þá að senda 4.000 hermenn Nato í ofboði á móti Rússum ? Yrði það virkilega gert ? Ætti slíkt lið einhverja möguleika gagnvart 50.000 rússneskum hermönnum við landamærin , eins og er við landamæri Úkraínu ? Hefur tilvera slíks viðbragðliðs meiri fælingarmátt heldur en yfirvofandi tafarlaus vísun í 5. gr. Atlantshafssáttmálans um að Rússland hefði með sínum aðgerðum gert árás á Atlantshafsbandalagið og láti það ekki tafarlaust af henni sé Rússland komið í stríð við öll ríki Nato ? Gæti það ekki verið freisting fyrir Rússa að láta reyna á það með sí stækkandi smáögrunum , hvort slíkt lið yrði nokkurn tíma sent í seilingarfjarlægð við rússneska herinn ? Og ef það væri ekki gert , hvað stæði þá eftir af trúverðugleika Nato ? Myndi bandalagið lifa slíkt af ? Þessar og fleiri spurningar hljóta að vakna .
En rétt eins og Pútín getur ekki leyft sér , að láta brjóta rússneskumælandi hluta Úkraínu á bak aftur , gátu Obama forseti og bandamenn hans , ekki komið tómhentir frá leiðtogafundi Nato .
Þessi mikla skák er vandtefld .
Báðum megin við borðið er því teflt af varúð .
Þeir sem stjórna taflmönnunum varast að seilast of langt .
Staðan er óneitanlega jafnteflisleg .
Og flestir þekkja þessa grundvallarreglu í skák : " Jafntefli er jafntefli , nema að maður reyni að vinna það , þá er það tapað .
" 