Það var í sjálfu sér ekki keppikefli fyrir Ísland að ganga í Hið evrópska efnahagssvæði á sínum tíma .
Miklum mun æskilegra hefði verið ef alþjóðleg þróun frjálsra viðskipta hefði verið hraðari en varð og þá einkum að dregið hefði hratt úr viðskiptahindrunum í formi tolla og margvíslegra innflutningsgjalda sem eru í raun ígildi tolla .
En sú þróun hefur verið hæg .
Stórveldin og blokkirnar hafa enda haldið þannig á málum að halda fast í sitt en skilja veikburða þjóðir eftir berskjaldaðar fyrir bröskurum sem geti farið um þær ránshendi .
Því er svo sem ekki von að hratt miði .
Nauðungarstaða Evrópumarkaðurinn er nærmarkaður fyrir Ísland og óþolandi að hann skuli lokaður innan tollmúra með þeim hætti sem gert er .
Íslandi var því nauðung að vera með , og það var að auki kostur að eftir að hafa undirgengist þá nauðung vantaði þar með öll rök fyrir því að ganga í ESB , en rökin á móti því voru og eru yfirþyrmandi og sum þeirra áttu auðvitað einnig við um EES .
Þegar EES-samningurinn var gerður fór fram vönduð athugun á því hvort samningurinn rúmaðist innan stjórnarskrár landsins .
Viðsemjandanum var gerð grein fyrir því öllu og engin vilyrði gefin fyrir því að færði ESB út kvíarnar þá yrði íslensku stjórnarskránni bara breytt eftir þörfum .
Sumir láta þannig núna .
Ef tilskipanir ESB rúmast ekki innan íslenskrar stjórnarskrár er einfaldlega óheimilt að innleiða þær , og ESB getur ekki borið þá staðreynd fyrir sig sem brigð af hálfu Íslands .
ESB fór í rauninni í gagnstæða átt við vonir um aukið frelsi í viðskiptum þjóða á veraldarvísu .
Það er í upphafi og eðli bandalag um tolla og færðist svo út með grunnreglum sínum um fjórfrelsi innan þess og það er sagt kalla á samræmingu reglna sem því tengjast .
Hljómar ekki hættulega , jafnvel miklu fremur skynsamlega .
En í þeim upphafna anda um frjálsa för fjármagns og frelsis gættu þjóðirnar ekki að sér .
Það var sífellt gengið á lagið , og almenningur í aðildarlöndunum hafður í svartamyrkri í málinu .
Samræming , samræming ofar öllu Samræmingin varð sífellt meiri og hún varð að eiga sér stað í kjarnanum , sem gætti galdursins – fjórfrelsisins , en ekki hjá einstökum þjóðum .
Það mátti öllum vera augljóst .
Og allt var það gert vegna hins sameiginlega markmiðs að tryggja hindrunarlaus viðskipti innan sameiginlegs tollabandalags .
Samræmdar reglur urðu að gilda , rétt eins og í fótbolta , svo þjóðirnar gætu leikist á .
Fyrst var samræmingin auðvitað aðeins í meginatriðum .
En sífellt fleira var fellt undir samræmingarþörfina allt þar til smæstu smáatriðin fengu ekki einu sinni frið .
Það er í nafni samræmingar að Svíar mega ekki taka í nefið og Bretar mega ekki banna föngum að greiða atkvæði .
Og kæmi upp efi varð að eyða honum .
Og úrskurðurinn um það hvað væru sameiginleg ESB-mál færðist á miðstýringarskrifstofuna og loks til sérútbúins heimadómstóls , sem fékk , fyrir utan almenn lagafyrirmæli , þá forskrift að dómar hans yrðu að liggja innan hins sameiginlega markmiðs að styrkja heildina og falla að framtíðarsýn um útvíkkun Evrópusambandsins .
Þess háttar fyrirmæli hefur ekki nokkur dómstóll í lýðræðisríki búið við , hvorki skráð né óskráð .
En þau giltu vissulega í alræðisríkinu þriðja og í Sovétheimsveldinu sællar minningar .
En án þess að almenningur í einstökum löndum Evrópu væri nokkru sinni spurður var smám saman tekið hvert risaskrefið af öðru til að breyta þessum ramma um hagfellda efnahagsstarfsemi , sem sannarlega gat átt rétt á sér , í ofurríki með eina og sömu mynt .
Sumir segja það hræðsluáróður að það ríki sé þegar komið til að vera og þeir segja það sama um ábendingar um að þróunin í þá átt sé hröð .
En þessi efnahagsumgjörð um viðskiptaþátt á milli fullvalda þjóða , eins og það hét í öndverðu , er komið með sinn eigin forseta , framkvæmdastjórn ókjörinna embættismanna með meira vald en nokkur lýðræðislega kjörin ríkisstjórn .
Hún er komið með sitt þing , að vísu enn í skötulíki , hún er komin með sinn prívat dómstól , æðri hæstu réttum aðildarríkja og hann skal dæma með " dynamiskum " hætti .
Hún er komin með ríkisfána .
Þess er krafist og undan því hefur verið látið af óskiljanlegum ástæðum , að þessi ríkisfáni efnahagslegrar samræmingar standi jafnrétthár og við hlið þjóðfána í þingsölum aðildarríkjanna .
Samræmingarstarfsemin hefur opnað sendiráð víða um heim , jafnvel þótt aragrúi sendiherra aðildarríkjanna sé þar fyrir .
Þar er ríkisfáni sambandsins á húni .
Og að auki er gerð krafa um að við hlið þjóðfána sendiráða aðildarþjóða hangi einnig ríkisfáni ESB , " starfsemi " sem átti í upphafi aðeins að vera til að samræma reglur svo viðskipti innan tollmúra gætu gengi snurðulaust fyrir sig .
Allt er markvisst gert til að minna á að viðkomandi ríki sé í raun ekki fullvalda lengur .
ESB hefur gert eitt fegursta tónverk sem um getur að sínum þjóðsöng .
Verið er að samræma yfirstjórn utanríkismálanna , þótt það hafi gengið hægar en að var stefnt .
En þótt skrefin séu enn styttri í þeim efnum , en að var stefnt , er áfram mjakast þó .
Stofnaður hefur verið risavaxinn Seðlabanki Evrópu , sem með vaxtastefnu sinni ( og raunar vaxtastefnu Bandaríkjanna ) lagði grunn að ósjálfbærri efnahagsbólu , sem sprakk haustið 2008 , þessum tveimur risaseðlabönkum að óvörum .
Sama má segja um þá 70.000 starfmenn ( lauslega áætlaðar tölur ) , þar af eina 10.000 hagfræðinga , sem starfa í seðlabönkum einstakra ESB-landa og sem litið er á sem ómerkileg útibú , sem sinni margvíslegum snúningum fyrir móðurbankann í Frankfurt .
Sameiginlegur her er í undirbúningi .
Vefst veruleikinn fyrir einhverjum ? Forseti , þing , þjóðfáni , sendiráð , æðsti dómstóll , þjóðsöngur , utanríkismálastjóri , her , Seðlabanki , sameiginleg mynt , framkvæmdastjórn , sem semur meira en helming allra lagafrumvarpa sem lögð eru fyrir viðkomandi héraðsþing ( þjóðþing landanna ) til óbreyttrar afgreiðslu , svo fátt eitt sé nefnt .
Í ráðuneytum aðildarlandanna er búið að koma upp stórum hópi búrókrata sem hlotið hafa þjálfun í Brussel , sem eiga að gæta þess að þau mál sem héraðsþingin leyfa sér enn að fitla við stangist ekki á við 100 þúsund reglur ESB .
Rannsóknarblaðamenn fara á stúfana Vikuritið Der Spiegel lagðist í rannsóknarblaðamennsku um síðasta leiðtogafund Evrópusambandsins , sem fram fór fyrir luktum dyrum í anda lýðræðishefðar ESB og þar sem umræður eru taldar leynilegar af einhverjum ástæðum .
Úttekt hins stóra hóps blaðamanna sem settir voru í rannsóknina er um margt eftirtektarverð , þótt hún sé auðvitað yfirborðskennd eins og slíkar oftast eru og krydduð ómerkilegum smáviðburðum sem eiga að sýna að blaðamennirnir hafi grafið sitthvað upp .
En hún er þó þúsund sinnum merkilegri en sumar skýrslur íslenskra " rannsóknarblaðamanna " sem verðlaunaðir hafa verið fyrir , þótt eina framlag viðkomandi hafi verið að nota skæri og lím á fyrirliggjandi og margbirt efni .
Þýsku rannsóknarblaðamennirnir velta sér vissulega um of upp úr smælkinu , en þrátt fyrir það má fá nokkuð glögga mynd af því hversu sundurlausir og ómarkvissir slíkir fundir eru .
Hver leiðtogi talar fyrst í 4 mínútur eða svo og í það fara tveir klukkutímar .
Hver og einn kemur með texta að heiman og enginn þeirra bregst við neinu sem starfsbróðir sem á undan hefur talað hefur haft fram að færa .
Jafnvel helstu pótintátar hinnar evrópsku hirðar fá ekki mikla athygli .
Spiegel segir að þegar Barroso ( forseti framkvæmdarstjórnarinnar ) " tekur til máls einhendi Merkel sér á kjaftatörn við Coelho ( forsætisráðherra Portúgal ) , sem situr henni á vinstri hönd , og ber ekki á öðru en henni þyki það spjall mun áhugaverðara en það sem Barroso hefur fram að færa .
Og hún sýni minni en engan áhuga þegar ræðumaðurinn sem kemur í kjölfar Barroso , tekur til máls .
Það er forseti Kýpur ( sjálfs formennskulandsins ) , Dimitris Christofias .
Hann er ekki óvanur þessum viðbrögðum hennar .
Þegar forsetinn talar verður muldrið í salnum mun háværara .
Kýpur er lítil fjarlæg eyja í Miðjarðarhafinu , " bæta þýsku rannsóknarblaðamennirnir við , til skýringa á þeirri fyrirlitningu sem forseta " formennskuríkisins " er augljóslega sýnd .
Í framhaldinu nefna þeir Juncker , forsætisráðherra Lúxemborgar sl. 18 ár .
" Hann fer stundum í taugarnar á evrópskum starfsbræðrum sínum fyrir prédikanaáráttu sína og tilhneigingu til að láta bera mjög á hve honum leiðist mikið .
" " En , " segja blaðamennirnir , " án hans væri Lúxemborg auðvitað aðeins örríki í Evrópu , en á meðan hann er þar í forystu er næstum litið á það sem millistórt land .
" Gæti ekki verið gaman ef hin sauðtrygga fréttastofa ríkisstjórnarinnar birti fljótlega eins og sjö átta viðtöl við þá Eirík og Baldur um hvað litlu ríkin njóti mikillar virðingar og ógurlegra áhrifa í ESB ? Til dæmis gæti farið vel á að gera þetta fljótlega eftir þrettándann , þegar ekki er tilefni til að ræða lengur um hvað við Íslendingar séum öll rosalega trúuð á álfa , tröll og huldufólk .
