Það hefur á ýmsu gengið þegar horft er til " virðingar Alþingis " og risið stundum verið lágt , þótt það hafi ekki áður sópað botninn jafnlengi og núna .
Þá er verið að vísa í mælingar fyrirtækja sem sérhæfa sig í slíkum .
Engin ástæða er til að gera lítið úr mælingunni eða mikilvægi hennar .
En á hinn bóginn er ekki skýrt hvað í virðingarmælingu felst .
En sennilegt er að traustið sé stór hluti " virðingarinnar " og þegar það er lítið fer ekki mikið fyrir virðingunni .
Hver kannast ekki við að hafa séð og kynnst fólki á lífsleið sinni , sem er virðuleikinn uppmálaður , puntar sem slíkt upp á samtíð sína og samkvæmi hennar , fer vel á mynd við öll tækifæri , hvort sem það er fagnaðarríkt samsæti eða vel lukkuð jarðarför með óaðfinnanlegri erfidrykkju .
En vera má að virðuleikinn standi næstum einn , ef að er gáð og ekki fyrir neitt annað en sig sjálfan .
Að því leyti er virðuleikinn líkastur " óefnislegri eign " sem safnaðist upp á útrásarárum , vottaður af endurskoðendum í bak og fyrir , og ýtti mjög undir sjálftraust fjárfesta og annarra gróðavonarmanna .
Hin " óefnislega eign " gerði í raun enn þá meira gagn en hitt , að hafa nokkra virðulega menn í vafasömum hópi , sem ekki skal þó heldur vanmetið .
Það var hægt að slá óhemjulegt fé út á hana , þótt hún væri næstum jafn óáþreifanleg og ævintýraþráin .
Enda var óefnislegu eignina hvergi að sjá þegar lánin féllu í gjalddaga og enginn virtist nokkru sinni hafa heyrt á hana minnst .
Virðuleiki selur víxil Bréfritari minnist þess þegar hann á háskólaárum vildi slá sér lán út á víxil og hafði þegar farið sneyptur úr tveimur bankastofnunum .
Þó var upphæðin sem barist var fyrir lítið hærri en sæmilegt smálán nútímans .
Það var því lítill vindur eftir í viðkomandi þegar hann hélt í þriðju lánastofnunina .
Þar fyrir utan rakst hann af tilviljun á einhvern virðulegasta mann sem hann hafði þá nálægt komið og hafði verið með í kaffiboði ættingja skömmu áður .
Örvæntingin var mikil því virðingarmaðurinn var spurður sí svona hvort hann vildi ekki fara með á fund bankastjórans ! Og eins ólíklegt og það var nú samþykkti sá það .
Víxillinn var snarlega keyptur , þótt virðulegi maðurinn skrifaði sjálfur ekki upp á neitt .
Þessi víxill var svo borgaður niður í áföngum , því sem næst á gjalddögum , með ekki allt of mörgum framlengingum .
Hefði það ekki verið gert hefði bankinn þó ekki átt neitt erindi við virðingarmanninn enda málið honum óviðkomandi .
Nokkrum árum síðar gafst tækifæri til að þakka hið einstaka góðverk og geta þess í leiðinni að víxillinn væri úr sögunni .
" Þú hefur þekkt bankastjórann vel ? " " Við þekkjumst í sjón , en mágkona hans er með systur minni í kór .
" En það var ekki kórinn sem gerði útslagið .
Það var virðingin .
Hún flutti með sér traust eins og óefnislegu eignirnar , þótt hún hafi kannski verið jafn innantóm , loftkennd og óefnisleg og þær .
Veikluð virðing Alþingis En " virðing Alþingis " snýst á hinn bóginn öðru fremur um traust .
Forsætisráðherrann og fulltrúi stjórnarandstöðunnar , sem ræddu í vikunni um dvínandi virðingu Alþingis , innanstokks í því sjálfu , áttuðu sig hvorugar á því .
Því er borin von að það tal verði fallið til þess að efla " virðingu þingsins .
" Forsætisráðherrann virtist telja að virðingarvandi þingsins fælist helst í því að stjórnarandstaðan sýndi málum stjórnarinnar , og þá ekki síst helstu furðumálum hennar nægilegan stuðning .
Og þingmenn ( og þá meinti ráðherrann stjórnarandstöðuna ) virtust að hennar mati hafa of rík tækifæri til að láta skoðanir sínar í ljós .
Og það væri helst af þessum ástæðum , sem virðing þingsins hefði fokið út í veður og vind .
Þessi afstaða aðaltalsmanns ríkisstjórnarinnar þarf ekki að koma á óvart og gerir það vísast ekki , þótt hún sýni í senn dómgreindarbrest og að brunnið hefur fyrir allar tengingar við það sem fólkið í landinu er að hugsa .
En það kom hins vegar óneitanlega á óvart að fulltrúi stjórnarandstöðunnar var ekki síður rammvilltur og ráfandi um úti á þekju þinghússins .
Það kann að draga úr undruninni að stjórnarandstæðingurinn sem í hlut á er einn af nokkrum sem hefur gengist hvað mest upp í því að nudda sig utan í forystu ríkisstjórnarinnar .
Þingkonurnar tvær höfðu bersýnilega fest sig í því að ræðulengd , uppnám og einstök stóryrði í þingsal , væri megin ástæðan fyrir þeirri skömm og fyrirlitningu sem virðingarmælingarnar gefa til kynna að fólkið hafi á þinginu sínu .
Ekki er það líkleg skýring .
Langar ræður í þingsal gera varla nokkrum einasta manni í landinu neitt til .
Varla nokkur þeirra er að hlusta á langar þingræður .
Ekki gera þingmenn það sjálfir .
Þingsalurinn er galtómur við þær aðstæður .
Enginn maður mun nokkru sinni líta á þessar löngu ræður eftir að síðasta prófarkalestri þeirra er lokið .
Og ef landsmenn myndu fá fregnir af því að langhundarnir hefðu orðið til þess að ríkisstjórnin hefði fyrir vikið ekki náð að binda í lög eða gilda samþykkt eitthver af sínum vondu málum með endalausum óheyrilegum kostnaði fyrir almenning , þá myndu þeir vísast telja að hverri mínútu hefði verið einkar vel varið .
Hinar raunverulegu skýringar Það eru allt aðrar skýringar á því að traustið vék fyrir tortryggninni og virðingin með .
Það hefur lítið og sennilega ekkert að gera með þær umbúðir sem ráðherrann og þingmaðurinn , sem nuddaði sér utan í hann , einbeittu sér algjörlega að .
Alþingi er sá staður sem horft er til þegar heilindi stjórnmálamanna þjóðarinnar eru metin .
Það er ekki í önnur hús að venda með það mat .
Það er þar og hvergi nema þar sem fyrirheitin eiga að fullkomnast .
Það er þar sem orð frambjóðenda eiga að breytast í gerðir þjóðkjörinna þingmanna .
Og það er einmitt þar sem draumar fólks , sem uppörvaðir voru þegar það var í mestu uppnámi urðu síðar að martröð , þegar að í ljós kom að það var ekkert að marka og ekki orði að treysta .
" Skjaldborgina " sló þetta lið ekki um neitt nema sína eigin valdastóla .
Það var ekki pláss fyrir neitt annað innan hennar .
Velferðin var sömuleiðis aðeins þeirra sjálfra .
Hún var hvorki innlend né norræn .
Þær miklu væntingar sem ýtt var undir steyttu hver af annarri á skerjum í þingsalnum eða þeim var ekki einu sinni ýtt þar úr vör .
Þess vegna getur þingheimur ekki átt tilkall til væntumþykju , trausts eða álits , sem eru innihald sannrar virðingar .
Og þingið varð því að merkisteini um að ekkert var að marka það sem heitið var , loforðin voru loftið eitt .
Fólkið sem hafði gripið þau sem sitt haldreipi á hættulegum tímum uppgötvaði sér til skelfingar að það hafði gripið í tómt .
Það horfir á í forundrun að ekki er lengur hægt að meðhöndla dauðveikt fólk í samræmi við þá þekkingu sem er fyrir hendi á spítulum því tæki og tól eru ónýt eða þeim er ekki lengur treystandi , ekki einu sinni þegar dauðans vá er annars vegar .
Og í sömu andrá sér það að þeytt er þúsund milljónum króna í óskiljanlegt gæluverkefni fólks sem vill atast út í stjórnarskrána og gera hana að ómerkilegum óskalista á borð við þær ályktanir þingsins sjálfs sem minnst er að marka .
Halda menn að sú skömm sem almenningur hefur á slíku minnki við það eitt að hert verði á skömmtun ræðutíma stjórnarandstöðu á hverjum tíma ? Í tvígang þurfti þjóðin að grípa í taumana og gera ríkisstjórnina afturreka í máli sem hún sjálf fullyrti að væri hið stærsta sem fengist væri við .
Og því var bætt við að gengi vilji þjóðarinnar fram en ekki ríkisstjórnarinnar " yrði efnahagsöngþveiti í landinu " .
Engin ríkisstjórn hefur fengið annan eins skell úr hendi eigin þjóðar og samt setið sem fastast .
Hún hafði reynt að fá þjóðina til fylgilags með ósannindum og alvarlegustu hótunum sem ríkisstjórn getur haft uppi .
Hún stóð berstrípuð eftir .
Og það var ljót sjón lítil .
En samt fór hún ekki .
Hún hékk .
Og hún hrósaði sjálfri sér jafnvel fyrir þá ósvinnu .
Vettvangur þessa alls var litla snotra þinghúsið við Austurvöll .
Við það var ekki að sakast .
En skömmin sem slík framganga kallar á verður ekki leyst með því að takmarka þann tíma sem stjórnarandstaða hefur til að veita ríkisstjórn aðhald .
Vinstri grænir leituðust við að lýsa sér sjálfum sem hinum sönnu vinum þjóðarinnar , sem einum mætti treysta til að verjast vondum öflum og áformum þeirra , hvort sem þau væru innan eða utan íslenskra landsteina .
Vinstri grænir eru í formlegri og ríkari ábyrgð á loftárásum NATO á Líbíu en þeir " Davíð og Halldór " voru á árásum Breta og Bandaríkjanna á Írak .
Án beins samþykkis " norrænu velferðarstjórnarinnar " hefði ekki verið hægt að varpa ógrynni af sprengjum á Líbíu .
Þótt þeir " Davíð og Halldór " hefðu ekki lýst stjórnmálalegum stuðningi við aðförina að Saddam Hussein og Írak hefði það engu breytt um styrjaldarátökin .
En ríkisstjórn VG og Samfylkingar hafði í hendi sér að stöðva sprengjuárásir á almenning í Líbíu .
Þingsalurinn er reiturinn þar sem þessi ömurlega tvöfeldni afhjúpaðist .
Sú sjón er ekki þeim sem verma þar bekki stjórnarliðsins til framdráttar .
Þvert á móti .
Hún er ógeðfelld .
Því verður ekki breytt með því að takmarka svigrúm stjórnarandstöðu enn frekar en þegar er orðið .
Og það var í sjálfum þingsalnum sem fólkið í landinu þurfti að horfa upp á söguleg svik VG í stærsta málinu sínu , málinu sem tryggði þeim ekki síst góðan sigur vorið 2009 .
Lengd ræðutíma er hjómið eitt hjá þeim ósköpum öllum .
Fordæmi er til Fyrir ekki svo löngu var upprennandi íslenskur stjórnmálaforingi í framabaráttu við annan innan síns flokks .
Honum þótti ekki mikið til andstæðingsins koma og átti bágt með að leyna því .
Svo fór að jafnvel góðum stuðningsmönnum leist ekki á blikuna .
Þeir sögðu að hinn kappsami frambjóðandi mætti alls ekki gera sig sekan um að vanmeta andstæðing sinn .
Frambjóðandinn reisti sig og sagði : " Ég vanmet hann alveg hiklaust .
" Kappinn varð undir í kosningunum .
Ef núverandi ríkisstjórn lítur í eigin barm , horfir til verka sinna og skoðar viðmót þjóðarinnar í ljósi þeirra ætti henni að verða ljóst að froða og fagurgali sem jafnan umbreytist í svik eða athafnaleysi dugar henni ekki .
Ekki lengur að minnsta kosti .
Henni og liðsmönnum hennar ætti að vera orðið ljóst að það felst mikil hætta í því að vanmeta getu þjóðarinnar til að sjá að lokum í gegnum lygavef og spuna .
En reynslan af þessari ríkisstjórn kennir að líklegasta svar hennar muni felast í afneituninni .
Hún mun þybbast við og hrópa út í tómið : " Ég vanmet þjóðina alveg hiklaust .
" Og fordæmið segir okkur hvað þá muni gerast .
