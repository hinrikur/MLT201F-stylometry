Grikkir samþykktu enn ein lögin sem þríeykið úr Evrubankanum , ESB og AGS setti þeim fyrir nú í vikunni .
Forsætisráðherrann hótaði ekki aðeins " efnahagslegu öngþveiti " eins og Jóhanna fengi hún ekki Icesave .
Hann gekk jafnvel lengra .
Forsætisráðherrann gríski sagði efnislega að yrði þessi skammtur ekki samþykktur þá væru ekki aðeins ógurleg eymd og voðalegt volæði hin óhjákvæmlega afleiðing þeirrar þrjósku , heldur myndi efnahagslegt svarthol djöfulsins , eldtungur og eitraðar gufur þess lykjast endanlega um Grikki .
Mótmælendur gerðu það sem þeir gátu til að hvetja þingmenn til að hætta að gegna hótunum .
Reynslan sýndi að fyrir þeim væru ekki innstæður .
En þeir voru hafðir í hálfs kílómetra fjarlægð frá þinghúsdyrunum , eins og gert er alls staðar nema á Íslandi , þar sem litið er á það sem hlut í lögvörðu tjáningarfrelsi að fá að brjóta rúður þinghússins , ata það auri og helst að hertaka það með aðstoð innanbúðarmanna .
Hvers vegna gekk ráðherra svo langt ? En hvers vegna í ósköpunum lét gríski forsætisráðherrann svona ? Það er ekki auðvelt að svara því til fulls .
En ástæðan til þess hve langt hann taldi nauðsynlegt að ganga er þó augljós .
Hótun um eymd og volæði í verri kantinum hefði ekki hreyft við nokkrum Grikkja .
Þeir eru fyrir löngu komnir þangað .
Þeir hafa misst vinnu , þakið yfir höfðinu fauk í logni og lífeyrissparnaðurinn gufaði upp .
Atvinnuleysið í landinu er nú talið vera nærri 26% og atvinnuleysi ungs fólks á vinnumarkaði er komið yfir 58% ! Slíkar tölur sjást hvergi nema í allra vanþróuðustu löndum veraldar .
Og Grikkland er ekki eina evrulandið sem er svo illa komið .
Eitt af stórríkjum svæðisins , Spánn , býr við almennt atvinnuleysi yfir 25% og atvinnuleysi ungs fólks á vinnumarkaði er þar einnig komið yfir 50% .
Þaðan berast nú fréttir um að nú hafi kreppan á Spáni staðið svo lengi að stórir hópar fólks séu að falla út af atvinnuleysisskrá og muni ekki lengur eiga rétt á þeim bótum sem þeirri skráningu fylgja .
Næst muni þessi sístækkandi hópur verða að leita í félagsleg úrræði , t.d. hjá sveitarfélögum , sem ramba mörg hver á barmi gjaldþrots .
Þeim sem fái þar " úrlausn " sé gert að lifa á 400 evrum á mánuði ( rúmum 60 þúsund krónum ) .
Ef þetta er svarið , þá ...
Einn af geðfelldustu fyrirrennurum Samfylkingar , Alþýðuflokkurinn , auglýsti einhverju sinni í kosningum : " Alþýðuflokkurinn er svarið .
" " Sé svo , þá er eitthvað bogið við spurninguna , " sögðu andstæðingarnir .
Alþýðusamband Íslands telur ennþá , öndvert við flesta þá sem borga félagsgjöldin til aðildarfélaganna , að evra og ESB sé ekki bara svarið , heldur eina svarið .
Það hlýtur að vera orðið mjög langt síðan að samtökin þau hafa gert svo mikið sem að dusta mesta rykið af spurningunni haldi þau enn að þetta sé svarið við henni .
Þegar ASÍ vill að tekið sé mark á sér nefnir það gjarnan til sögunnar þann fjölda sem " standi á bak við það " , að vísu handan við aðildarfélögin .
Nú hefur þorri þess fólks aldrei verið spurður hvort vilji standi til að ASÍ-forystan fylgi í blindni sérvitringsstefnu Samfylkingar í þessu mikla máli sem öðrum .
Og ástæðan fyrir því að fólkið , sem stendur undir öllu heila gumsinu , er ekki spurt er einföld .
Forystan veit innst inni hvert svar þess myndi vera .
Hver skoðanakönnunin á fætur annarri veitir meira en vísbendingar um það .
En samt er látið eins og forystan hafi umboð , hafi einhvern tímann fengið svar við spurningu sem hún þorir ekki fyrir sitt litla líf að spyrja .
Lærdómur forsetakosninga Forsetakosningar í sumarbyrjun réðust ekki síst af því að álitlegur frambjóðandi komst ekki í kringum þá tilfinningu stórs hluta kjósenda að hann vildi ekki gera hreint fyrir sínum dyrum .
Jóhanna Sigurðardóttir og Samfylkingin gerði óumbeðin frambjóðandann að sínum .
Það reyndist banvænt faðmlag .
Frambjóðandinn reyndi sjálfur lengi vel að komast frá því að upplýsa um afstöðu sína til aðildarumsóknar með einfaldri vísun til þess að allir flokkar hefðu lofað þjóðaratkvæði um málið og því væri það ekki til neinnar meðferðar í forsetakosningum .
Það má meira en vera að frambjóðandinn hafi haft töluvert til síns máls .
En í huga fólksins er málið fyrst og síðast fullveldismál .
Aðdragandi málsins er óboðlegur og sífellt er það kynnt eins og það sé annað en það er .
Fólkið var því orðið órólegt .
Og það vildi ekki kjósa forseta , hversu vel sem þeim litist á frambjóðandann að öðru leyti , sem rétt eins og stjórnvöldin kæmi ekki hreint fram og segði ekki hug sinn í svo stóru máli .
Stærsta sjálfstæðismáli þjóðarinnar frá árinu 1944 .
Þegar frambjóðandinn og aðstandendur framboðsins sáu að yfirburðafylgi tók að hrynja af honum var brugðist við .
En viðbrögðin voru ógagnsæ og komu of seint .
Frambjóðandinn sagðist efnislega hafa þá afstöðu til aðildarumsóknar að menn leigðu sér ekki herbergi í brennandi húsi .
Það er alveg rétt .
En með svarinu var eingöngu verið að vísa til ástandsins eins og það er um þessar mundir , af persónulegri pólitískri neyð og vísvitandi að forðast að upplýsa kjósendur um hvort viðkomandi teldi Íslandi best að fórna hluta fullveldis síns og verða hluti af ESB .
Svipaðir tilburðir sjást því miður hjá nokkrum frambjóðendum í prófkjörum um þessar mundir , jafnvel hjá Sjálfstæðisflokknum .
En ekki aðeins brennandi En svo menn haldi sig við hið brennandi hótel eða bara hús , þá er evran sem sameiginleg mynt ólíkra þjóða einnig hættuleg þótt eldur hafi ekki kviknað , svo ekki sé talað um það þegar slíkt hús stendur í björtu báli , eins og nú .
William Hague , núverandi utanríkisráðherra , var á yngri árum talinn andsnúinn því að Bretar tækju upp evru og einhverjir héldu að hann væri jafnvel hlynntur því að Bretar yfirgæfu sambandið .
Þegar hann var orðinn " ábyrgur " og " reyndur " stjórnmálamaður bar sífellt minna á slíkum sjónarmiðum og loks nánast ekki neitt .
En ástandið á evrusvæðinu hefur orðið til þess að nú vottar fyrir pólitískum æskuglampa í augum ráðherrans .
Og hann gengur nú töluvert lengra en forsetaframbjóðandinn sem áður var nefndur .
Hann sér ekki aðeins fyrir sér hús sem búi við mikla eldhættu .
Hann segir að þetta hús sé " án útganga " .
Og það er alveg rétt hjá utanríkisráðherranum í fleiri skilningi en einum .
Samkvæmt reglum evrusvæðisins getur evruþjóð ekki horfið af svæðinu þótt hún kjósi það .
Innganga í myntina er óafturkræf af þjóðarinnar hálfu .
Í helgri bók er talið húsi ( föðurins ) til tekna að margar séu þar vistarverurnar .
Ekki þar né annars staðar er talið húsi til tekna , hvað þá til dýrðar , að það hafi innganga en engar útgönguleiðir .
Og hinn skilningurinn , sem breski utanríkisráðherrann er sjálfsagt einnig að vísa til , er að evran horfir eingöngu til meðaltalsástands á evrusvæðinu og lagar sig að því .
Stærstu ríkin tvö , Þýskaland og Frakkland , ráða mestu um það meðaltal .
Evran hvorki les né bregst við ástandi í smáevruríki á borð við Grikkland , jafnvel þótt það ástand sé alvarlegt og brenni á borgurunum eins og eldurinn í neðra , sem þeirra eigin forsætisráðherra hótar með sífellt hækkandi hitastigi .
Hús evrunnar hefur margar vistarverur , ótal fordrykksherbergi og þykkbólstruð hægindi , en enga útganga að mati breska utanríkisráðherrans .
" Þetta er það sem gerist þegar fólk er læst í röngum gjaldmiðli , gjaldmiðli sem lýtur lögmálum sem hefur ekkert með aðstæður þess að gera .
" Unga fólkið verður einna verst úti Ungt fólk á evrusvæðinu er að reyna þessar ógöngur á eigin skrokki .
Sá skýri skrifari , A. Evans-Pritchard , segir um þennan veruleika nýlega ( í lauslegri þýðingu ) : " Vinnumarkaðsfræðin segja okkur að þrítugsaldurinn sé afdrifaríkt skeið .
Það er þá sem ákvarðanir um starfsval eru teknar og leiðin mörkuð og áformað hvert framtíðartekjur skuli sóttar .
Það telst til alvarlegra efnahagslegri glæpaverka , sem yfirvöld geta framið , að láta 58% æskufólks á vinnumarkaði vera án vinnu , nístandi saman tönnum í örvæntingu yfir bolla á kaffihúsi , ef það hefur þá efni á slíkum bolla .
" A. Evans-Pritchard vitnar til IFO , sem er ein stærsta rannsóknarstofnun um efnahagsmál í Þýskalandi , sem flokkar það sem " grimmdarmeðferð á þjóðum að halda þeim í evrunni með aðferðum eins og Grikkir eru beittir .
Og það sé ekki gert vegna hagsmuna Grikkja heldur evrunnar , hinnar miklu áætlunar , og fyrir því standi sanntrúaðir gæslumenn tilveru hennar " .
Nær er að kalla slíka menn meinlokumenn en trúaða .
Það er heilbrigðiseinkenni að slíkum fer fækkandi hér á landi og gott að vita að jafnvel þeir sem eftir eru eiga útgönguleið úr sinni meinloku .
