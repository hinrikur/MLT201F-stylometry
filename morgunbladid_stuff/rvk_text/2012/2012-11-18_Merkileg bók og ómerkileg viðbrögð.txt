Styrmir Gunnarsson hefur skrifað eftirtektarverða bók um átök innan Sjálfstæðisflokksins .
Ekki er vafi á að bókin bætir og breikkar skilning manna á einum þætti stjórnmálasögu samtímans .
Fram að þessu hafa viðbrögð við bókinni snúist um höfundinn og stöðu hans , ekki síst frá fjölmiðlalegum sérvitringum , eins og óefnislegt tuð og truflandi og óuppdregið frammíkall í Kastljósi var dæmi um .
Einnig hafa þeir sem eru persónulegir óvildarmenn Styrmis látið bókina til sín taka , án þess að gera henni sjálfir nein skil .
Það er ótrúlega utangátta og barnalegt þegar slíkir þykjast sjá mikil tíðindi í þeim ríku upplýsingum sem Styrmir byggir á og frásögnum af persónulegum samtölum við áhrifamenn , sem hafi þó ekki birst svo að segja samstundis á síðum Morgunblaðsins .
Í því hafi falist svik við lesendur blaðsins og hinn helga anda blaðamennskunnar .
Hefðu þeir ritstjórar blaðsins , sem tími bókar Styrmis tekur til , birt fréttir af sínu fyrsta trúnaðarsamtali hefði þetta vandamál verið úr sögunni því enginn annar hefði viljað eiga slík samtöl við þess háttar menn .
En hvað með að Styrmir hafi " viðurkennt " og " afhjúpað " þennan þátt ? Því hefur verið slegið upp .
Nú í mörg ár hafa stórir þættir dagbóka starfsbróður Styrmis , Matthíasar Johannessen , verið aðgengilegir á netinu og þar er sagt frá aragrúa slíkra trúnaðarsamtala , sem MJ telur augljóslega að tíminn hafi létt af trúnaði .
Þar er upplifun Matthíasar af slíkum samtölum og sumt af því kann að koma þeim sem í hlut áttu spánskt fyrir sjónir .
En þetta er allt fyrir löngu birt og Styrmir var því ekki að afhjúpa neitt eða viðurkenna neitt í þeim efnum .
En segja má að hann hafi óviljandi afhjúpað aulagang þess fréttamanns sem í hlut átti .
En sú afhjúpun var heldur ekki stórtíðindi fyrir þá sem fylgjast með .
Hvers vegna þessi trúnaðarsamtöl við ritstjóra ? Af hverju áttu svo margir menn trúnaðarsamtöl við ritstjóra Morgunblaðsins og eiga raunar slík samtöl enn ? Ástæður þess eru jafnmargar og mennirnir sem í hlut eiga .
En þótt ritstjórar eigi í hlut eiga þessi samtöl þó ekki endilega neitt erindi inn í blað eða á vef .
Vissulega breytast mörg þeirra eða efnisinnihald í birt efni , frétt eða viðtöl .
En viðmælendurnir eiga þó einatt önnur erindi .
Iðulega kemur fólk á fund ritstjóra vegna þess að það hefur aðra sýn á skrif og fréttir blaðsins en þeir sem skrifa þær eða ritstýra .
Þarna koma menn við sögu úr öllum flokkum landsins og flokksleysingjar og menn sem vilja ræða allt annað en stjórnmál og karp sem þeim tengist .
Erlendir sendiherrar koma til að tala máli sinna þjóða og hagsmuna þeirra .
Þeir leita sumir eftir viðhorfum til sjónarmiða sem komið hafa fram í samtölum við stjórnmálamenn , nafngreindra eða ónafngreindra eftir atvikum .
Einstaklingar koma vegna þess að þeir telja að fréttaflutningur hafi höggvið nærri einstaklingi , einum eða fleirum , sem þeir bera fyrir brjósti .
Þetta gerist þótt fréttaflutningurinn hafi verið algjörlega sambærilegur við það sem tíðkast af öðrum sem verða tilefni frétta .
Þegar umfjöllun snertir einhvern sem manni er kær eða hlýtt til er horft öðruvísi á fréttaskrif en þegar þau fjalla um menn sem viðkomandi þekkir ekki persónulega .
Þá þykir viðkomandi ekkert að .
Í slíkum samtölum koma iðulega fram upplýsingar sem gætu staðið undir frétt .
En það væri beinlínis ódrengileg brigð gagnvart viðmælandanum að nota samtöl sem eru í trúnaði eða hafa trúnaðarbrag með þeim hætti .
Þeir sem ekki átta sig á því ættu ekki að koma nálægt blaðamennsku .
Þótt samtöl við ritstjóra blaðs fari fram í tveggja manna tali eða í trúnaðarsamtölum fleiri hafa slík samtöl ekki þar með breyst í samsæri gegn einhverjum .
Fullyrðingar sem gefa slíkt til kynna eru fáfengilegar .
Iðulega koma menn á fund ritstjóra ( og annarra á ritstjórn ) með efni sem virðist vera eftirsóknarvert fyrir blað .
Það gæti " skúbbað " , sem sumum þykir eftirsóknarverðara en allt annað .
En nánari skoðun sýnir stundum að inn í upplýsingagjöfina vantar , aðkoma þess sem " lekur " er jafnvel annarleg og verið er að halda að blaðinu þáttum til að koma höggi á andstæðing hvort sem það er í pólitík , viðskiptum eða öðru .
Einhver kynni að segja að blað ætti við slíkar aðstæður eingöngu að horfa á hvort fréttin myndi vekja forvitni og hefði gildi sem slík .
En blað á ekki að láta nota sig .
Blaðamenn eru því á verði þegar tilfinning um slíkt grípur þá .
Það verður því stundum að flýta sér hægt , sem er eitt af því erfiðasta sem gerist á þessum vígstöðvum .
Það getur þýtt að aðrir " skúbbi " í staðinn .
En það hafa ófáir blaðamenn orðið fegnir að hafa ekki látið undan " skúbb " -freistingunni .
Hvað hefur blað upp úr öllum þessum samtölum ? En hvað fær þá forráðamaður blaðs út úr slíkum samtölum annað en að velta sér upp úr sínu eigin meinta mikilvægi ? Og það er miklu meira en blasir við í fyrstu .
Ritstjóri eða fréttahaukur verður mörgum sinnum hæfari til að sinna sínu starfi vegna þess trúnaðar sem hann nýtur og þess trúnaðar sem hann sýnir , þegar það á við .
Upplýsingarnar koma flestar að notum í starfi hans og flestar miklu fyrr en síðar .
Jafnvel þótt mál sem við hann eru rædd í trúnaði séu ekki birtingartæk á því augnabliki er þekkingin sem byggst hefur upp á málinu þýðingarmikil og nýtist vel þegar rétt þroskastig þess hefur náðst .
Hin miklu tengsl forráðamanna ritstjórnar , einnig trúnaðartengsl við ólíkt fólk í þjóðfélaginu , eru einnig ómetanleg þegar kanna þarf með hraði hvort mál sem er til meðferðar á fjölmiðli sé eins og það sýnist .
Aðili " úti í bæ " sem vanist hefur því að geta treyst orðum viðmælanda síns á blaðinu veitir þá gjarnan ómetanlegar upplýsingar , leiðréttingar eða athugasemdir .
En ritstjórar og fréttamenn sem gerendur ? En á þetta einnig við þegar að ritstjórar eru sjálfir " á kafi " í atburðarás og ákvörðunum eins og kemur fram í bók Styrmis að hafi verið reyndin um suma þætti í málum sem snertu Sjálfstæðisflokkinn og ekki síst áhrifamann og síðar formann hans , Geir Hallgrímsson ? Eins og fyrr segir kemur hið þétta samstarf ritstjóranna við Geir Hallgrímsson engum á óvart .
Fjölskylda hans var jú í hópi stærstu eigenda Morgunblaðsins og Geir sjálfur stjórnarformaður .
Matthías vitnar í birtum dagbókarbrotum sínum í viðkvæm samtöl hans og þeirra félaga við Geir .
Hið nána samstarf ritstjóranna og Geirs var alkunnugt .
Bréfritari sagði sjálfur í ræðu sumarið 1978 , sem síðar birtist lítt breytt í bók : " Öllum er kunnugt um það , að mikil og góð tengsl eru á milli Morgunblaðsins og formanns Sjálfstæðisflokksins , Geirs Hallgrímssonar .
Þeim tengslum mætti e.t.v. lýsa þannig , að hnerri Morgunblaðið , bendi það til , að formaðurinn hafi kvefast .
" Það er því meiriháttar aulaháttur að líta helst svo á að hin nýja bók Styrmis Gunnarssonar " afhjúpi " eitthvað í þeim efnum .
En einmitt vegna þessarar vel þekktu staðreyndar er fagnaðarefni að Styrmir Gunnarsson skuli skrifa þessa bók .
Um fjölmörg efni hefur hann einstaka stöðu til að bæta efnislega við söguna sem hann vélar um .
Og hann gerir það á sínum forsendum og hann felur þær forsendur hvergi .
Honum þykir augljóslega að hallað hafi verið á Geir Hallgrímsson í umræðunni fram til þessa .
Og það er sjálfsagt rétt .
Að einhverju leyti getur Geir sjálfur hafa átt nokkra sök á því .
Þrátt fyrir greiðan aðgang að Morgunblaðinu á sinni tíð var hann ætíð viðkvæmur fyrir því sambandi , þótt hann mæti ritstjórana og framkvæmdastjórana mikils og liti á þá þrjá sem góða samstarfsmenn , en einkum þó nána vini .
Geir var einkar umtalsfrómur maður um andstæðinga sína , jafnvel í fámennum hópi traustra vina .
Spuni nútímastjórnmála var sem eitur í hans beinum .
Leikfléttur , fléttanna einna vegna , þótti honum vera ógeðfelldar og langt fyrir neðan sína virðingu að taka þátt í .
Maður sem lýtur slíkum leikreglum , af því að hann hefur skömm á öðru , á auðvitað mikið hrós skilið sem stjórnmálamaður .
En í baráttu við þá á þeim vettvangi sem einskis virða slík sjónarmið og komast upp með það getur slíkur maður staðið höllum fæti .
Réttur tími Nú eru þeir dagar löngu liðnir þegar Geir stóð í sínum pólitíska slag , sem hann gekk særður frá að lokum , þrátt fyrir glæsilegan feril lengi vel .
Því ættu menn að geta fagnað bók af því tagi sem Styrmir Gunnarsson hefur skrifað og gefið út .
Forsendur bókarinnar eru skýrar .
Styrmir felur síður en svo hvar hann stóð í því stríði öllu .
Bókin er verðmætari fyrir vikið .
Og svo bréfritari geri nú það sem hann segist varast ætlar hann að vitna í nýlegt tveggja manna tal þeirra Styrmis .
Hann sagðist hafa ákveðið að lesa ekki nýútkomna ævisögu Gunnars Thoroddsens fyrr en eftir að hann hefði skrifað bókina sína í fyrstu gerð , svo sú bók færi ekki að stýra sínum skrifum í tiltekinn farveg .
Það eins og annað sýnir hvernig Styrmir vildi nálgast sitt ágæta verk .
Síðar mun gefast tækifæri til að fjalla hér eða annars staðar um ýmis áhugaverð atriði bókarinnar , sem öllum þeim sem meta meir innihald en umbúðir mun þykja fengur að .
