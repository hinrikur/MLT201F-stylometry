Öllu fer aftur " heyrist oft , ekki aðeins um þessar mundir , heldur á öllum tímum .
Sérstaklega eru hinir " gömlu " sífellt grunaðir um að sjá þessa merkis í hegðun ungviðisins og nöldra um það í eigin barm eða sinnar kynslóðar .
Frægar setningar eru hafðar eftir sjálfum Sókratesi í þessa veru og aðrar líkar má finna á öllum öldum .
Og þar sem að þannig er sannað að nöldrið hefur staðið árþúsundum saman er það eðlilega haft í flimtingum .
En fór öllu aftur ? En þrátt fyrir það er vafalítið nokkuð til í aðfinnslunum .
Það fer ýmsu aftur .
En örugglega ekki öllu .
Ekki þarf nema að líta um öxl á Íslandi og sjá að nánast öllu hefur farið fram en aðeins fáeinu aftur .
Hreinlæti , heilsugæsla , geta til líknar og lækninga .
Kostir eru svo miklu fleiri en var á öllum sviðum og kjör önnur og betri .
Samgöngur eru leikur einn miðað við það sem var .
Einn læknir í stóru héraði um aldamótin síðustu var stórkostleg framför frá því að landið var nær læknislaust öld áður .
En læknir sóttur um langan veg á hesti til sjúklings , um ófærur og átti ferð til hans sem reyndi á þrek hans og úthald , var , ef vel tókst til mættur í kalda ljóslitla baðstofuna , þar sem frosið var í koppunum , dögum eða vikum eftir að árætt var að biðja um hjálp .
Slíkt var ekki gert fyrr en í lengstu lög .
Og þegar læknirinn mætti þreyttur og þrekaður með sinn fábreytta búnað í sinni litlu læknistösku voru úrræðin sem hann hafði fá og á okkar mælikvarða nánast engin .
Fáir áttu kost á menntun við hæfi , þótt merkilegar sögur séu til og skráðar um það hvernig mönnum var komið til menntunar og þroska , væru þeir svo lánsamir að vera í nábýli við þann eða þá sem vildu og eitthvað gátu .
Og einn og einn barðist til mennta á móti straumi og líkum .
Allur þorri fólks fékk óburðug kjör í sína vöggugjöf og sú vöggugjöf varð að fylgikonu út lífið .
Sú eina öld sem þjóðin hefur haft forræði eigin mála , í smáu fyrst , hefur jafnframt verið hennar mesta framfaraskeið .
Það er engin tilviljun .
Og því skyldu kjarklausir minnimáttarmenn ekki gleyma .
En hverju fór þá aftur ? Því svarar hver og einn .
En til að koma mönnum af stað má nefna : Við misstum mýrarnar , við misstum Fjalaköttinn , við misstum sakleysið , við misstum haldreipi barnatrúarinnar , við misstum gömlu matarlystina , við misstum hógværðina , hégómaleysið , nægjusemina og tillitssemina svo eitthvað sé nefnt .
Skítt með söguna , hún er búin hvort sem er Eitt af því sem stundum er nefnt sem sannindamerki þess " að öllu fari aftur " er að þjóðin vilji ekkert hafa með sögu sína að gera lengur .
Það lýsi sér t.a.m. í söngtexta eins og : Fjallkonan í múnderingu prílar upp á pall , með prjáli les upp ljóð eftir löngu dauðan karl .
" Þá er verið að vísa í þá stuttu hátíðarsamkomu á Austurvelli til að fagna lýðveldinu 17. júní ár hvert og afmælisbarninu Jóni Sigurðssyni sem flestir vita enn hvar fæddist .
Nú séu unglingar út á þekju um uppruna , sögu og sjálfstæðisbaráttu sinnar þjóðar .
( Og unglingsárin standi fram undir þrítugt .
) Þeir séu undirlagðir nytjalausri sálarskemmandi iðju á neti , horfandi á klámkennt efni eða lifa sig inn í tölvuleiki sem hafi svipað inntak og morðæði í bandarískum barnaskólum eða allsberi sig og fjölskylduna með því að fimbulfamba um persónulega hluti , sem öðrum koma ekki við eða ættu ekki að hafa áhuga fyrir , á fésbókinni , sem orðin sé þeirra traustasti vinur og eini félagi .
Það er örugglega sannleikskorn í þessu öllu , en sannleikskorn eru á hinn bóginn ekki ígildi sönnunar .
Miðaldra fólki og eitthvað eldra þykir ekkert verra nú að teljast til " 68-kynslóðarinnar " sem í augum foreldranna og afa og ömmu þess tíma var af mörgum talin kynslóð ónytjunga .
Unglingar létu sér þá ekki nægja viðurkennda siðlega hegðun eldra fólksins sem drakk sig fullt um helgar , reykti Camel í pakkavís ofan í smábörn og ófrískar konur sem reyktu með til samlætis og bættu sér upp tilbreytingarlausa tilveru þess á milli með því að éta illa reykt kjet og hrossabjúgu , yfirsaltað og svo feitt að kransæðarnar þurftu áfallahjálp eftir hverja máltíð .
Ömmur og afar ömmu og afa 68 kynslóðarinnar höfðu étið þess konar mat þar sem ekki var völ á að geyma hann öðru vísu en reyktan og saltaðan í gegn og fitan var forsenda þess að menn gætu dregið fram lífið , þegar spursmálið var í raun að þreyja þorrann og góuna eða heilsa upp á kistubotninn ella .
Næsta kynslóð át þennan mat eingöngu af gömlum vana , þótt hún væri komin bæði með ísskáp og frystikistu auk varasjóðs í ístru sem reyndi á þolmörk vestistalnanna hvern einasta dag .
En sá hluti 68 kynslóðarinnar sem lifði af , þrátt fyrir bítlaæði , rollinga og Dylan , LSD og hið sérstaka tóbaksafbrigði tímabilsins , getur nú leyft sér í upplýstri umræðu manneldisráðs að slá sér upp í gamla matnum tvívegis á ári .
Annars vegar pínulítið um jól og svo aftur á þorra þegar snjöllum matargerðarmönnum og sprenglærðum hefur tekist að búa til ónýtan mat úr prýðilegu hráefni til að gera landanum kleift að gera sér glaðan dag .
Þess á milli borðar hinn upplýsti íslenski nútímamaður ekki annað en það sem Matvælastofnun Bandaríkjanna , Matvælastofnun ESB og svo á annan tug íslenskra matvæla- , eftirlits- og hollustustofnana hefur sagt þeim að megi .
Hverjum smáskammti sem keyptur er fylgir löng innihaldslýsing sem fæstir botna í en vita að er dulmál fyrir að varan sé vænleg til átu .
Þar á meðal eru ein 500 E-efni eða fleiri og fer fjölgandi .
Það hlyti að geta verið bæði gaman og spennandi ef hægt væri að fá keyptan búðing sem Matvælastofnun Bandaríkjanna og Evrópusambandsins hefðu samþykkt og þar sem búið væri að hræra í öllum þeim E-um sem þekkt væru um þær mundir .
Bæði væri gaman að vita hvernig sá búðingur væri á litinn , hvernig hann bragðaðist og eins mat landlæknis hversu marga mánuði maður ætti eftir ólifaða eftir að hafa neytt hans .
Jólabækurnar segja allt aðra sögu En þeir sem halda að eitt einkenni þess að öllu fari aftur sé að nútíminn hafi ekki áhuga á sögu sinni ættu að kíkja niður í Eymundsson ekki seinna en á Þorláksmessu .
Útgáfulistar forlaganna segja nefnilega allt aðra sögu .
Einar Kárason var að koma með þriðju bókina og ekki þá lökustu í prýðilegum flokki þar sem hann færir lesendum Sturlungu á léttari hátt en sú gamla gerði og skáldar í eyður án þess að skemma neitt , sem tekur að nefna .
Hann byrjaði á því þarfa verki að gera Þórð Kakala að þeirri viðfelldnu hetju sem hann er .
Flestir töldu og höfðu úr íslenskum rútubílasöng , að sá ógæfumaður hefði verið fræknastur sem fyllibytta og ekkert hefði bjargað æru hans annað en sú lukka að fá að deyja endanlegum brennivínsdauða í tæka tíð .
Og það var myndarlegt að gera Sturlu Þórðarsyni skil í seinustu bókinni , enda hafði hann verið í og með og undir öllu brauði á öld Sturlunga , svo nælt sé frá Lúter .
Þórarinn Eldjárn er ekki á fjarlægum slóðum með snilldarverki sínu , Hér liggur skáld , þótt efnistök séu ólík .
Og svo geta menn fikraði sig eftir sögunni og alls staðar eru að koma út bækur sem snerta hana á þessu ári .
Nýju ljósi er varpað á Njálu .
Það er greint frá merkum uppgreftri hér og þar , þar sem leitað er liðinnar tíðar á setrum sögunnar , bæði í Reykholti og á Skriðuklaustri .
Og þegar nær okkur dregur er bók um átökin um " uppkastið , " það undarlega mál sem svo mjög laskaði Hannes Hafstein , mál sem var allt að því illskiljanlegt þegar það reis sem hæst og ýfði þjóðina og lengi síðan .
Upp með fánann , bókin um uppkastið færir mönnum , nýja sýn á það .
( Tímasetningin er góð því nú eru valdsmenn með nýtt " Uppkast " – raunverulegt uppkast – og heimta að það sé gert að stjórnarskrá , helst þannig að menn láti vera að lesa það fyrst .
) Stórvirki Og Þorsteinn Jónsson heldur áfram með sitt stórvirki , Reykjavík .
Fólkið sem breytti Reykjavík úr bæ í borg .
Þetta framtak er ævintýralegt , og er Þorsteinn augljóslega að bjarga einstökum menningarverðmætum og varpar til nútímans , nánast upp á dag , hvernig líf fólks , hárra sem lágra og húsakynni voru í höfuðstaðnum einmitt þegar stjórnmálamenn óðu um æfir út af " uppkastinu " .
Það er órækt dæmi um hve menningarsnautt lið stýrir borgarstjórn um þessar mundir að borgin skuli ekki hafa stutt þetta stórmerkilega framtak með neinu sem nemur .
Margt hefur núverandi borgarstjórn gert til að tryggja að skömm hennar verði lengi uppi , en þetta er eitt af því tryggilegasta til árangurs .
Ný bók er komin af norðanmanninum Nonna , sem aðeins tólf ára gamall hélt í útrás , sem engan skaðaði , þvert á móti .
Nonni á taug í okkur mörgum .
Og nú var einnig að koma út 20. bindið í stórvirkinu Kirkjur Íslands .
Sannkallaður gleðigjafi .
Fagurt verk , vandað rit í hvívetna , þar sem miklar kröfur eru gerðar til alls efnis og vafalítið fer hér einnig fram markvert menningarlegt björgunarstarf .
Ritstjórarnir , Þorsteinn Gunnarsson og Jón Torfason og sá afbragðshópur sem þeir hafa fengið til liðs við sig , eiga miklar þakkir inni .
Og það sem næst er nútíma Ekki verður fleira talið og þó aðeins hætt vegna plássleysis .
En næst nútímanum eru bækur Svavars Gestssonar , Hreint út sagt , sem fengur er að og bók Styrmis Gunnarssonar , Sjálfstæðisflokkurinn - Átök og uppgjör , sem er fróðleg mjög enda er stóran hluta merkilegra heimilda bókarinnar hvergi að finna nema hjá höfundinum .
Og þótt margt hafi breyst og flestu hafi farið aftur , eins og Sókrates hefur bent á , sýna tvær síðastnefndu bækurnar og þá ekki síður síðustu fjögur ár samtímasögunnar , að sturlungaástandið , sem nefnt var í upphafi bréfs , er ekki með öllu úr sögunni þrátt fyrir allar þessar aldir .
" Eigi skal höggva ! " var sagt .
Og 15 stiga spurningin í Útsvari gæti verið : Hver sagði þetta við hvern ? Var það Snorri , þegar Árni Beiskur mundaði sig til höggs , eða var það Geir , þegar Steingrímur Beiskur bjóst til hins sama ? 