Það er haft á móti íslensku stjórnarskránni að hún sé orðin of gömul , eða að hún sé ekki alíslenskrar gerðar og að henni hafi ekki verið breytt nægjanlega oft .
Og svo er því haldið fram að árið 2009 hafi orðið einhver þau tímamót sem geri það nauðsynlegt að fá landinu splunkunýja stjórnarskrá ! Hvert er tilefnið ? Hvert er tilefnið ? Að viðskiptabankarnir þrír kollsigldu sig haustið áður ? Þarf að umbylta stjórnarskránni þess vegna ? Er tilefnið virkilega að óvinsælustu ríkisstjórn þjóðarinnar hafi skolað inn á þing í kjölfar múgárása á þinghúsið og fleiri stofnanir , sem minnstu munaði að næðu að yfirbuga fámennt en ótrúlega hugað lögreglulið í herlausu landi ? Þekkt er að einstakir þingmenn reyndu að auðvelda skríl að koma aftan að lögreglunni og þingmenn sem síðar urðu ráðherrar ömuðust við því að lögreglumenn fengju að kasta mæði stundarkorn inni í þinghúsbyggingunum eftir ofurmannlega áraun .
Íslenskir fræðimenn hafa enn ekki haft uppburði í sér til að fara í gegnum þennan þátt óeirða sem kallaðar eru hinu dúkkulega nafni " búsáhaldabyltingin " .
Enn hefur ekki verið upplýst hverjir skipulögðu óeirðirnar eða fjármögnuðu þær .
Vísbendingarnar eru þó margar og flest ber þar að sama brunni .
Og það segir vissulega sína sögu að aldrei var árásunum beint fáeina metra frá Austurvelli , upp að Túngötu 6 , eins og minnt var á í þjóðkunnri vísu .
Og þekkt er að sjálft Ríkisútvarp landsins , sem sjálftökulið þar innanhúss kallar RÚV , hafði sig mjög í frammi þessa dagana og var atbeini þess allur með miklum ólíkindum .
Einhvern tíma verður allt þetta mál opinbert .
En hvað sem því líður eru þessir ógnaratburðir örugglega ekki nokkurt tilefni til að samþykkt verði stjórnarskrá í óðagoti , sundurlaus vandræðatexti , sem sprottinn er úr forskrift sem Hæstiréttur landsins ógilti og sem bullandi ágreiningur er um innan þings sem utan og fræðimenn telja óbrúklegan .
Stjórnarskráin var samþykkt við stofnun Lýðveldis eftir að 98 prósent þjóðarinnar höfðu samhljóða sagt sitt í þjóðaratkvæðagreiðslu sem 98 prósent atkvæðisbærra tóku þátt í .
Það er eins afgerandi afgreiðsla og hægt er að hugsa sér .
Það var ætlaður endapunktur sjálfstæðisbaráttunnar sjálfrar .
Aldrei , hvorki fyrr né síðar , hafa stjórnmálamenn náð annarri eins sátt um nokkurt mál .
Sú stjórnarskrá , sem þannig umboð hefur á tilkall til vandaðra vinnubragða sem stuðla að sátt en ekki sundurlyndi , þótt hún sé ekki fullkomin fremur en önnur mannanna verk .
Sjálfstæðið eflt með hverjum áfanga Allar stjórnarskrárbreytingar Íslands eru markaðar mikilvægum áföngum í sjálfstæðisbaráttu þjóðarinnar .
Árið 1874 er stjórnarskrá í fyrsta sinn tengd Íslandi sérstaklega , þótt hún hlyti auðvitað að draga dám af því að landið var þá enn hluti af Danmörku .
En stóri áfanginn þá var löggjafarvald Alþingis í sérmálum Íslands , bundið neitunarvaldi konungs eins .
Þetta atriði gefur stjórnarskránni frá 1874 mikið og jákvætt sögulegt gildi og einnig almennt séð hitt atriðið , að sett skyldi sérstök stjórnarskrá um málefni Íslands .
Það dregur ekki úr þýðingu þessa þótt mörg ákvæði hennar hafi tekið mið af þeirri stöðu sem Ísland hafði verið í um aldir og var þá enn.Tilvera hennar og tenging og aukið vald og sjálfstæði Alþingis er ekki hægt að vanmeta .
Þegar rætt er um stjórnarskrá og þörf breytinga stendur eitt upp úr .
Þessi stjórnarskrá og allar meginbreytingar sem á henni hafa verið gerðar , allt til þess að lýðveldisstjórnarskráin var samþykkt , hafa verið merkir bautasteinar í átt til fullveldis og sjálfstæðis íslensku þjóðarinnar .
Það er hin mikla andstæða við stjórnarskrárbröltið núna , sem er óhönduglegur saumaskapur utan um eitt meginatriði : að gefa einföldum og jafnvel svikulum meirihluta Alþingis , eins og þeim sem nú situr , tækifæri til að farga hluta fullveldis landsins , jafnvel með óafturkræfum hætti .
Breytingar á stjórnarskránni frá 1874 , sem þýðingarmestar voru , byggðu eins og hún sjálf smám saman upp öflugri ramma um sjálfstætt ríki eftir sex alda undirokun þjóðarinnar .
Þær voru gerðar 1903 , 1915 , 1920 og 1942 .
Í hinni fyrstu voru heimastjórn sköpuð skilyrði og í annarri var m.a. kosningaréttur gerður almennur .
Og með breytingunum 1920 er stjórnarskráin byggð á nýfengnu fullveldi landsins , stærsta áfanga sjálfstæðisbaráttunnar og það síðasta , sem nefnt var er formbreyting til að auðvelda síðasta skrefið , stofnun Lýðveldis árið 1944 .
Og lýðveldisstjórnarskráin , sem nú er reynt að tala niður , er auðvitað helgur gerningur , sáttargjörð með einstakan stuðning þjóðarinnar .
" Krafan " um heildarendurskoðun Það er rétt , sem bent hefur verið á , að stjórnmálamenn hafa sumir stundum verið áhugasamir um að heildarendurskoðun færi fram á stjórnarskrá landsins .
Slíkur áhugi hefur hins vegar aldrei sýnt sig hjá almenningi .
Þess vegna hefur enginn flokkur gert þá hugmynd að meiriháttar atriði í kosningabaráttu eða gefið sver loforð tengd henni .
En alla tíð var það sameiginlegur skilningur forystumanna allra flokka að breytingar á stjórnarskrá skyldu eingöngu eiga sér stað ef um þær fengist víðtæk samstaða á þjóðþinginu .
( Undantekningin sem sannar þá reglu eru einangraðar breytingar á 31. greininni varðandi alþingiskosningar .
En jafnvel í þeim efnum var ætíð aukinn meirihluti á bak við ákvarðanir og síðustu áratugina hefur náðst víðtæk sátt um þær .
) Það hefur , fram til þessa , engum stjórnmálamanni dottið í hug að gera róttækar breytingar á stjórnarskránni í ósátt og illindum .
En þau Jóhanna Sigurðardóttir og Steingrímur Sigfússon virðast líta á illindi og yfirgang sem aðaleinkenni sinna stjórnarhátta og má nefna ótal dæmi því til sönnunar og sum býsna vond .
Þau sjá ekkert að því að reyna að keyra í gegn illa grundaðar breytingar á stjórnarskrá landsins , sem eiga jafn ömurlegan aðdraganda og þann , sem að framan er lýst .
Og skötuhjúin sýnast vilja hafa það sem endapunkt síns vafasama valdaferils að þvinga í gegn heildarendurskoðun á stjórnarskrá í bullandi ágreiningi og illindum á þinginu .
Og engar frambærilegar skýringar hafa verið settar fram á nauðsyn þess .
Stjórnarskrá verri eigi hún ávísun í aðrar slíkar ? Stundum er haft gegn Stjórnarskrá lýðveldisins að einstakar greinar þar eða hugmyndir á bak við þær megi rekja til Danmerkur eða jafnvel lengra í suðurátt .
En á hinn bóginn hefur verið haft á móti atriðum í stjórnarskrá þyki þau einstök í sinni röð , t.d. fyrirkomulag handhafa forsetavalds .
Og sum ákvæði virðast bersýnilega mega rekja í stjórnarskrá Bandaríkjanna , svo sem eins og það að forseti skuli vera orðinn 35 ára gamall við kjör .
Í íslensku stjórnarskránni er bannað að skerða starfskjör forseta Íslands á yfirstandandi kjörtímabili hans .
Í bandarísku stjórnarskránni er svipað ákvæði .
Þar segir að vísu að ekki megi skerða slík kjör , en jafnframt er tekið fram að ekki megi bæta launakjör forsetans á kjörtímabilinu ! Rökin eru vafalítið þau að fjárlagavaldið geti ekki beitt forsetann þvingunaraðgerðum í kjörum og að það vald megi ekki heldur virðast kaupa hann til vinsemdar .
Ekki er líklegt að íslenski stjórnarskrárgjafinn hafi viljað halda slíkum kosti opnum .
Sennilega hefur verðbólgureynsla kennt honum að nauðsynlegt gæti verið að hækka laun forseta með hliðsjón af verðlags- og launaþróun á kjörtímabili .
Til hvers eru refir skornir ? Eins og áður hefur verið nefnt er undirrótin að öllu bröltinu sú að ríkisstjórnarliðið , þar með talinn sá hluti þess sem kemur úr VG , vill ná fram ákvæði í stjórnarskrá sem gerir það ekki lengur erfitt fyrir pólitíska lukkuriddara á hverjum tíma að farga fullveldi landsins eða hluta þess .
Slíkir þurfi eingöngu einfaldan þingmeirihluta og að uppfylla almennt orðuð skilyrði sem eins og önnur slík má túlka út og suður að vild .
Augljóslega yrði ekkert hald í slíkum ákvæðum .
Stjórnarskrá er í eðli sínu aðeins lög .
En stjórnarskrár verða að hafa varanleika .
Það er því eitt atriði sem skilur þær frá almennum lögum .
Það er mun torsóttara að breyta ákvæðum stjórnarskrár en öðrum lögum .
Þannig á að tryggja varanleika og auka virðingu og gildi .
Íslenska stjórnarskráin er raunar tiltölulega auðveld í breytingum , eins og kunnugt er .
Einfaldur meirihluti Alþingis getur breytt henni , ef annar einfaldur meirihluti á næsta kjörtímabili á eftir staðfestir þær breytingar .
Þetta fyrirkomulag ætti ekki að vefjast fyrir þingmeirihluta á borð við þann sem , eggja- og grjót- ( og það sem enn verra er ) -kast skilaði inn á þingið vorið 2009 .
En það er þó eitt fyrirkomulagsatriði sem flækir málið nokkuð .
Það snýst um að þing skuli rofið þegar í stað eftir að tillaga um stjórnarskrárbreytingu hefur verið samþykkt og kosningar fara fram .
Þess vegna leitast ríkisstjórnir við að gera breytingar á stjórnarskrá einungis í lok kjörtímabils standi hugur þeirra til slíks .
Víðsýnir stjórnmálaforingjar vita einnig að auknar líkur eru á að nýr þingmeirihluti færi gegn stjórnarskrárbreytingum , ef ósátt hefur verið um þær á fyrra þingi .
Minnihlutastjórn Jóhönnu Sigurðardóttur reyndi með ótrúlegu offorsi að keyra í gegn stjórnarskrárbreytingar í öngþveitinu sem ríkti vorið 2009 .
Það má eingöngu þakka það örfáum reyndum þingmönnum , sem voru að hverfa af þingi eftir farsælan feril , að þá ósvinnu tókst að stöðva .
Stjórnarskrá Bandaríkjanna Það er ekki auðvelt að breyta stjórnarskrá Bandaríkjanna .
Um þær breytingar gilda reglur sem ekki er fært að skýra í stuttu máli , en felast m.a. í mismunandi nálgun slíkra breytinga , frá einstökum ríkjum eða frá þinginu .
Í öllum tilvikum þarf margvíslegan aukinn meirihluta til þess að breyting nái fram .
Stjórnarskrá Bandaríkjanna tók gildi 1789 .
Tíu breytingar ( amendments ) voru gerðar á henni tveimur árum síðar .
Frá þeim tíma , í rúm 200 ár , hafa aðeins verið samþykktar 17 breytingar á stjórnarskránni .
Ekki hefur þó vantað tillögurnar , því yfir 10.000 slíkar hafa verið lagðar fram með réttum og formlegum hætti og bætast á milli 100-200 breytingartillögur við þann fjölda árlega .
Eiðstafur forseta Bandaríkjanna við embættistöku beinist að stjórnarskránni .
Forsetinn heitir því , með guðs hjálp , að " preserve , protect and defend " stjórnarskrá landsins .
Afdráttarlausari getur eiðsstafur ekki orðið í slíkum efnum .
Bandaríkjamenn telja almennt að landsins bestu synir hafi haft forgöngu um efni og tilurð sinnar stjórnarskrár og þeir hafa á henni mikla helgi .
Ef þeim dytti í hug að hrófla við henni í heild , sem engar líkur standa til , þyrfti til undirbúnings þess ekki síðri afburðamenn ( nú af báðum kynjum ) en forðum .
Það myndi ekki flögra að neinum þar vestra að hleypa hópi fólks að stjórnarskránni , sem lagt hefði í verki blessun sína yfir að Hæstiréttur landsins yrði niðurlægður .
En sinn er siður í hverju landi .
