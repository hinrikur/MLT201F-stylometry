Stjórnmálamenn eiga ekki endilega að taka beinar ákvarðanir um ríkisrekstur á fjölmiðli sem áður var hægt að réttlæta en er nú orðið í besta falli meinloka .
Í stað þess að neyða almenning til að standa undir " RÚV " er sjálfsagt að gefa fólkinu kost á að sýna þann vilja sinn á skattframtali .
Efnahagslegur harmleikur Grikkja tekur á sig breytilegar myndir .
Þjóðin var gerð að eins konar tilraunadýri Evrópusambandsins , þegar það í dauðans angist reyndi að bjarga evrunni sinni , myntinni sem átti að vera stóra tromp Evrópusamrunans .
Auðvitað var það látið heita að bröltið væri allt ein samfelld örlætisbarátta í þágu grísku þjóðarinnar .
En stofnanir eins og ESB og AGS geta ekki réttlætt skrifræði sitt nema framleiða skýrslur á færibandi , helst margar á dag .
Flestum er dreift þvers og kruss og fáir lesa .
En um viðkvæmustu mál eru skrifaðar leyniskýrslur .
Leki slík út fjölgar lesendum mjög .
Sannleikur sleppur laus Ein slík var skrifuð um aðstoðina við Grikki , þegar hjálpræðisherir ESB og AGS brunuðu á vettvang til að bjarga bræðraþjóð í neyð .
Það var gott og blessað , en í kjölfarið kom upp vandi , sem var tvíþættur .
Í fyrsta lagi ösnuðust skýrsluhöfundar til að segja sannleikann í trausti þess að skýrslan var stimpluð sem algjört trúnaðarmál og hins vegar þá lak skýrslan út .
Þá kom á daginn , sem suma hafði grunað , að gríska þjóðin gegndi sama hlutverki og mýsnar í búrum risavöxnu lyfjafyrirtækjanna .
Þær voru vissulega notaðar í þágu háleits málstaðar en þær voru ekki málstaðurinn .
Evran var ein í því hlutverki .
ESB og AGS gerðu það auðvitað ekki að gamni sínu að kvelja grísku þjóðina .
Það gera lyfjafyrirtækin ekki heldur í þeirra tilvikum .
En lyfjafyrirtækin mega eiga það að þau reyna aldrei að halda því fram að markmiðið með þeirra starfsemi sé það að koma tilraunamúsunum til sérlegrar aðstoðar í vandræðum þeirra .
AGS og ESB og ECB ( banki evrunnar ) hafa með sínum aðferðum stuðlað að því að atvinnuleysi í Grikklandi stefnir í að verða 30% .
Það er helmingi hærra hjá æskulýðnum þar í landi , sem erfa skal það sem evran skilur eftir sig í Grikklandi .
Þjóðaratkvæðagreiðsla sem Grikkir höfðu ákveðið var einfaldlega bönnuð af kanslara Þýskalands og þáverandi forseta Frakklands .
Forsætisráðherrann var settur af og annar sendur í bögglapósti frá Brussel .
En ógeðfelld lyktin af þessum aðgerðum var þó aðeins smjörþefurinn fyrir Grikki .
Afleiðingarnar eru atvinnuleysið sem áður var nefnt , ásamt stóraukinni sjálfsmorðstíðni og upplausn fjölskyldna enda hafa þær þúsundum saman verið bornar með valdi út úr húsum sínum .
Einhver teldi vafalaust rétt að skjóta því að , einmitt hér , að Grikkir yrðu einnig að horfa í eigin barm .
Fráleitt væri að horfa aðeins til ástandsins eins og það varð eftir að " þríeykið " , AGS , ESB og ECB , tók yfir raunverulega stjórn landsins .
Slík athugasemd á sannarlega rétt á sér .
En fram hjá því verður ekki horft að svona illa fór hjá Grikkjum ( Írum , Portúgölum , Spánverjum , Kýpurbúum etc .
) vegna þeirra skilaboða sem þær þjóðir fengu sem tóku upp evru .
Við könnumst vel við kenningarnar Íslendingar geta litið sér nær , því sömu skilaboð eru og voru notuð til að lokka þá til fylgilags við fullveldisafsal í skiptum fyrir evru .
Þessum þjóðum var sagt að með því að gerast aðili að sameiginlegri mynt , evrunni , myndi eitt vaxtastig gilda , hið sama um þessar þjóðir og t.d. Þjóðverja , og eitt og sama lánstraustið .
Í heilan áratug leit raunar út fyrir að litlu væri logið í þeim efnum .
Lánveitendur nær og fjær virtust einnig hafa gleypt sömu kenningar hráar .
Á meðan veröldin trúði því , að alþjóðlegt lánsfé væri , eins og himingeimurinn , án sjáanlegra og áþreifanlegra endimarka , gekk allt vel .
En sú bólan sprakk .
Menn , sem lánað höfðu svimandi háar upphæðir , eins og þær væru smælkið sem notað er til að kaupa bland í poka á nammidögum , tóku nú að hugsa sinn gang .
Þá rann upp fyrir þeim að hvað sem evru leið væru ríkisskuldir Grikklands og Írlands ekki ríkisskuldir Þýskalands og Frakklands .
Og Þjóðverjar og Frakkar áttuðu sig á að skuldugu þjóðirnar í evrunni skulduðu ekki síst sínum fyrirtækjum , ríkisfyrirtækjum og hálfríkisfyrirtækjum , sem öðrum .
Því yrði að koma í snatri upp kerfi sem neyddi þessar þjóðir til að þræla fyrir slíkum skuldum og gera þeim mögulegt að þræla fyrir þeim áratugum saman .
Glórulaus lántaka skyldi látin sæta þungri ábyrgð , en um glórulausar lánveitingar skyldi annað gilda .
Eftirleikinn þekkja allir .
Viðtækja vending En síðustu fréttir benda til að gríska ríkisstjórnin sé við það að hrökklast frá .
Miðað við allt það sem á undan er gengið yrði það svo sannarlega litla þúfan sem rétt einu sinni veltir þunga hlassinu .
Einn af stjórnarflokkunum þremur , Lýðræðislegi vinstriflokkurinn , boðar brottför úr ríkisstjórninni vegna áforma hennar um að loka gríska ríkisútvarpinu .
Það var þá ástæða .
Ríkisstjórnin segist þó ætla að opna það aftur eftir þrjá mánuði eða svo , en þá verði sú stofnun með helmingi færri starfsmenn .
Þeir eru núna sagðir 2.700 .
Það virðist óhemjufjöldi , en þó ekki , ef horft er nær með hliðsjón af fólksfjölda .
Bréfritari getur gengist við því , að hann var lengi haldinn þeirri skoðun að réttlætanlegt væri að viðhalda hér ríkisútvarpi .
Fyrirtækið lyti þeim lögmálum að neyða mætti almenning til að standa undir því .
Lengi vel virtist það ekki á færi annarra en almannavaldsins að halda uppi slíkri starfsemi af fjárhagslegum og tæknilegum ástæðum og var dreifing efnis í strjálbýlu landi oft nefnd .
Slík rök hafa smám saman verið að gufa upp og Ríkisútvarpið er orðið eftirbátur annarra í framleiðslu á innlendu efni , svo furðulegt sem það er .
Hin rökin stóðu þá ein eftir og þau voru að kosta mætti nokkru til af almannafé til að tryggja að hlutlæg upplýsingamiðlun ætti ríkulegan stað hjá opinberri stofnun .
En nú er fréttastofa " RÚV " orðin þekkt fyrir að vera opinber taglhnýtingur eins stjórnmálaflokks , Samfylkingarinnar .
Þetta væri nógu slæmt ef um væri að ræða flokk sem landsmenn almennt flykktu sér um , en þarna er að auki um einsmálsflokk um ESB að ræða , sem fréttastofan hefur að vísu einnig sér í hjartastað .
Í slag um fjölmiðlalög á sínum tíma og hvernig bankar og einokunarfyrirtæki fóru offari í aðdraganda bankafalls var lítill sem enginn munur á " RÚV " og baugsmiðlunum .
Við uppgjör þeirra mála , þegar Rannsóknarskýrsla Alþingis birtist , var heldur enginn munur á RÚV og baugsmiðlunum .
Báðir fjölmiðlarnir gengu ævintýralega langt við að bera blak af brennuvörgunum og reyna að hengja slökkviliðið .
Ríkisútvarpið birtir reglubundið langar og hástemmdar auglýsingar um ágæti sitt .
Fáir fjölmiðlar gætu bruðlað svo til að lappa upp á ímynd sína .
Ekki er ljóst hvers vegna ríkisfjölmiðillinn ( sem vill þó helst ekki kannast við eiganda sinn ) telur þetta nauðsynlegt .
Hann vitnar iðulega í kannanir um traust á sér og öðrum , sem hann telur sanna tilverurétt sinn .
Þar hefur verið sagt að á milli 70 og 75% aðspurðra treysti Ríkisútvarpinu á meðan á milli 40 og 50% treysti Morgunblaðinu og færri Fréttablaðinu .
Þessar kannanir sem " RÚV " vitnar til segja með öðrum orðum að fjórðungur þeirra sem eru neyddir til að standa undir rekstri RÚV treystir ekki fjölmiðlinum sem á að vera merkisberi hlutleysis .
Samkvæmt þessum tölum treysta fleiri Morgunblaðinu en kaupa það , sem er sérdeilis athyglisvert , og um helmingur þeirra sem 365 segist dreifa Fréttablaðinu til treystir því .
Stjórnmálamenn eiga ekki endilega að taka beinar ákvarðanir um ríkisrekstur á fjölmiðli sem áður var hægt að réttlæta en er nú orðið í besta falli meinloka .
Í stað þess að neyða almenning til að standa undir " RÚV " er sjálfsagt að gefa fólkinu kost á að sýna þann vilja sinn á skattframtali .
Til þess að tryggja að tekjufall " RÚV " yrði ekki átakanlegt mætti í fyrstunni haga því svo að skattgreiðandinn græddi ekkert á því að sleppa framlagi til þess .
Framlagið rynni þá í staðinn til háskóla , sjúkrahúss , tónlistarhúss , kattaathvarfsins , skógræktar eða annars þess sem framteljandinn vildi fremur styðja .
Ef eitthvað er að marka auglýsingar " RÚV " um eigið ágæti og meint traust mun stofnunin vafalaust fagna slíkri mælingu .
Sé á hinn bóginn lítið á bak við hinar kostnaðarsömu auglýsingar , er þá ekki kominn tími til að horfast í augu við það ? 