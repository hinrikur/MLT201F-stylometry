Svarti dauði barst til Íslands áratugum eftir að hann hafði herjað í Evrópu .
Fjarlægðarvörn pesta var mikil þá .
Flensurnar fara hraðar um núna og gera ekki upp á milli farrýma eða flutningsaðila .
Íslendingar við tölvu frétta jafnsnögglega um morðárás í bandarískum skóla og óttaslegnir foreldrar barna sem stunda þar nám .
Nokkuð var slegið í nýjustu fréttir Áður fyrr hylltum við okkar góðu kónga , Kristján eða Friðrik eins og þeir voru númeraðir á hverjum tíma , báðum guð að blessa þá og gefa langt líf og heilsu .
En stundum fór ekki hjá því að þessi fróma iðkun stóð löngu eftir að hátignirnar sjálfar höfðu flust til frambúðar í hásali himnanna .
Jafnvel svo seint sem á seinni helmingi 19. aldar spurðist ekki lát Jóns forseta og frú Ingibjargar heim fyrr en mánuðir voru liðnir .
Nýjustu tíðindi utan úr henni veröld voru því stundum orðin æði gömul þegar þau bárust út hingað .
Þeir þættir tilverunnar , sem Íslendinga skipti , ákvarðanir eða atburði utan landsteina , fengu þeir ekki pata af fyrr en eftir dúk og disk .
Og það sem fréttist til Reykjavíkur þurfti svo sinn tíma til að berast út til fólksins , sem þá var flest annars staðar en í landnámi Ingólfs .
Við þessu varð lítið gert fyrr en síminn kom um leið og voraði í íslensku þjóðlífi , með heimastjórn og vaxandi fullveldi .
Ekki var hægt að afturkalla það sem gert hafði verið í kóngsins nafni mánuðum saman að honum dauðum og enn minni ástæða til að hafa áhyggjur af gagnslausum traustsyfirlýsingum og beiðni og bænum um að hið tigna lík mætti lifa lengi í dýrð og hampa heilsu .
Enda var litið svo á að hinn nýnúmeraði kóngur hefði sjálfsagt notið góðs af því bænakvaki öllu , enda var ekki nándar nærri eins langt til himna frá Kaupmannahöfn og út til Íslands .
Það eru víða óuppgerðar sakir En þessar vangaveltur tengjast uppgjörsmálum í íslensku stjórnmálalífi eftir hinar sögulegu kosningar hinn 27. apríl sl. Samfylkingin lítur nú helst út eins og hús sem skýstrókur hefur farið óvænt yfir á stórri sléttu .
En þar sem ekki er sléttlendinu fyrir að fara hér á landi og engar fréttir af skýstrókum leita aðstandendur Samfylkingarinnar nú annarra skýringa á þeim ósköpum sem urðu .
Í upphafi var Samfylkingin sögð vera mynduð af Alþýðuflokki , Alþýðubandalagi , Kvennalista og Þjóðvaka , auk þess sem sagt var að " óháðir " kjósendur vinstra megin við miðju hefðu sótt þangað eftir sameiningu .
Þarna voru því ekki neinar smáfylkingar á ferð .
En eftir útreið , sem Ólafur Harðarson prófessor hefur sagt vera hina verstu sem stjórnarflokkur hafi fengið í Vestur-Evrópu frá lokum seinni heimsstyrjaldar , er Samfylkingin orðin minni en Alþýðuflokkurinn var einn fyrir sameiningu allra þessara flokka .
Árni Páll , sem tók við tómu tvinnakeflinu frá Jóhönnu , tveimur mánuðum fyrir kosningar , hefur verið að velta fyrir sér hver sé undirrót þessa afhroðs .
Hann er hættur að fara með skrítnu setninguna úr tilvitnanabókinni um að ekki skipti máli hversu smár flokkur verði í kosningum .
Stærð flokks fari ekki eftir því hve mörg atkvæði hann fái , heldur því hversu stórt hann hugsi .
Sé þetta rétt , sem vel má vera , þá er Lýðræðisvaktin enn stærsti flokkurinn .
Hún var allt árið með alla þjóðina á bak við sig og sínar fullyrðingar , nema á kjördag , þegar hún virtist hafa brugðið sér frá .
Hún hugsaði rosalega stórt .
Menn þurfa ekki annað en horfa á " You Tube " myndir af yfirvaktmeistara þess flokks á netinu til að viðurkenna það .
Það rofar til og kannski ná menn áttum Árni Páll hefur nú komist að þeirri niðurstöðu að Samfylkingin hafi " misst sambandið við fólkið " .
Þetta er óneitanlega líkleg skýring og hefur Árni Páll kannski komist að þessari niðurstöðu þegar hann loks hætti að hugsa stórt og tók að horfa á kosningaúrslitin , sem nú hafa legið fyrir í rúman mánuð .
En það er ágætt að Árni Páll Árnason sé þó kominn þetta áleiðis í leit sinni að útskýringum afhroðsins .
Hann er þó ekki enn með neina tilgátu um hvers vegna Samfylkingin " missti sambandið við fólkið " .
Vonandi kemur að henni .
Kannski treystir hann sér ekki til að hugsa þá hugsun til enda , að Samfylkingin hafi brugðist " fólkinu " .
Mun hann þora að horfast í augu við þá staðreynd að ríkisstjórn þeirra Jóhönnu og Steingríms ( sem segist í viðtali ekki hafa fengið mat dögum saman sl. kjörtímabil og nefnd verið sett á laggirnar til að bæta úr því ) var í sífelldri aðför gegn hópum í þjóðfélaginu ? Þau settu helst mál á sína dagskrá sem líkleg væru til að hleypa öllu í uppnám .
Sjálfur hafði Árni Páll brugðist svo í hlutverki sínu sem viðskiptamálaráðherra , að þegar Jóhanna setti hann út úr því ráðuneyti heyrðist hvorki hósti né stuna úr þingflokki hans , né frá fólkinu , sem áður hefur verið nefnt .
Ekki hefur Árni sagt hver það var sem " missti sambandið við fólkið " fyrir hönd Samfylkingarinnar .
En böndin berast óneitanlega að formanninum , Jóhönnu Sigurðardóttur .
En ekki hverjum ? Sú klisja hefur lengi verið ígildi sannleiks að Jóhanna Sigurðardóttir bæri hagsmuni þeirra , sem lakast eru settir , ríkulegar fyrir brjósti en annað fólk í stjórnmálum .
Styrmir Gunnarsson segir í nýlegum pistli sínum að um þetta efist enginn .
Það er nú svo .
En hann bætir við : " Hins vegar er ljóst , þegar horft er til baka yfir farinn veg , að hún átti afar erfitt með að eiga samneyti við þetta sama fólk .
" Ekki er þarna fastara kveðið að en efni standa til .
Þekkt er að Jóhanna bauð engum manni í Félagsmálaráðuneytinu góðan dag nema ráðuneytisstjóranum .
En eftir að hún hafði fengið bróður sinn ráðinn sem skrifstofustjóra í sama ráðuneyti fjölgaði þeim um helming sem ráðherrann heilsaði við komu í ráðuneytið .
Öðrum ansaði hún í engu .
Það er vel hugsanlegt að Jóhönnu hafi verið hlýtt til alþýðunnar eins og hún birtist henni í skýrslum Hagstofunnar og samantektum skriffinna um laun og lánakjör .
En hitt er staðreynd að þeir sem voru lakast settir í þjóðfélaginu þegar hún varð félagsmálaráðherra 2007 og síðar forsætisráðherra 2009 voru það flestir enn þegar Jóhanna hvarf úr ráðherrastarfi .
Því er hins vegar haldið á lofti , í einhvers konar tilraun til að milda þessa staðreynd , að Jóhönnu hafi óneitanlega tekist að veikja stöðu þeirra sem höfðu það áður skár eða jafnvel gott og er látið eins og það sé eitthvert hjálpræði fyrir hina " lakast settu " .
Er sú kenning raunar í góðu samræmi við sérvisku sumra á vinstrikantinum .
Nokkrar ábendingar Árni Páll getur leitað í smiðju til Sighvats Björgvinssonar vilji hann vita hvers vegna svo illa fór .
Sighvatur dregur upp þá mynd að í upphafi kjörtímabilsins hafi Samfylkingarmenn þeyst úr hlaði á gæðingum en " voru hestlausir " er þeir komu í hlað á ný .
Sighvatur segir að framganga Evrópusambandsumsóknar hafi verið " fádæma klúður " .
Og varðandi stjórnarskrármálið nefnir hann að Stjórnlagaráð hafi skilað tillögum til þingsins og hafi sumar verið góðar en aðrar fráleitar .
En Alþingi hafi fengið með tillögunum skrítin skilaboð frá leiðtogum ríkisstjórnarinnar : " Stjórnarskrárgjafinn , sem samkvæmt gildandi stjórnarskrá er Alþingi Íslendinga , átti ekki að mega hafa neina skoðun á tillögunni ! Þar mætti ekki stafkrók breyta .
" Báðar þessar athugasemdir Sighvats eru gildar .
En í leit sinni að skýringu gæti Árni Páll einnig horft annað .
Sé það rétt mat hjá honum að Samfylkingin hafi verið búin að missa sambandið " við fólkið " er hitt jafnrétt að hann gerði ekkert til að koma slíku sambandi á aftur .
Hann undirstrikaði sterklega þá mynd af Samfylkingunni að hún væri aðeins einsmálsflokkur .
Aðild að ESB og evra myndi og gætu ein bjargað nokkru á Íslandi .
Þess vegna gat enginn gert þá kröfu til Árna eða Samfylkingarinnar að hann fjallaði um önnur bjargráð .
Árni Páll Árnason virtist jafn fjarri fréttum af ástandinu í Evrópu og íslenskir menn á myrkustu miðöldum voru um fjarlæga atburði á sinni tíð .
Þeir höfðu afsakanir en Árni Páll engar .
Menn setja upp hneykslunarsvip og lyfta yfirlætisbrún ef einhver vill ekki taka þátt í klisjuganginum um " hrunið " á Íslandi .
Vissulega varð hér mikið og alvarlegt bankaáfall og ýmsir fengu þungan skell af því og margir saklausir .
En eigin gjaldmiðill þjóðar og ákvarðanir sem teknar voru á örfáum dögum eftir bankaáfallið , björguðu ótrúlega miklu og ótrúlega hratt .
Atvinnuleysi á Íslandi fór aldrei yfir 10 prósent þrátt fyrir " hrun " .
Atvinnuleysi í evrulöndunum Spáni og Grikklandi er 27% og þar varð ekki algjört bankahrun eins og hér .
Nýjustu tölur um atvinnuleysi í ESB löndunum 27 sýna nú 11% atvinnuleysi .
En ef evrulöndin eru tekin sér er atvinnuleysið þar 12,2% .
Ástandið er sem sagt mun lakara þar sem evrunnar " nýtur " en annars staðar á svæðinu .
Kreppan sem skall á Evrópu og Bandaríkin barst auðvitað hingað og lemstraði banka til ólífis .
Það varð vegna þess hvernig umgengni um þá hafði verið og kom ekki í ljós að fullu fyrr en bækur voru opnaðar .
En verst var þó að einn aðili á Íslandi var kominn með boðvald á öllu bankakerfinu , annars vegar vegna eignarhalds í einum bankanna og hins vegar vegna yfirgengilegra skulda í þeim öllum .
En fimm árum eftir þessa atburði er atvinnuleysi helmingi meira í evrulöndum en á Íslandi , þar sem þjóðarmynt lagar sig að íslenskum veruleika .
Þetta sér þjóðin og veit .
Þess vegna starði hún furðu lostin á Samfylkinguna lýsa í kosningunum evru og ESB sem undrameðali sem virkaði eitt á allan hinn íslenska þjóðarlíkama , bæði innvortis og útvortis .
Auðvitað er það rétt sem Sighvatur segir og Árni Páll gefur í skyn að Jóhanna ( og Steingrímur soltni ) hafi ekki bara slitið sambandi við " fólkið " heldur beinlínis fælt það frá .
En vilji Árni Páll finna einn sökudólginn til , er honum í vinsemd bent á næsta spegil , en þeir eru vísast margir innan hans seilingar .
