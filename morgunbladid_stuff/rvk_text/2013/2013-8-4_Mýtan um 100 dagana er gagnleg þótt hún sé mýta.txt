Íslenska sumarið er stutt og stendur fyrir sínu .
Og þótt aldrei sé á vísan að róa þegar sumarveðrið er annars vegar , er auðvelt að gera gott úr flestum tilbrigðum þess .
Farfuglar koma og fólkið skiptir um ham .
Viðfangsefnin og áhugamálin gera það líka .
Viðhorfin snarbreytast , verða bæði mildari og móttækilegri en endranær .
Óskaplega mikilvægar og voðalega óvinsælar Stjórnmálamenn af öllum gerðum og flokkum barma sér yfir því að þurfa að " taka óvinsælar ákvarðanir " , í þágu hagmuna þjóðarinnar sjálfrar , þegar til lengri tíma sé horft .
Þarna eru sem sagt á ferðinni góðar ákvarðanir og nauðsynlegar og jafnvel bráðnauðsynlegar , en samt eru þær skilgreindar sem óvinsælar ákvarðanir .
Enda eru þær það gjarnan .
Það er þá væntanlega vegna þess að " þjóðin " áttar sig ekki á ágæti þeirra eða nauðsyn og hún horfir einkum til þeirra stundaróþæginda sem þeim fylgja , rétt eins og barn sem foreldri fer með til tannlæknis .
En þótt þetta sé freistandi greining fyrir stjórnmálamenn allra tíða þá má vera að stundum fái " þjóðin " á tilfinninguna að hin bráðnauðsynlega og góða ákvörðun sé í rauninni hvorugt .
Hin miklu skammtíma-óþægindi sem eiga að réttlæta hinn langvarandi bata séu því alls ekki réttlætanleg .
Óvinsældir góðra og nauðsynlegra ákvarðana eiga hugsanlega aðra skýringu .
Stjórnmálamenn hafa svo lengi tekið svo margar vitlausar ákvarðanir eða látið hjá líða að taka þær réttu að þeir standa eins og óvænt frammi fyrir því að þurfa að taka nauðsynlega en " óvinsæla ákvörðun " .
Það er því ekki ákvörðunin sjálf sem er óvinsæl heldur fremur tómlætið og dugleysið sem leiddi til þess að hún varð óhjákvæmileg .
En þessi hugleiðing er sett fram í tengslum við upphafsorðin vegna þess að um hásumar verða óhjákvæmilegar og nauðsynlegar ákvarðanir ekki eins óvinsælar og þær myndu verða endranær .
Íslendingar eru þannig innréttaðir þegar dagur er lengstur , að þá er lag .
Líka fyrir stjórnmálamenn .
Það er ekkert sérstakt heiti til yfir þetta fyrirbæri sumarsins .
En við þekkjum lýsinguna á hinu gagnstæða og hún staðfestir kenninguna .
Það er skammdegisgeð þjóðarinnar .
Það er árvisst og undantekningarlaust að það geisa skammdegisdeilur .
Blöð og bloggheimar fyllast þá af greinum og a.m.k. blöðin þurfa oft að biðja höfunda aðsendra greina að slá af stærstu fullyrðingum fyrir birtingu .
Og af því að höfundurinn er í skammdegisskapinu sínu þá tekur hann því illa .
Fordæmir " ritskoðunartilburði " og yfirgang þeirra sem ætla að birta greinina hans , honum að kostnaðarlausu og það þótt þeir séu algjörlega ósammála öllu því sem í henni stendur .
Á sumrin berast fáar greinar sem þyrftu snyrtingu fyrir birtingu .
En hendi slíkt er öllum ábendingum undantekningarlaust tekið af ljúfmennsku og jafnvel þakklæti .
Henni liggur ekkert á Ný ríkisstjórn tók við völdum í landinu 23. maí s.l. , einmitt þegar sást til sumars .
Miðað við þá stjórnmálalegu eymd , sem grúft hafði yfir , þá var tilfinningin við stjórnarskiptin líkust því þegar vetrarþokan grá lætur loks undan síga .
Nýja ríkisstjórnin hefur farið hægt af stað .
Ef til vill bendir það til þess að hún þurfi ekki á næstunni að taka eða kynna neinar ákvarðanir sem einhverjir yrðu ósáttir við , þó ekki væru það aðrir en pólitískir andstæðingar .
Vissulega er ekki alltaf farsælast að vaða sem fyrst í verk , þótt stundum sé það eina aðferðin sem dugar .
Æskilegast er að menn hafi mótaða stefnu og einbeittan vilja til að framfylgja henni .
Sjálfsagt er að stofna til umræðna og ágreinings um slíka stefnu og stuðla að opinni , fræðilegri og hreinskilinni umræðu .
Ágreiningsefnin eru lögð á borðið , rökin með og á móti flutt og rædd .
Umbjóðendur stjórnmálamanna , fólkið í landinu , vita þá eða mega vita hvaða kostir eru fyrir hendi .
Menn , sem með sjálfum sér , svo þröngum hópi og loks fjölmennum , hafa krufið mál inn að beini og brotið til mergjar , eiga létt með að tala fyrir þeim .
Slík yfirferð kemur sér einnig vel við aðrar aðstæður .
Líka þegar hið óvænta gerist .
Þá bregðast þeir réttar við sem hafa tamið sér að forðast ekki ákvörðun en hinir sem berast fælnir undan .
Dagarnir hans Roosevelts Oft hefur verið rætt um hina frægu " fyrstu hundrað daga " í langri embættistíð Franklíns Roosevelts forseta Bandaríkjanna .
Hann tók við sínu embætti 4. mars 1933 .
Heimskreppan stóð enn .
Kreppan sú hin mikla var að mestu mannanna verk , heimatilbúin í Bandaríkjunum og barst þaðan út um veröld víða með þeim afleiðingum sem því fylgdi .
Sagt er að skipt hafi sköpum hvað Franklín Roosevelt gerði fyrstu 100 dagana í embætti .
Því er gjarnan slegið föstu í framhaldinu að ný stjórnvöld hafi aðeins 100 daga til að koma því fram sem þarf .
Roosevelt sendi þinginu vissulega mikilvæga löggjöf sem það afgreiddi á þessum frægu 100 dögum .
Og úr kreppunni dró jafnt og þétt á næstu árum .
En þá tók hún nýja dýfu .
Það vill gleymast .
Þegar menn eru hvað hugfangnastir yfir " 100 dögum Roosevelts " , sem alls ekki má gera lítið úr , gleymist að eftir átta ára valdatíð var atvinnuleysi í Bandaríkjunum enn um 18% .
Það ástand breyttist ekki fyrr en með þátttöku Bandaríkjanna í stríðinu mikla og þeirri yfirburðastöðu í efnahagslífi heimsins sem þeir fengu í stríðslok , þar sem stór hluti heimsins kom illa fjárhagslega laskaður frá stríðinu og með flesta innviði sína í rúst .
( Ekki þó Íslendingar .
) Það er annað sem rétt er að skoða í tengslum við " 100 dagana " .
Valdaskipti fóru fram með öðrum hætti í Bandaríkjunum þá en nú er .
Roosvelt sigrar Hoover forseta í kosningum í nóvember 1932 , en tekur ekki við embætti forseta Bandaríkjanna fyrr en 4. mars 1933 , eða meira en 100 dögum síðar .
Hin langa bið eftir valdaskiptum var mjög bagaleg , því heimskreppan herti takið að hálsi Bandaríkjanna dag frá degi .
Herbert Hoover lifði í þrjá áratugi eftir tap sitt .
Alla sína tíð kenndi hann þessum tíma , en þó einkum afstöðu Roosvelts til tillagna sinna , um það að kreppan leystist ekki fyrir stjórnarskipti , en fór versnandi .
Það var ekki sannfærandi ásökun .
En biðin til valdaskipta gaf tilvonandi forseta góðan tíma til að velja ráðherra og undirbúa sín fyrstu skref í embætti .
Hann ræddi við fjölda manna á þeim tíma um ráð gegn kreppunni .
Einna mesta athygli vekur hve forysta verslunar- og viðskiptalífs og stórfyrirtækja var á röngu róli , hugmyndasnauð og uppgefin .
Sama má segja um fræðasamfélagið .
Hoover , fráfarandi forseti , var klossfastur í sínum kenningum sem kjósendur höfðu hafnað og athyglisvert var að helstu ráð hans til eftirmannsins voru m.a. þau að hækka skatta til að ná niður ríkissjóðshalla .
Þá leið íhaldsmannsins leist demókratanum Rossevelt ekki á við þær aðstæður .
Stundum er allt með öfugum formerkjum .
Þannig er það þessa dagana , þegar að gamli maóistinn Barroso hjá ESB reynir að skattleggja Grikki út úr þeirra vanda .
Ólíkir samtímamenn Þegar Roosevelt fagnaði 51 árs afmæli sínu , 30. janúar 1933 og bíður þess að taka við sínu embætti rúmum mánuði síðar , berast fréttir af því að forseti Þýskalands hafi falið Adolf Hitler kanslaraembættið í ríkisstjórn og þar í landi verði boðað til kosninga 5. mars , daginn eftir að Roosvelt á að verða forseti .
Fljótlega eftir þær kosningar var Hitler kominn með alræðisvald .
Þessir tveir ólíku menn eiga eftir að verða samtímis á hinu alþjóðlega sviði , fyrirferðarmeiri en flestir og hafa mikil áhrif á tilveru hvor annars .
Þeir deyja með þriggja vikna millibili vorið 1945 .
Annar kvaddi sem helsti sigurvegari styrjaldarinnar ógurlegu , sem hinn stofnaði til og sá liggur sem brunaþúst í brunarústum höfuðborgar Þriðja ríkisins .
