Hæstiréttur Íslands hefur stundum verið kallaður " Endastöð íslenskra deilna " .
Í því felst ekki endilega að allt það sem þaðan kemur sé hafið yfir allan vafa .
Aðeins hitt að lengra verði ekki komist með deilumál sín .
Við niðurstöðuna verði að una , með gleðibragði eða súr .
Nýjar áfrýjunarleiðir ? Á síðustu árum hefur aðeins borið á því viðhorfi að áfrýja megi dómum Hæstaréttar út fyrir landsteinana , svo sem til EFTA-dómstólsins í Lúxemborg eða til Mannréttindadómstólsins í Strassborg .
Þarna er þó um oftúlkun að ræða .
Alþingi samþykkti aðild að EES m.a. í krafti álitsgerðar lögvísindamanna um að samningurinn raskaði ekki fullveldi , hvað dómstólaþáttinn varðaði og gengi því ekki gegn stjórnarskrá Íslands .
Íslendingar geta vegna aðildar að Mannréttindasáttmála Evrópu , sem þó stendur ekki ofar íslenskum lögum , leitað álits Mannréttindadómstólsins á niðurstöðum íslenskra dómstóla um þætti sem undir dómstólinn falla .
Með því er ekki verið að áfrýja dómi Hæstaréttar í hefðbundnum skilningi orðsins , enda stendur dómurinn hvað sem niðurstöðu fyrrgreinds dómstóls líður .
Á hinn bóginn getur álit hans orðið til þess að íslenski löggjafinn breyti lögum í framhaldinu .
Eins getur dómurinn beint því til íslenska ríkisins að íslenskum kæranda verði greiddar bætur vegna ágalla sem hann hafi goldið við meðferð íslenskra dómstóla .
Einnig má hugsa sér að niðurstaða Mannréttindadómstólsins geti orðið innlegg í mat á óskum um að mál verði tekið upp að nýju af íslenskum dómstólum .
Mikill dans fyrir dómstólum Á þeim umbrotatímum sem þjóðin hefur lifað frá því að íslenska bankakerfið féll í umróti alþjóðlegrar kreppu hafa mörg veigamikil álitamál komið til kasta dómskerfisins og langflest slíkra hljóta að ganga til endanlegs úrskurðar í Hæstarétti .
Auðvitað eiga allar slíkar niðurstöður það sammerkt að skipta mjög miklu fyrir hagsmuni þeirra sem takast á fyrir dómstólnum .
En í fjölmörgum tilvikum ná áhrifin langt út fyrir þann ramma .
Má nefna í því sambandi dóma um Neyðarlögin , skuldbindingar í erlendum gjaldmiðlum , kosningar til Stjórnlagaþings og þar fram eftir götunum , auk þess sem snertir beint eða óbeint málefni tengd hinum föllnu fjármálastofnunum .
Þessi óvenjulega staða varð til þess að dómurum Hæstaréttar var tímabundið fjölgað verulega .
Það er því ótvírætt merki þess , að smám saman færist þjóðin nær því sem tíðkaðist fyrir haustið 2008 , að nú stefnir í að brátt verði dómarar Hæstaréttar aftur níu að tölu .
( Þeim kann svo að fækka enn meir komi til nýtt millidómstig , eins og boðað er í stjórnarsáttmála núverandi ríkisstjórnar ) .
Óvænt frétt og feit Morgunblaðið fer jafnan sparlega með 5 dálka fyrirsagnir á forsíðu sinni .
Ein slík var þó þar efst á blaði gærdagsins .
Þar sagði : " Greiða ber út í krónum .
" Þessi 5 dálka fyrirsögn var þó fjarri því að hafa nokkurn æsifréttabrag .
En hún átti fullan rétt á sér því enginn vafi er á að þessi dómur Hæstaréttar er líklegur til að hafa verulega þýðingu .
Fjölmiðlar voru dálítið lengi að átta sig á að fallið hefði dómur í Hæstarétti sem væntanlega myndi hafa víðtæka almenna þýðingu og setja mörg stórmál sem verið hafa til meðferðar í alveg nýtt ljós .
Ástæða þessa var að framangreind niðurstaða Hæstaréttar var í rauninni nokkuð til hliðar við átakaefni aðilanna í málinu .
Rétturinn virðist beinlínis leggja lykkju á leið sína til að koma þeim skilningi sínum til skila sem birtist í fyrirsögn blaðsins .
Það er mjög mikilvægt að það hafi verið gert .
Sá lögmaður sem fór með málið af hálfu ríkisins sagði í fréttum Ríkisútvarpsins í gær að þessi staða hefði þó ætíð verið ríkinu ljós .
Sú yfirlýsing kemur vægast sagt töluvert á óvart vegna framgöngu þess sjálfs á undanförnum nýliðnum árum .
Efni fréttarinnar Í forsíðufrétt Morgunblaðsins í gær sagði : " Slitastjórnum föllnu bankanna ber engin skylda til að greiða kröfuhöfum í gjaldeyri heldur er það þvert á móti í samræmi við skyldur þeirra og meginreglur kröfuréttar að við úthlutun sé aðeins borgað út í krónum .
Skiptir þá engu þótt um sé að ræða gjaldeyriskröfur enda hafi þær orðið að kröfum í íslenskum krónum þegar föllnu bankarnir fóru í slitameðferð .
Þetta kemur fram í dómi sem féll í Hæstarétti í fyrradag um ágreining um gengisviðmiðun við útgreiðslur til forgangskröfuhafa gamla Landsbankans ( LBI ) .
Lögmenn sem Morgunblaðið hefur rætt við og hafa kynnt sér dóminn segja að hann sæti miklum tíðindum .
Það veki ekki síst eftirtekt að þrátt fyrir að það hafi alls ekki verið ágreiningsatriði í málinu þá leggi Hæstiréttur áherslu á að slitastjórn geti ávallt staðið skil á greiðslum til kröfuhafa í krónum .
Niðurstaða dómsins gæti haft mikla þýðingu fyrir uppgjör gamla Landsbankans , Glitnis og Kaupþings .
Fram til þessa hafa slitastjórnir Glitnis og Kaupþings stefnt að því að ljúka við nauðasamninga , sem voru sendir til Seðlabanka Íslands í árslok 2012 , svo hægt sé að hefja útgreiðslur í gjaldeyri til kröfuhafa .
Samtals nema erlendar eignir föllnu bankanna um 2.300 milljörðum .
" Framgangan til þessa Ef horft er til þess hvernig þrotabú hafa gengið fram á undanförnum árum án viðbragða Seðlabankans verður ekki séð að bankanum hafi verið að fullu ljós sá skilningur sem fram kemur í niðurstöðu fimm manna dóms Hæstaréttar Íslands sem birt var sl. fimmtudag .
Sama er uppi þegar horft er til framgöngu fyrrverandi fjármálaráðherra við að koma tveimur af stóru bönkunum í hendur erlendra kröfuhafa í óskiljanlegu óðagoti á sínum tíma .
Það þarf því ekki að undra þótt Halldór Jónsson verkfræðingur taki svo til orða að Steingrímur J. Sigfússon " hafi reynst afglapi í fjármálum á sinni ráðherratíð .
Það sannaði hann meðal annars með gjaldeyrisbréfinu sem hann lét gera milli gamla og nýja Landsbankans .
" Það er auðvitað hverju orði sannara að samningurinn sem Halldór vitnar til og gerður var á milli fyrrgreindra bankaeininga hlýtur að flokkast sem stórfelld mistök , og raunar óskiljanleg með öllu .
Óhjákvæmilegt virðist að núverandi ríkisstjórnin láti vinna álitsgerð hið fyrsta um hvernig svo afdrifarík mistök gátu komið til og hverjir beri á henni ábyrgð auk ráðherrans .
Því að það blasir við hverjum manni að sú niðurstaða sem umræddur dómur Hæstaréttar birti hefur verið þeim mönnum sem stóðu að fyrrgreindri samningsgerð algjörlega framandi .
Í ljósi dómsins verður nú að fara mjög rækilega yfir þá stöðu sem upp er komin í kjölfar hans og leggja á ráðin um hvernig bæta megi úr þeim mistökum sem þegar hafa orðið og á hinn bóginn að styrkja stöðu Íslands í því uppgjöri sem enn á eftir að fara fram , þótt nokkuð hafi miðað .
Vígstaða ágengra erlendra kröfuhafa hefur komist í betra jafnvægi vegna dóms Hæstaréttar .
Íslenskir hagsmunir hafa fengið nýja viðspyrnu fyrir vikið .
Eftir hann ætti að vera auðveldara að losna við hin hamlandi höft sem setja efnahagslífið í spennitreyju þegar verst gegnir .
