Kannanir eru gerðar um alla skapaða hluti , sem er gott og blessað .
En í framhaldinu eru gjarnan dregnar af þeim ályktanir og vill þá stundum kárna gamanið .
Reglubundið er " hamingjan " könnuð á heimsvísu og úrslitin svo birt .
Fyrir " hrun " voru Íslendingar ógurlega hamingjusamir , en aðeins minna eftir " hrun " .
Ást , hamingja og hollusta við flokk Vafalítið er að margur hafi skilgreint hamingjuna en hitt er jafnvel öruggara að hin eina og rétta skilgreining á henni hefur enn ekki fengist .
Það er snúið fyrir mann að komast að því fyrir sinn hatt hvort hann hafi höndlað hamingjuna , hvort sem það er varanlega eða aðeins í örskotsstund .
Sennilega er því þúsundfalt snúnara að ákveða hvort þjóð hafi höndlað hamingjuna og reyndar spurning hvort þjóðarhamingja sé til sem slík .
Gengið er út frá því að einstaklingur geti orðið aðnjótandi hamingju .
Það er einnig talið að hann eigi raunhæfa von til að öðlast ást á öðrum og þegar best lætur verði sú ást endurgoldin .
Og er því þá sleppt að skilgreina ást .
Enn hefur þó ekki verið reynt að mæla hvaða þjóð sé hin ástfangnasta í heimi og ekki endilega víst að æskilegt sé að fá að vita það .
Kannski yrði niðurstaðan sú að sá titill kæmi í hlut Norður-Kóreu , sem hefur það forskot á aðrar þjóðir að hafa búið við elskaða leiðtoga í þrjá ættliði .
Viðhorfskannanir , ekki síst um einstök atriði þjóðfélagsmála eða fylgi flokka á því augnabliki , eru líklegri til að gefa gleggri vísbendingu en þær sem fyrr voru nefndar .
Enda er komin á þær nokkur reynsla .
En þó skiptir enn miklu hvernig spurt er .
Kannanir sem gerðar eru nærri kjördegi reynast flestar nærri hinni endanlegu mælingu , sem ekki verður um deilt .
Fréttamenn sjónvarpsstöðva , spekingar sem fengnir eru til spjalls á kosninganótt og foringjar í stjórnmálum nota stundum kannanir til að ákvarða hvort vel hafi farið eða illa í kosningunum .
Bréfritari minnist þess sérstaklega að færi sá flokkur sem hann tengdist vel eða sæmilega út úr kosningum hengdu fræði- eða fréttamenn sig gjarnan í einhverjar kannanir sem sýnt hefðu enn betri niðurstöðu en úrslitin , sem " hlyti að vera vonbrigði " .
Stjórnmálamaður , sem er einmitt á því augnabliki að koma svefnlítill og móður út úr kapphlaupi kosningabaráttunnar , þarf á töluverðri stillingu að halda gagnvart þess háttar aulatali , ekki síst ef tilfinningin er sú að það sé að auki illa meint .
Sú viðmiðun sem skiptir mestu um útkomu flokks er fyrst og síðast niðurstaða kosninganna þar á undan , ef flokkur hefur tekið þátt í hvorum tveggja .
Fréttaskýrendur á Íslandi hafa iðulega fundið það út að nýr flokkur , oft klofningsbrot úr öðrum , sem fengið hefur t.d. 3-5 þingsæti , sé " sigurvegari kosninganna " vegna þess að enginn annar flokkur hafi bætt við sig þremur eða fimm þingsætum .
Þess háttar tal sjá menn ekki annars staðar .
Þessir " sigurvegarar " hafa undantekningarlítið haft lítið með þróun stjórnmálanna að gera kjörtímabilið sem í hönd fer og gufa svo upp í lok þess .
Undantekningin er ef " sigurvegararnir " eða brot úr þeim gerast hækjur annarra ( oftast vinstristjórna ) og tryggja þeim áframhaldandi tilveru á valdastólum , sem þeir eiga ekki lengur innstæðu fyrir sjálfir .
Dæmi um þetta eru brot úr Borgaraflokknum á árunum 1989-1991 og Hreyfingin sem breyttist ( án þess þó að þora að kannast við það ) í hækju fyrir núverandi ríkisstjórn .
Borgaraflokksmenn fengu að vera ráðherrar í fáein ár og þingmenn Hreyfingar þingmannslaun út kjörtímabil .
Í hvorugu tilvikinu gat nokkur kjósandi þessara afla hafa ímyndað sér , þegar hann krotaði sig vongóður til fylgilags við slíka flokka , sem ætluðu umfram allt að setja " fjórflokknum " stólinn fyrir dyrnar , að svona illa færi .
Spurt er um ESB Kannanir sýna að andstaða Norðamanna við að ganga í Evrópusambandið hefur aldrei verið jafn ótvíræð og núna .
Um 80% þeirra eru nú talin vera andvíg því að ganga í ESB en aðeins 20% vera því fylgjandi .
Sýna þessar tölur jafnvel ákafari andstöðu við aðild , en er á Íslandi .
Hér á landi hafa sumir kannað hvort aðspurðir " vilji ljúka viðræðunum " við ESB og virðast svörin við þeirri spurningu skiptast nokkuð jafnt .
Nú er auðvitað ekkert minnsta vit í því að vera á móti aðild að ESB og vilja á sama tíma halda áfram aðlögun að sambandinu áður en aðild hefur verið samþykkt .
En það er skýring á þeim tvískinnungi sem þarna virðist koma fram .
Grundvöllur seinni spurningar er villandi , svo ekki sé meira sagt og " niðurstaðan " verður það þar með líka .
Gefið er til kynna að nú eigi sér stað raunverulegar " samningaviðræður " á milli Íslands og ESB um aðildarskilmála .
Að loknum þeim " samningaviðræðum " fái menn " að kíkja í pakkann " .
Þessar meintu " samningaviðræður " hafa nú staðið í tæp fjögur ár .
Kaflar hafa verið opnaðir og lokaðir , eins og það er orðað , í framhaldi af þessum " samningaviðræðum " .
Margoft hefur verið spurt um hvort ekki megi sýna fólkinu í landinu eitthvað , sem um hafi verið samið , í öllum þessum samningaviðræðum , á öllum þessum árum .
Ekki eitt einasta atriði hefur verið nefnt til sögunnar sem afrakstur þessara " samningaviðræðna " .
Það gæti virst stórkostlega dularfullt .
En það er það þó ekki .
Evrópusambandið tekur skýrt fram að það eigi sér ekki stað neinar samningaviðræður á milli Íslands og ESB , eingöngu aðlögunarviðræður .
ESB gengur svo langt að biðja " umsóknarríki " um að varast að halda því að viðkomandi þjóð að slíkar samningaviðræður fari fram .
Það eina sem fari fram sé allsherjaraðlögun laga og reglna , íslenskra laga og reglna , að reglum ESB , rétt eins og Ísland hafi þegar gengið í sambandið ! Engri reglu ESB hefur verið breytt vegna " samningaviðræðnanna " og í öll þessi fjögur ár hefur ESB ekki lofað einni einustu undantekningu vegna þeirra laga og reglugerða og tilskipana sem verið hefur breytt í aðlögunarferlinu .
Samt sem áður er því haldið að íslensku þjóðinni ( þó aðeins af Íslandi , ekki af ESB ) að það fari fram " samningaviðræður " .
Fullyrða má að slíkum blekkingarleik hafi aldrei fyrr verið beitt af lýðræðislega kjörnum yfirvöldum gagnvart eigin þjóð .
Tvíburasamstæðurnar í fjölmiðlaheiminum , 365 og " RÚV " , taka gagnrýnislaust þátt í þessum skollaleik .
Og kannanirnar sýna sem sagt að sameiginlega hafa þessir aðilar , stjórnarflokkarnir , stjórnarráðið og fjölmiðlasamsteypurnar tvær náð nokkrum árangri með hinum ósvífnu blekkingum .
Einstaka nytsamur sakleysingi hefur slegist í slíka för , og það jafnvel úr óvæntri átt .
Hvað ætla menn að gera þegar aðildarumsókn hefur verið afturkölluð ? Ætla þeir að fara yfir þær gjörðir , kokgleyptar tilskipanir , settar í krafti aðlögunar vegna aðildar og afturkalla þær ? Það ætti auðvitað að vera sjálfgefið .
En því miður er ekki endilega víst að slíku megi treysta .
Þau héngu og þar við sat Þau Steingrímur og Jóhanna virðast hafa þann eina metnað , úr því sem komið er , að geta sagt úr sínum ruggustólum í rökkurtíð að þau hafi verið í vinstristjórn sem sat heilt kjörtímabil .
Ekkert af þeirra helstu málum lifir eftir þá setu .
Verst eru einstaklingar og fjölskyldur leikin og loforðin um atvinnusköpun , fjárfestingu og skjaldborg um heimilin .
En gæluverkin eru flest , stór og smá , illa strönduð .
Nefnum nokkur stikkorð af handahófi .
Icesave I , Icesave II og Icesave III. Stjórnlagaþing ógilt af Hæstarétti Íslands .
Hverri atlögunni að sjávarútveginum af annarri hrundið .
Tilraunir til að láta furðutexta í fjölmörgum greinum kollvarpa íslensku stjórnarskránni frá 17. júní 1944 fóru út um þúfur .
Aðild að ESB á grundvelli sögulegustu svika íslenskra stjórnmála frá 1262 orðin að engu .
Tveir stærstu bankar landsins hafa verið gefnir gróðavörgum og vogunarsjóðum án heimildar , án umræðu og án þess að nokkurt vit væri í .
Höft sem áttu að standa í 10 mánuði standa enn og Seðlabanka landsins hefur verið breytt í skömmtunarskrifstofu í algjörlega ógegnsæju ferli .
Bersýnilegt er að bankinn hefur enga heildstæða stefnu mótað og veit ekki í hvern fótinn hann á að stíga .
Og er þó fátt eitt nefnt .
Og kempurnar tvær , sem hófu stjórnarferil sinn með illsku og offorsi vorið 2009 , ráðnar í því að sundra þjóðinni í frumeindir einmitt þegar hún þurfti mest á samstöðu að halda , horfa nú í gaupnir sér .
Það er ekkert upplit á þeim og þeim er það ljóst .
Og þá verður eina hálmstráið að geta seinna sagst þó hafa setið út heilt kjörtímabil , með þessa ómynd alla í farteskinu .
Ríkisstjórn , sem flaut inn í stjórnarráðið á stóryrðum , eggjum og grjóti , fær illan endi , sem kannski er von .
Eftir aðeins 4 ár hefur hún koðnað niður undan engu nema sjálfri sér og getur ekki einu sinni dáið með reisn .
Ríkisstjórn fær ekki neina einkunn með því einu að hanga .
Kosningaúrslitin í lok kjörtímabilsins eru einkunnaspjaldið .
Samfylkingin , sem taldi sjálfa sig annan af " turnunum tveimur " , er orðin að smáflokki .
Hún er eini líkamningur sem vitað er um sem virðist orðinn minni en sinn eigin botnlangi .
Og VG nær varla því virðingarheiti að teljast smáflokkur .
Steingrímur virðist ætla að enda með litlu stærri flokk en Hreyfingin var , áður en Þráinn fór .
Ríkisstjórn , sem þannig endar , sat ekki út kjörtímabilið , hún hékk .
