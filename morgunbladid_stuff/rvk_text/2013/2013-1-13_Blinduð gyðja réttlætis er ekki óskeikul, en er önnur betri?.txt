Hin blindaða gyðja réttlætisins hefur mörg mistökin gert í gegnum tíðina , bæði hér á landi sem annars staðar .
Það veldur auðvitað vonbrigðum í hvert sinn sem það gerist .
En að auki er vafalítið að í fjölmörgum tilvikum verður henni illa á , þótt aldrei verði það opinbert , og jafnvel ekki nokkru sinni nefnt .
Í landi eins og okkar er það þó vonarefni og sífelld vörn gegn því að einstök vonbrigði takmarki trúna á réttlætið að rammi laga , opinber vilji og ásetningur dómenda auka líkur á að réttlætisgyðjan rati oftar en ekki á rétta og óvilhalla niðurstöðu .
Ennþá býr mikill meirihluti mannkyns ekki við þau mikilvægu skilyrði .
Sekir menn sleppa Lítill vafi er á að fjöldi manns í okkar þjóðfélagi hefur sloppið við áfelli að lögum , þótt bókstafur þeirra stæði til slíks .
Langoftast er þá um að ræða smávægilegt brot gegn bannreglum , svo " brotamaður " telur fjarri því að vera ósanngjarnt að hann hafi sloppið undan hrammi laganna .
Hundruð manna , ef ekki þúsundir , brjóta á hverjum degi gegn banni um að talað sé í síma undir stýri bíls .
Þó vita flestir að reglan er sett vegna þess að vitað er að bíllinn , þessi mikli þægindaauki nútímatilveru , getur breyst í skaðræðisgrip á augabragði , ef slakað er á athygli við akstur hans .
En þótt símabannið sé lögfest með tilheyrandi viðurlögum hefur það ekki enn fundið samhljóm í réttarvitund fjöldans .
Þess vegna fer hann á svig við það á hverjum degi , án mikillar fordæmingar .
Sama gilti lengi um öryggisbeltanotkun .
Nú eru þau notuð nær undantekningarlaust .
Það er ekki vegna aukinnar löghlýðni eða löggæslu .
Fólkið hefur einfaldlega sannfærst um að öryggisbeltin séu nauðsynleg fari eitthvað alvarlega úrskeiðis .
Notkun öryggisbelta snýr nánast alfarið inn á við , að ökumanninum og farþegum hans , svo æskilegast hefði verið ef náðst hefði að tryggja almenna notkun þeirra með rökum fremur en refsireglum .
Bann við notkun á handsíma við akstur er hins vegar sett vegna þeirrar hættu sem slík háttsemi getur valdið öðrum .
En þetta eru smámálin í því samhengi sem hér er tekið til umræðu , og einungis nefnd sem dæmi og ekki til að gera minna úr þeim en öðru .
Sanngirnismat almennings Stundum er sagt að til sé óskráð " sanngirnismat " almennings um hvaða reglur megi fremur brjóta en aðrar .
Bannreglur , sem refsiviðurlög fylgja , fari í gegnum slíkt mat hjá hverjum og einum .
Brjóti maður gegn " ósanngjörnum " reglum eða reglum sem eingöngu helgast af " stjórnlyndi " valdhafa hvers tíma , skipti mestu að afbrotið komist ekki upp , svo viðkomandi verði ekki fyrir persónulegum óþægindum .
Menn stæra sig jafnvel af því í góðra vina hópi að hafa komist upp með að hafa slíkar ósanngirnisreglur að engu .
Og góðvinirnir kinka kolli vegna þess að " lögbrotið " stangast einnig á við sanngirnismat þeirra sjálfra .
Sumir segja að þegar virðisaukaskattur sé kominn hátt á þriðja tug prósenta sé orðið " réttlætanlegt að koma sér hjá honum " .
Áfengisbann var sett á Íslandi snemma á síðustu öld .
Ekki er hægt að segja að sú stjórnlynda ákvörðun hafi verið tekin í " reykfylltum bakherbergjum " ( enda óviðeigandi í slíku tilfelli ) því " þjóðin var spurð " eins og nú þykir fínast .
En þeir sem urðu undir töldu samt margir að verið væri að setja allsherjarreglu sem bannaði mannlega hegðun , sem hafði verið hluti af daglegu lífi svo lengi sem mannskepnan hafi þekkt til gerjunar .
Að auki væri verið að setja reglu til að bregðast við ógöngum þeirra sem ekki kynnu með vín að fara og reglan bitnaði eingöngu á þeim sem það kynnu og hefði af þeim hollustu og mikinn gleðigjafa .
Ekki væri einu sinni hægt að sækja þá siðareglu í heilagan boðskap , eins og svo margar aðrar eins og stjórnmálamaðurinn og stórskáldið benti á : " Aldrei sagði þengill þjóða : Þú skalt ekki bragða vín .
Öllum vill hann ætíð bjóða ör og mildur gæði sín .
Smána jafnt hans gáfu góða " Goodtemplar " og fyllisvín .
Aldrei sagði þengill þjóða : Þú skalt ekki drekka vín .
" Stundum er sagt að íslensk þjóð hafi lengst af verið í betra lagi löghlýðin , en bannlögin hafi kennt henni að skipta slíkum fyrirmælum í tvennt : Þeim sem bæri að virða og hin sem mætti brjóta ef það kæmist ekki upp .
Fyrirlitlegu brotaflokkarnir En svo er einn flokkurinn enn .
Hann snertir reglur sem allur þorri fólks telur sér skylt að virða og almennir borgarar brjóta ekki gegn , nema þá af gáleysi eða vegna stundarbrjálæðis eða af öðrum sambærilegum ástæðum .
Flest manndráp á Íslandi hafa fallið undir þennan þátt , a.m.k. lengi vel .
Nánast engar líkur stóðu því til að þeir sem slíkan glæp frömdu myndu gera það aftur að lokinni tiltölulega skammri refsivist , miðað við það sem annars staðar þekkist .
Manndráp eða morð eru jafnan talin vera á ystu mörkum verka sem refsað er fyrir .
Ekki er þó óþekkt að ýmsum öðrum afbrotum sé jafnað til þeirra , oft eftir persónulegu tilfinningamati , sem hvorki þarf að koma á óvart eða að gera lítið úr .
Á síðari tímum hafa svokölluð kynferðisbrot , sem er fjölbreyttur málaflokkur , orðið fyrirferðarmikill í umræðunni og hefur sú umræða orðið til þess að refsiákvæði laga hafa verið þyngd og dómstólar þróað gildandi refsiramma til þyngingar vegna brota af þessu tagi .
Jafnvel heyrist að slaka verði á almennri kröfu um sönnunarfærslu , vegna eðlis brotanna sem geri sönnunarfærslu mjög mótdræga brotaþola .
Lítill vafi er á að mjög stór hluti brota af því tagi komst lengi vel aldrei upp á yfirborðið .
Stundum stafaði það af því að brotamenn áttu alls kostar við brotaþola .
Stundum stóðu fjölskyldur saman um að þagga niður , jafnvel óhugnanleg brot sem upp komust , til að firra þær og ættir fjölskyldnanna óbærilegri skömm .
Ekki þarf að fjölyrða um þann mannlega harmleik sem þar var grafinn og gleymskunni falinn eða um smælingjann sem einskis réttar naut við þær aðstæður og þá eyðileggingu lífs sem varð .
Og víðar en innan fjölskyldna var huliðshjálmi brugðið yfir slík mál .
Óhuganleg og trúverðug dæmi slíks hafa verið upplýst á undanförnum árum , verið rannsökuð með þeim takmörkunum sem liðinn tími veldur og af veikum mætti verið reynt að bæta úr .
Enginn vafi er á að þjóðfélagið allt er mun varara um sig fyrir vikið .
En það er líka fjarlægara og ópersónulegra af sömu ástæðu .
Enginn ábyrgur karlkynsökumaður , sem æki fram á stúlkubarn ( eða dreng ) , sem hann sæi rétt missa af strætó í slengjandi slagviðri , myndi nú stoppa sinn bíl og bjóðast til að skjóta barninu í skóla eða ná vagninum á næstu stoppistöð eða þar næstu .
Jafnvel þótt hann sæi að þetta væri telpan úr næsta húsi sem hann kannaðist vel við .
Sennilega biti hann á jaxlinn og horfði beint fram fyrir sig á sinni för .
Enda hefur væntanlega og vonandi verið brýnt fyrir telpunni , sem í hlut ætti , að þiggja ekki boð " ókunnugs " um far .
Áður fyrr hefði það þótt annarleg framkoma og durtsleg að bjóða ekki far við slíkar aðstæður .
Nauðsynlegt þykir nú orðið að vantreysta mönnum , sem aldrei hafa sýnt neitt sem á slíkt kallar , eins og sjónvarpsumræðan um karlkyns leikskólakennara sýndi á dögunum .
Ætla verður að næstum óbærilegt sé fyrir karla í þeirri stétt að sitja undir slíkri tortryggni .
En barn í opinberri gæslu verður að njóta alls vafa , er sagt á móti og fá svör eru auðvitað til við því .
Öll er þessi þróun vissulega dapurleg og jafnvel kaldranaleg , en þó er hún betri en þöggunin og feluleikurinn forðum og það mikla skaðræði sem þreifst í slíku skjóli .
En þrátt fyrir óhugnaðinn er aðgátar þörf En þrátt fyrir það sem í húfi er verður ekki komist hjá því að sýna gát , þótt það taki á .
Það er sannarlega til fyrirmyndar að varpað sé ljósi á ljóta hluti og þá ekki síst þá sem reynt hefur verið að fela og beinst hafa að þeim sem minnstu möguleika allra höfðu á að verja sig .
Slíkt framtak á sannarlega viðurkenningu skilið .
En jafnvel svo þýðingarmikill og æruverðugur hlutur krefst í sömu andrá fullnægjandi aðgátar .
Upptökusalur er ekki réttarsalur .
Það er þess vegna sem ódæðismaðurinn ( stundum meintur ódæðismaður ) hefur þar engan sem gætir hagsmuna hans .
Fréttamenn eru ekki síst upplýsendur og stundum framúrskarandi , eins og sést hefur síðustu dagana .
En hún getur verið mjó markalínan á milli upplýstrar fréttamennsku og æsifréttamennsku .
Jafnvel þótt fréttaefnið misbjóði flestöllu fólki og fréttamönnum þá ekki síður en öðrum , mega þeir aldrei freistast til að taka að sér lögregluvald , svo ekki sé minnst á dómsvald .
Þegar menn eru sakaðir um glæp og mæta fyrir dómara þá gilda reglur sem eiga að tryggja þeim réttláta málsmeðferð , hvað sem á hefur dunið .
Jafnvel fjöldamorðingjar , sem einskis hafa svifist , búa við slíkar reglur .
Og tryggt er að minnsta kosti einn maður í dómsalnum sé á þeirra bandi , í þeim skilningi , að hann gæti þess af fullum þunga að umbjóðandi hans verði ekki sóttur til saka eftir öðrum reglum en þeim sem gilda , að þær málsbætur , sem jafnvel hinir verstu menn kunna engu að síður að hafa , komi þar fram og að ákæruvaldið komist ekki hjá því að sanna með fullnægjandi hætti , að kröfu laganna , það brot sem ákært er fyrir .
Þótt allir hljóti að sameinast um fordæmingu á fyrirlitlegum mönnum , þá er það öllu þjóðfélaginu í hag , í bráð og lengd , að fyrrnefndar reglur séu hafðar í heiðri , jafnvel þegar erfiðast er að beygja sig undir þær , og kannski ekki síst þá .
