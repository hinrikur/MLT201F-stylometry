Morgunblaðið verður 100 ára eftir fáeina daga og hefur blaðið ( og vefurinn ) minnst þeirra tímamóta með margvíslegum hætti á afmælisárinu , þótt gætt hafi verið hófs og tyllidagarnir ekki notaðir til að hreykja sér hátt .
Hefur verið sérlega ánægjulegt hvernig starfsmönnum blaðsins hefur tekist að setja tengsl þess við landsmenn , nær og fjær , í öndvegi .
Púlsinn hefur verið tekinn á Íslandi stundarinnar og upprifjun á minnisstæðum þáttum í sögu blaðsins fremur verið í bland við efni af því tagi , enda er dagblað ekki síst miðill síns samtíma .
Sérkennileg samkeppni Í þessa heilu öld hefur Morgunblaðið aldrei þurft að óttast samkeppni um gæði og snerpu .
En frá upphafi nýrrar aldar hefur blaðið búið við samkeppni sem einkennist af því að sá þáttur í starfsemi samkeppnisaðila sem snýr að Morgunblaðinu hefur ekki þurft að lúta þeim lögmálum að standa undir sér .
Dæmin frá Danmörku þar sem milljörðum ofan á milljarða var kastað á glæ til að sigra blaðaheiminn eru nú öllum kunn .
Það óhemjulega fé létu bankar af hendi rakna án haldbærra trygginga .
Hér hefur fréttablaðsstarfsemi verið látið fara á höfuðið oftar en einu sinni , en haldið áfram í eigu sömu aðila eftir að skuldir höfðu verið látnar hverfa .
Þeir sem komið höfðu að rekstri Morgunblaðsins í áratugi fengu ekki slíka meðferð .
Þrátt fyrir þennan ójafna leik er Morgunblaðið nú með jákvæða fjárhagslega stöðu og tekjur þess af rekstri tryggja að fréttamiðlun blaðs og vefs hefur eflst og styrkst síðustu misserin .
Margvíslegar fréttir hafa síðustu áratugina borist af hnignun í blaðaútgáfu austan hafs og vestan .
Drýgstan hluta síðustu aldar var tæknin hjálpleg dagblöðunum .
Hin þunglamalega blýsetning blaðanna var mannaflsfrek og henni fylgdi tví- og þríverknaður .
Ekki var óalgengt að harðvítugar deilur við stéttarfélög prentara settu strik í útgáfu blaða , eins og mörg fræg dæmi eru um frá Bretlandi og var auðvitað ekki óþekkt annars staðar .
Tæknibylting varð svo til þess að blaðamenn tóku að skrifa sínar fréttir nánast beint í prentsmiðjuna .
Símsending ljósmynda með gömlu aðferðinni var ein byltingin til og nú er svo komið að síminn er algengasta ljósmyndavélin og stundum raunar misnotuð , en bjarta hliðin er sú , að nú geta myndir borist á örskotsstund í hús fjölmiðla og þaðan út eða án allrar milligöngu þeirra beint á veraldarvefinn .
Blaðakóngar fyrirferðarmiklir En á þeim þunglamalega tíma sem nefndur var til sögunnar gátu þeir sem náðu valdi á útgáfu blaða þó gert það gott .
Á slíka hlóðst oft mikið fé og áhrif þeirra á þróun þjóðmála í sínu landi og jafnvel víðar urðu einatt mjög mikil og ekki endilega ætíð holl .
Í Bandaríkjunum , Bretlandi og á meginlandi Evrópu voru þekktir blaðaburgeisar ( press barons ) sem voru fyrirferðarmiklir í þjóðlífinu og mjög frekir til afskipta af stjórnmálum .
Sumir þeirra héldu slíkri stöðu í áratugi á meðan kjörnir leiðtogar almennings komu og fóru og stundum höfðu blaðaburgeisarnir átt sinn stóra þátt í því að þeir komust til valda og ekki síður að þeir glötuðu þeim aftur .
Þessi þáttur skekkti örugglega stundum lýðræðislega þróun .
Frægt dæmi um heljartök blaðaburgeisa er frá Bretlandi .
Winston Churchill forsætisráðherra fékk heilablóðfall þegar nokkuð var liðið á seinni forsætisráðherratíð hans .
Því virtist einboðið að hann hlyti að segja strax af sér .
Blaðaburgeisarnir , sem iðulega tókust hart á , hittust þá á sveitasetri Churchills og ákváðu að breska þjóðin skyldi ekki fá að frétta neitt af því , hvernig komið væri fyrir forsætisráðherranum , á meðan séð yrði hvort hann gæti náð fyrri styrk sínum aftur að mestu .
Þessi ákvörðun , að þegja í hel stærstu frétt bresks samtíma , hélt mánuðum saman og Churchill hresstist raunar svo að hann sat áfram við völd , þótt efast megi um að sú seta hafi bætt nokkru við glæstan feril .
Tæknin tók af skarið Engir fjölmiðlar hafa slíka stöðu í lýðræðisríki núna .
Þótt þeim tækist að koma á slíku allsherjar samsæri blaðakónga , af einhverju tilefni , sem er ólíklegt , myndi það aðeins halda í fáeinar klukkustundir .
Ákvarðanir stjórnmálamanna hafa gert sitt til þess að lýðræðisþjóðfélögin eru opnari en áður var og gagnsæi meira .
Kröfur til stjórnmálamanna eru aðrar en fyrr .
Enginn stjórnmálamaður í fremstu röð kæmist upp með að hverfa í hálft ár úr kastljósi fjölmiðla án þess að boðleg skýring væri gefin á því , hvað væri um að vera .
Lítið íslenskt dæmi varð raunar að nokkrum pólitískum hávaða í þessari viku , þegar fundið var að því að forsætisráðherrann hefði ekki látið sjá sig í þinginu , þrjá fundi í röð , til að svara óundirbúnum fyrirspurnum .
En mesta þýðingu hefur það þó haft að einokun stórra fjölmiðla á miðlun frétta hefur verið rofin og verður aldrei söm .
Það er jákvæð þróun sem heimurinn vildi örugglega ekki vera án .
En eins og annað hefur hún ekki verið gallalaus og sumir gallarnir eru stórir og jafnvel til þess fallnir að skemma og stundum eitra út frá sér .
En þótt til baka verði ekki snúið og afturhvarf sé óæskilegt , þá er óhjákvæmilegt að verstu gallarnir verði smám saman sniðnir frá svo hinir miklu kostir umbreytinganna fái notið sín enn betur .
Fljótfærni að afskrifa hefðbundna fjölmiðlun Hefðbundnir fjölmiðlar hafa varðveitt , eins og kostur er , hinn gamla kjarna sinnar starfsemi , um leið og þeir sækja á önnur mið. Enn sem komið er fær nýi hluti starfseminnar ekki þrifist nema með fjárhagslegum stuðningi hinnar gömlu og að henni hefur þrengt .
Neytendur hafa vanist því að nýja fréttamiðlunin sé þeim nánast að kostnaðarlausu .
Sú krafa er orðin mjög almenn en það breytir ekki því að hún er ekki raunhæf .
Öflun frétta og starfsemi fjölmiðla , sem vilja rísa undir öðru en lágmarkskröfum , er ekki ókeypis .
Fjarri því .
Það þarf þjálfað og vel menntað fólk til að veita þá þjónustu sem sóst er eftir .
Því hafa sífellt fleiri netmiðlar , ekki síst þeir sem hafa bakbein í hefðbundnum rekstri , fetað sig varfærnislega inn á þá braut að takmarka fría notkun á efni sem þeir hafa kostað miklu til að vinna og koma í læsilegan búning .
Þessi leið hefur ekki verið auðsótt vegna þess að aðrir miðlar seilast í fréttir þeirra sem halda uppi öflugri fréttastofu ( 95 starfsmenn á Morgunblaði ) og byggja svo til alla sína " fréttamennsku " á annarra vinnu og fé .
Slík starfsemi getur þrifist um skemmri tíma á auglýsingatekjunum einum , þar sem aðrir standa í raun undir þeim útgjöldum sem ella væru hvað þungbærust .
Í skjóli yfirvalda Á Íslandi hefur lengi bæst við áhrif þeirrar þróunar , sem lýst var , afar sérstök samkeppni á fjölmiðamarkaði , en svokölluð samkeppnisyfirvöld hafa af dularfullum ástæðum aldrei lyft litla fingri í þeim efnum .
Eftir bankahrun mátti öllum vera ljóst að hér á landi hafði dagblaði verið dreift ókeypis vítt og breitt um landið og aðeins ótrúlegur aðgangur að lánastofnunum landsins , sem gerði fáar eða ónýtar kröfur um tryggingar , hafði staðið undir þeirri " samkeppni " við aðra .
Ekki hefur verið rannsakað hvers vegna íslensk samkeppnisyfirvöld hafa aldrei gert marktæka athugasemd við neinn þátt í starfsemi þess aðila sem í hásveiflu útrásarbylgjunnar komst næst allra Íslendinga því að vera með einokunaraðstöðu á fjölmörgum sviðum .
Það var ekki fyrr en eftir bankafall sem í ljós kom að sú einokunarstaða hafði ekki síst verið tryggð með fordæmalausum aðgangi þess sama aðila að öllu bankakerfi landsins , auk þess sem sá virtist fá að ryksjúga drjúgt út úr lífeyriskerfi landsmanna .
Samkeppnisstofnun hefur því miður ekki risið undir nafni og verið um sína tíð liðónýt stofnun , svifasein og ótrúverðug .
Hún hefur því verið æði fölsk trygging .
Þótt vafalaust hafi til hennar verið stofnað í góðum tilgangi bendir margt til að þjóðfélagið hefði ekki verið verr komið án hennar en það varð með henni .
