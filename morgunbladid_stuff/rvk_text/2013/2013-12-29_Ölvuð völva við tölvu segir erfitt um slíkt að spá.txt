agur hefur þegar lengst um fáeinar mínútur .
Maður sér þess að vísu engin merki en treystir Almanaki Þjóðvinafélagsins .
Árið 2013 kynnir 2014 til sögunnar Nýtt ár er innan seilingar .
Þessa dagana lesa menn sér til um , hvers konar ár 2013 hafi verið , annarsvegar horft frá íslenska bæjarhólnum og hinsvegar yfir veröldina sunnan og svo austan og vestan við þann miðpunkt heimsins .
Af hverju þarf að leita frétta hjá öðrum um það , hvers konar ár þetta liðna hafi verið ? Voru ekki allir sjónarvottar og vitni að því sjálfir ? Vissulega .
En það þarf að vinsa úr fyrir menn .
Og það þarf að úrskurða hvað hafi verið mikilvægt fyrir heildina .
Hvert og eitt okkar er svo auðvitað með sérskrá , sem ekki er endilega færð til bókar , um það sem merkilegast var á árinu 2013 .
Og þótt það vekti ekki mikla eftirtekt utan þrengsta hóps ættingja og vina er flestallt þó mun þýðingarmeira en þeir hápunktar ársins sem fjölmiðlar gera skil um áramót .
En það er bara annað mál .
En sagan sýnir að stundum þarf lengri tíma en bláendann á ári sem kveður , til þess að leggja mat sem stenst á það sem gerðist .
Hagspekingar eru ekki búnir að jafna sig eftir fjármálakreppuna sem sýndi alvarleg sjúkdómseinkenni um mitt árið 2007 og lagðist loks með hitasóttarskjálftum yfir heimsbyggðina snemma hausts 2008 .
Hagspekingar voru að meðaltali seinastir allra stétta til að átta sig á hvaða ósköp lágu í lofti .
En þeir hafa vissulega bætt það upp í þúsundatali með hundrað þúsund greinum , ritrýndum af kollegunum , þeim sömu og greinarhöfundarnir sjá um að ritrýna , þar sem útskýrt er , hvers vegna svona fór .
Hinn góði fyrirvari Ágætur íslenskur fræðimaður svaraði eitt sinn um áramót spurningu um þjóðarhag með því að taka fram að það væri mjög erfitt að spá um efnahagsþróun á nýliðnum tíma .
Þetta þótti virðingarverð varfærni , en sumir gátu sér þess til að þetta væri hugsanlega gætileg gamansemi .
En einhverjir úr hópi hlustenda bentu á , að svarið væri ekki síst athyglisvert vegna þess að fræðimaðurinn hafði framfæri sitt af því , um þær mundir , að spá um efnahagslega framvindu á ókomnum tíma .
Með því að benda á augljósa erfiðleika við að spá um það sem þegar var orðið mátti öllum vera ljóst að grettistak var að spá um efnhagslega þróun út í tóm hins ókomna .
Þetta gildir auðvitað um fleira en efnahagsmál .
Glöggur bókalesari benti nýlega á dæmi af handahófi úr nýlegri bók Össurar Skarphéðinssonar um hann sjálfan og stjórnmálaþróun ársins 2012 , að svo miklu leyti sem hann væri þar miðdepillinn .
Bókin er með dagbókarsniði og mun Össur hafa sagst hafa einkum fært hana í letur eftir miðnætti hvers dags .
Eitt dæmið , sem hinn glöggi lesari tók , var um að Össur hefði náð að spá í dagbókarfærslu sinni rétt um úrslit frönsku kosninganna .
Gott hjá honum .
En lesandinn taldi að það gæti hafa hjálpað Össuri að hitta þann naglann á höfuðið að samkvæmt dagsetningum færslnanna var spáin gerð nokkrum vikum eftir að úrslit kosninganna lágu fyrir .
Nokkrar vikur sýna aðeins að um nýliðna atburði var að ræða og dregur því ekki endilega úr spádómsgáfunni .
Ár stórasóps En þrátt fyrir fyrirvara af slíku tagi , þá liggur fyrir með óyggjandi hætti , að árið 2013 var ekki atburðasnautt .
Ný ríkisstjórn tók við völdum .
Það var þó ekki vegna þess að fráfarandi ríkisstjórn missti meirihluta sinn á Alþingi í kosningum þá um vorið .
Sá var löngu farinn .
Ríkisstjórnin hafði hangið , án fullnægjandi umboðs , í nærri tvö ár , verklítil og skaðleg .
Vegna þessa ástands dróst að koma Íslandi á lappirnar aftur eftir bankaáfallið , sem varð fyrir fimm árum .
Á meðan stjórnin hafði meirihluta nýtti hún hann ekki bara illa heldur undarlega .
Allir vita hvernig gömul forstokkun í skattalegum efnum fékk nú að njóta sín .
En að þeim slepptum einbeitti hún sér ekki síst að 4-6 aðalverkefnum , eftir því hvernig talið er .
1 ) Að koma Íslandi í Evrópusambandið án þess að slík ákvörðun hefði verið samþykkt af þjóðinni .
2 ) Að gera atlögu að íslensku stjórnarskránni , án boðlegrar réttlætingar og með ruglingslegum málatilbúnaði og tilburðum sem ekki var sæmandi að viðhafa um svo mikilvægt mál .
3 ) Að hengja á Ísland óbærilegar klyfjar vegna " Icesave-skuldbindinga , " en Icesave má telja sem þrjú mál , þar sem þrjár atlögur voru gerðar .
4 ) Að gefa ótilgreindum erlendum kröfuhöfum tvo af þremur bönkum Íslands , án þess að heimildir stæðu til og með ógagnsæju og stórundarlegu ferli .
Svo mikilvæg voru þessi verkefni í hennar augum að það sem ríkisstjórnin sagðist í upphafi standa fyrir fauk furðuskjótt ógert út í veður og vind .
Hún sveikst um að rétta skuldugum heimilum hjálparhönd , eins og hún hafði lofað og innifalið var með öðrum loforðum í " skjaldborginni " , sem varð svo illa úti .
Hún sveik , án þess að biðjast nokkurn tíma afsökunar á því , margvísleg loforð sem gefin voru í tengslum við gerð kjarasamninga .
Hún sveik loforð um gagnsæi og heiðarleika í stjórnmálum og kórónaði þau ósköp öll með því að sitja umboðslaus og stuðningslaus hjá þjóð og á þingi , en þó óhult fyrir vantrausti þar , því nokkrir þingmenn , sem vissu að þeir ættu aldrei afturkvæmt þangað , vildu framlengja sína setu og sín laun .
Og á því hneykslinu hékk hin lánlausa ríkisstjórn á síðustu metrunum .
En svo kom blessaða árið 2013 og þá varð ekki mikið lengur hangið .
Og kjósendur sýndu um vorið að þeir höfðu skömm á framferði ríkisstjórnarinnar og hafa flokkar ekki í annan tíma fengið aðra eins útreið og hennar flokkar fengu .
Langt frá landsteinunum Fræðimenn fóru mikinn fyrrihluta ársins 2012 vegna atburðanna í Líbíu , Túnis , Egyptalandi og Sýrlandi .
Og þeir voru ekki einir á ferð .
Vestrænir leiðtogar slógust fljótt í leikinn og atburðirnir fengu viðurnefni vorsins , vegna hinnar pólitísku upprisu lýðræðisþróunarinnar sem menn þóttust þá sjá í spilunum .
Nú eru vísar vorsins horfnir og víða ömurlegt um að litast .
Obama , Bandaríkjaforseti , tvísté þó allra leiðtoga mest , enda hafði hann skömmu áður en " voraði " haldið ræðu í Austurlöndum nær og beðið almenning þar afsökunar á mistökum Bandaríkjanna þar á liðnum árum og áratugum .
Þau skilaboð , án þess að nokkuð handfast fylgdi , voru ekki til þess fallin að bæta ástandið .
Loks mannaði Obama sig þó upp í að tilkynna að hann hygðist fara með her að Assad forseta Sýrlands .
Cameron , forsætisráðherra Breta , ákvað að slást í hópinn en varð fyrsti forsætisráðherra sem gerður hefur verið afturreka með slíkt erindi í breska þinginu .
Obama var brugðið og þótt hann þyrfti ekki heimild þingsins til slíkrar hernaðaríhlutunar , ákvað hann að láta þingmenn deila ábyrgðinni .
Ekkert varð úr .
Engu var líkara en að Pútín í Moskvu kæmi brattastur frá þessu ekki-stríði .
Nú birta fréttaskýrendur töflu sem á að sýna að Pútín , forseti Rússlands , sé orðinn mestur valdamanna veraldarinnar .
Ekki þó vegna þess að hans ríki hafi á ný náð hernaðarlegri stöðu gömlu Sovétríkjanna eða geti borið sig við hernaðarmátt Bandaríkjanna .
Fjarri því .
Hin meintu völd Pútíns , sem skipað hafa honum í fyrsta sæti að mati alheimslegra álitsgjafa , ættu þó frekar að teljast til áhrifa en valda .
Rússland á enn þá mikið óunnið heima fyrir .
Það er aftarlega á merinni í margvíslegum efnum og hið mikla ríki er víðast hvar ótrúlega vanþróað eftir áratuga mistök og óstjórn kommúnista .
Kapítalisminn hefur verið undrafljótur að taka yfir þar eystra og það er ekki endilega fallegasta mynd hans sem þar er fyrirferðarmest .
Ekki verður annað sagt en að Rússland búi við lýðræðislega skipan , þótt hún sé með öðrum brag en víða annars staðar .
Pútín hefur sýnt að hann er fylginn sér og virðist fastur í sessi .
Hann mun ekki gera Úkraínumönnum auðvelt að hverfa úr " vináttusambandinu " við Rússland .
Í Úkraínu er verulegur stuðningur við náin tengsl við Rússland .
Við það bætist , að Rússland hefur margvíslega möguleika til að þrengja mjög kosti þessa granna síns , án þess að vestrið og hið þunglamalega Evrópusamband geti boðið það sem dygði í staðinn .
Sum merkin afleit Því miður eru horfur í heimsmálum ekki mjög bjartar þegar horft er til ársins 2014 .
Ekki er öruggt að botni evrukreppunnar sé enn náð og vofa atvinnuleysisins heltekur enn mörg ríki myntarinnar .
Talibanar búa sig undir að hirða Afganistan á nýjan leik .
Pakistan er púðurtunna .
Það púður er þurrt og mikið og það hafa alltof margir aðgang að eldfærunum þar .
Hin gjöfula og fagra álfa Afríka er , sem aldrei fyrr , étin upp af innanmeinum og þeir sem halda að þróunarhjálp sé svarið sem dugi , hafa ekki einu sinni hlustað eftir spurningunni .
Mandela var minnst að verðleikum .
En bak við hans miklu mynd glittir í hættulegt ástand og versnandi stöðu í Suður-Afríku .
Assad virðist vera að knýja uppreisnarmenn í Sýrlandi til uppgjafar , þrátt fyrir allar þær yfirgengilegu fórnir sem þar hafa verið færðar .
Herinn herðir nú mjög tökin í Egyptalandi .
Bandaríski forsetinn , sem fór með afsökunarbeiðnina þar á torgum , á ekki nokkurt traust , hvorki hjá herstjórninni né hinum sem hrökkluðust frá .
Miklar pólitískar hættur eru um þessar mundir í Tyrklandi , sem hefur , þrátt fyrir allt , verið táknmynd stöðugleika og traustra bandalaga við Vesturlönd og Nato um alllanga hríð .
Ekki er hægt að útiloka að einnig þar muni herinn skerast í leikinn .
Kína heldur áfram á braut tryllingslegrar auðssöfnunar einstaklinga , sem búa við kerfi kommúnísks alræðis öreiganna og það með velþóknun flokksins .
Ef slík þróun gengur upp til lengdar þá gengur allt upp til lengdar .
Rétt norðar , í Norður-Kóreu , er ríki , sem stundum birtist umheiminum sem eins konar pólitískt Árbæjarsafn .
Ekki er þetta sagt því góða safni til minnkunar .
En á öðrum áratug 21. aldar býr þjóð við úr sér genginn húsakost og brúkar horfna hætti til að framfleyta sér .
Og að öðru leyti er landið eins og óraunveruleg birtingarmynd sovésks alræðis , eins og tíðkaðist undir Jósef Stalín upp úr 1930 .
Og það eru ekki launaðir statistar þar í hlutverkum , heldur milljónir manna , heil þjóð , og obbinn kúgaður , heilaþveginn og hungraður .
Það er sjálfsagt rétt að á meðan þetta hryllingsleikhús heldur þessar sýningar þarf heimurinn utan við ekki að hafa neinar sérstakar áhyggjur af sér .
Hann er auðvitað fullur samúðar , rétt eins og þegar horft er á myndir í sjónvarpi , sem hafa verið sýndar þar á öllum stöðvum nokkrum sinnum í viku síðustu 30 árin , af hungursneyð , af mæðrum með börn með þaninn maga og flugur í augunum eða þá af barnaherjum , flóðum eða þurrkum , alnæmisógnunum og þar fram eftir götunum .
Og alla þessa áratugi virðist lítið breytast .
Ár eftir ár er látið eins og svarið eina sé að draga einn og einn skúrk fyrir alþjóðadómstól í Haag og koma þróunaraðstoð upp í 0 komma eitthvað prósent .
Þeir sem trúa því , gjöri svo vel að rétta upp hönd .
