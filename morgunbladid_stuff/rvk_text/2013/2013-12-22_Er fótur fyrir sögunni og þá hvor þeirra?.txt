Fjölmiðlafólk er dálítið spennt fyrir könnunum , enda iðulega prýðilegt efni , sem hægt er að moða vel úr .
Stundum eru þó tölur úr könnunum birtar eins og í þeim felist úrskurður eða niðurstaða , sem sé afgerandi og í eðli sínu óumdeild og beri jafnvel að taka mið af við opinberar ákvarðanir .
Þær standa þó fæstar undir slíku mati og sumar eru fjarri því og verða aldrei lagðar að jöfnu við almennar lýðræðislegar kosningar .
Þar kemur mjög margt til og margföld reynsla sýnir að vert er að hafa vara á sér þegar slíkar kannanir eru birtar .
Og ekki þarf síður að nálgast túlkanir á könnunum með mikilli gát .
Að leiða eða leiða ekki spurninguna Sumir þættir eru svo margkannaðir af reyndum aðilum að niðurstöður þeirra gefa góðar vísbendingar .
Það á við um kannanir á fylgi flokka á landsvísu , sem aðilar láta könnunarfyrirtæki gera og fá síðan til birtingar .
Kosningarnar sjálfar segja svo til um hversu vel tekst að mæla , einkum síðustu vikur og mánuði á undan þeim .
Viðurkennd könnunarfyrirtæki hljóta að eiga síðasta orðið um orðalag spurninga í könnun , en kostunarmenn þeirra bera fram óskir um hvað sé kannað .
Meðal annars liggur heiður könnunaraðilans undir að hann samþykki ekki að spurningar séu settar fram með leiðandi hætti .
Þekkt dæmi um slík sniðugheit gæti verið " Viltu sækja um aðild að Evrópusambandinu og bera niðurstöður samningaviðræðna að þeim loknum undir þjóðaratkvæðagreiðslu .
" Þannig kann að vera spurt vegna þess að fyrirfram er vitað að meirihluti aðspurðra sé andvígur því að Ísland gangi í ESB , ef um það yrði beinlínis spurt .
En seinni hluti spurningarinnar á að hjálpa þeim , sem spurður er , til að segja já við öllum pakkanum .
Nú er staðreyndin sú , eins og Evrópusambandið hefur margtekið fram og undirstrikað , að sambandið fer ekki lengur í samningaviðræður við ríki sem sækir um aðild .
Teknar voru ákvarðanir um að slíku fyrirkomulagi væri endanlega hætt .
Ekkert umsóknarríki getur ætlast til að reglum , sem nærri 30 þjóðir hafa samþykkt og sætt sig við , verði breytt fyrir ríki sem ákveðið hefur að gerast aðildarríki .
ESB lítur nefnilega nú orðið svo á , að ríki sem sækir um aðild að því hafi kynnt sér fyrirliggjandi 100 þúsund blaðsíður með gildandi reglum ESB og sætti sig við þær .
Þess vegna hafi ríkið ákveðið að sækja um aðild .
Aðlögunartími sé einungis notaður til að embættismenn sambandsins geti gengið úr skugga um , frá einum kafla reglnanna til hins næsta , að umsóknarríkið hafi regluvætt sig með fullnægjandi hætti .
Þetta vita allir sem eitthvað vita og væntanlega einnig íslenska utanríkisráðuneytið , sem enn , eftir húsbóndaskipti þar , lætur eins og það sé virðingarvert af þess hálfu að vera á móti staðreyndum .
Í annan stað er vitað að enn eru Íslendingar veikir fyrir þjóðaratkvæðagreiðslum , þótt áhuginn fari aðeins minnkandi .
Þetta tvennt er því haft með í spurningunni til að fá fram " rétta niðurstöðu .
" Könnunarfyrirtæki sem vilja láta taka sig alvarlega geta ekki tekið þátt í vinnubrögðum af framangreindu tagi .
Þau hljóta að bjóða fram sína þjónustu sína með ákveðnum skilyrðum .
Á hinn bóginn geta þau ekki verið ábyrg fyrir því hvernig aðrir túlka þær niðurstöður sem lesa má úr könnunum .
Í dæminu , sem tekið var að framan , er ekki ólíklegt , enda þekkt , að kostunaraðilinn segi : " Meirihlutinn vill sækja um aðild að ESB " í fyrirsögn og jafnvel í túlkun sinni á niðurstöðunni , ef tekst að fá slíka fram með leiðandi viðbótum .
Spurningar um hvort ljúka eigi samningaviðræðum , sem ekki hafa farið fram , eru auðvitað jafnfráleitar .
En að auki er orðið " ljúka " þess eðlis að það knýr á um að því sé svarað játandi .
Það vilja flestir ljúka öllu því sem ólokið er .
Það er meira að segja hægt að plata þá til að segjast vilja ljúka samningaviðræðum sem hafa ekki hafist og aldrei hefur staðið til að hefja ! Tímasetningar og trúverðugleiki Afstaða fólks , eins og hún birtist í könnunum , breytist mjög mikið frá einum tíma til annars .
Það sést til að mynda í þeim könnunum sem komin er mest reynsla á og eru að líkindum áreiðanlegastar , um fylgi flokka á landsvísu .
Þar fá nýir flokkar iðulega sprengjufylgi og stjórnarandstöðuflokkar skora einatt hátt á miðju kjörtímabili .
Slíkar sveiflur eiga einnig við um dægurmálin og því láta áhugamenn um þau ekki síst gera kannanir þegar vel stendur í bólið .
Túlkanir og útleggingar á meintum niðurstöðum kannananna er svo annar kapítuli .
Fyrir nokkru var kynnt könnun um trúverðugleika fréttamiðla .
Þar virtust um 70 prósent aðspurðra treysta " RÚV " , um 45% Morgunblaðinu og tæp 40 prósent Fréttablaðinu .
En hvernig á að leggja slíka könnun út ? Þar eru kostirnir fleiri en einn þótt sumir túlkendur virtust henda sér á þann sem virtist blasa við .
Það greiða allir fyrir þjónustu " RÚV " og fjölmiðillinn er skyldugur til að gæta hlutleysis .
Er það mikið að 70% " áskrifenda " gefi jákvætt svar við spurningunni ? En hópur , sem neyddur er til að greiða 1,2 milljarða króna árlega til " RÚV , " segist ekki treysta því sem stofnunin ber á borð .
Hvernig stendur á því að fleiri treysta Morgunblaðinu en fá það daglega í hendur , á meðan rétt rúmur helmingur þeirra sem fá Fréttablaðið óumbeðið treystir því , ef marka má tölur um dreifingu þess ? Eru þetta ekki merkilegustu niðurstöður slíkra kannana ? Á að spyrja mann um bók sem aldrei las hana ? Hið íslenska bókmenntafélag gefur út eitt vandaðasta tímarit landsins .
Ætti að spyrja hve margir treysta því .
Ef traustið væri 1-2% en þó í bærilegu samræmi við útgefinn eintakafjölda hins virta tímarits , væri það þá áfall ? Eða ef í ljós kæmi að 70 prósent þjóðarinnar treystu tímaritinu , sem aðeins 2% sæju nokkurn tíma , hvað segði þá sú niðurstaða ? Gömul kona sagði í viðtali : " Ég hef alltaf gömlu gufuna á , líka þegar ég er ekki heima , það fælir frá innbrotsþjófa .
" Má álykta að þetta sýni vinsældir Rásar 1 ? Má álykta að innbrotsþjófar forðist eins og heitan eldinn að þurfa að hlusta á sömu rás ? Eða halda þeir bara að einhver sé heima þegar þeir heyra í útvarpinu , sama hvað er spilað ? Það eru túlkunarkostir fyrir hendi þótt einn kostur virðist líklegastur .
Stjórnmálamenn kannaðir Í gær birti Morgunblaðið frétt þar sem fjallað var um mat íslenskra stjórnmálamanna á fjölmiðlum samkvæmt könnun félagsvísindadeildar H.A .
Í upphafi fréttarinnar sagði að " Íslenskir stjórnmálamenn vantreysti fjölmiðlum sem þeir telja ekki hafa fagleg sjónarmið að leiðarljósi í fréttamati sínu og að séu háðir stjórnmálaflokkum .
" Þessi setning gæti gefið viljugum tilefni til að hoppa í tiltekna átt í túlkun sinni .
En í nálægri setningu í fréttinni segir : " Rétt tæp 80 frambjóðendanna töldu fjölmiðla sem ná yfir allt landið vera mjög eða frekar háða stjórnmálaflokkum .
" Þegar framangreindar tvær setningar eru skoðaðar í samhengi snarbreytast líklegustu túlkunarmöguleikarnir .
Svarendur í þessari könnun voru íslenskir stjórnmálamenn , en það töldust þeir vera sem voru á listum framboða í seinustu kosningum .
Ein helsta niðurstaðan virtist vera sú , að íslenskir stjórnmálamenn söknuðu flokksmálgagna .
Það kemur vafalítið mörgum þeim , sem muna hvernig talað var til slíkra fjölmiðla forðum tíð , nokkuð á óvart .
Og gamlir flokkshestar sem muna hvernig útgáfustarfsemi lék stundum fjárhag stjórnmálaflokka og hið sífellda betl sem henni fylgdi , fá sjálfsagt fortíðarhroll .
Stóra fréttin ? Í fréttinni var sagt frá því að stjórnmálamennirnir hefðu talið Morgunblaðið hlutdrægt til hægri : " Þegar kom að hlutdrægni skar Morgunblaðið sig úr því stjórnmálamenn úr öllum flokkum voru sammála um að það væri hlutdrægt í umfjöllun sinni , sjálfstæðismenn þó minnst .
Á skalanum 1-5 þar sem fimm merkti mjög hlutdrægt og einn alveg hlutlaust var Morgunblaðið eini fjölmiðillinn sem fékk yfir 4 í meðaleinkunn .
Fréttastofa RÚV var með lægstu einkunnina af öllum fjölmiðlum 3,11 .
Nú er ekki vitað hvort verið er að spyrja um ritstjórnarefni eða fréttir , en á því er mikill munur í Morgunblaðinu .
Auðvelt er að túlka tölur af þessu tagi á versta veg .
Af tölunum 1-5 segir talan 1 að fjölmiðillinn sé hlutlaus .
Það er staðan sem " RÚV " á að vera í samkvæmt lögum sem um hana gilda og réttlæta 4 milljarða beint framlag til stofnunarinnar frá borgurum landsins .
En RÚV er með 3,11 .
Morgunblaðið hefur ekki í 100 ár þóst vera hlutlaust í ritstjórnargreinum sínum , hvort sem þær hafa fjallað um stjórnmálalegt efni eða annað .
Enda hefðu ritstjórnargreinar þá eins getað fallið undir fréttadeildir eða aðrar deildir blaðsins .
Hitt er öruggt að hefði Morgunblaðinu verið skylt að lögum í þessi hundrað ár að vera hlutlaust í ritstjórnargreinum sínum hefði blaðið verið það .
En sjálfsagt hefði það ekki , við slíkar aðstæður , ómakað sig við að birta slíkt efni .
En ef slík regla hefði verið leidd í lög um einkafyrirtæki , sem þjónaði sínum áskrifendum og blaðakaupendum á meðan þeir vildu , þá þyrfti ekki að velta fyrir sér hvort málfrelsisákvæði stjórnarskrárinnar væru í gildi í landinu .
Kröfu um hlutleysi er hins vegar hægt að gera og er gerð til fjölmiðils sem fær óhemjulegt fé frá almenningi , með góðu eða illu og lög skylda beinlínis til hlutleysis .
Að svo miklu leyti sem má draga víðtækar ályktanir af umræddri könnun , þá er augljóst að opinberi fjölmiðillinn er fjarri því að fylgja mikilvægustu ákvæðum þeirra laga sem um hann gilda .
Felist í könnuninni einhver raunveruleg frétt er það fréttin .
