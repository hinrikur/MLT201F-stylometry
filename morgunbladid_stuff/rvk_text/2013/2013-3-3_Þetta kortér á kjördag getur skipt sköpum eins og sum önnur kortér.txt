Hvaða stjórnmálalega lærdóm má draga af seinustu fjórum árum ? Ekki er víst að eitt svar fáist við þeirri spurningu sem þokkaleg samstaða verði um .
Þar sem aðeins eru sjö vikur til kosninga er þó eðlilegt að slíkri spurningu sé fleytt og reynt að svara henni með sannfærandi hætti .
Ekki sé látið nægja að spyrja heldur sé einlæg leit gerð að svarinu .
Einnig má spyrja : Hvers vegna spá kannanir stjórnarflokkunum hrakförum í komandi kosningum ? Getur verið að sama svarið eigi við báðar spurningarnar ? Hvernig má nálgast svarið Augljóst má vera að flokkarnir , sem í hlut eiga , njóta ekki nægjanlegs trausts og trúnaðar .
Þau Jóhanna og Steingrímur geta ekki neitað því , en flýja jafnan í sömu skýringuna á því hvernig komið sé .
Þau hafi þurft að fást við yfirþyrmandi verkefni og fái litlar þakkir fyrir frá kjósendum .
Þessi viðbrögð eru skiljanleg en engu að síður fremur aum og ódýr .
Þau vega að auki að almenningi með ósanngjörnum ef ekki ósæmilegum hætti .
Það gerðu sér allir grein fyrir því að " dagar víns og rósa " voru fyrir bí , í bili að minnsta kosti .
Margt yrði mörgum mótdrægt og róður þungur .
En vonbrigðin beinast að vinnubrögðum , framgöngu , forgangsröðun og sviksemi valdhafanna .
Taumlaust sjálfshól í bland við kvartanir um yfirgengilegt álag og óvenjulega óeigingjarna fórnfýsi fyrirmennanna er einnig ógeðfellt .
Og það er ekki einu sinni fótur fyrir þeim þættinum .
Það er að renna upp fyrir sífellt fleirum að verkstjórn landsins , sem sjaldan hafði verið mikilvægari , hefur verið í molum allt kjörtímabilið .
Og sjálfshólið er einnig haldlaust .
Ákallið um vorkunnsemi eða auðmjúka þakkargjörð fyrir þrotlausa vinnu " umfram aðra menn " , eins og Steingrímur orðaði það í viðtali , er óviðeigandi og innistæðulaust .
Uppgjörið var hafið Fyrst er til að taka að viðbrögðum við bankahruninu hafði þegar verið stýrt í tiltekinn farveg í öllum meginatriðum þegar þau tvö hlutu sín miklu völd í kjölfar óeirðanna vorið 2009 .
Þær ákvarðanir höfðu verið teknar næstum hálfu ári áður .
Jóhanna lagði ekkert til þeirra mála á seinustu dögum ríkisstjórnar Sjálfstæðisflokks og Samfylkingar og Steingrímur lagðist gegn flestu því sem best gagnaðist .
Jóhanna hafði verið þversum í stjórninni sem mynduð var 2007 , eins og hún hefur gjarnan verið í þeim ríkisstjórnum sem hún hefur átt sæti í , jafnvel einnig þeirri sem hún sjálf stýrði , a.m.k. að forminu til .
Þegar bankakerfið þandist upp úr öllu hófi , samhliða húsnæðiskerfinu , var lögð áhersla á að ríkisvaldið legðist ekki á sömu sveif .
Ríkisstjórnin frá 2007 náði ekki árangri í slíkum efnum , m.a. vegna andspyrnu Jóhönnu Sigurðardóttur og tillitssemi ( ótta ) samfylkingarráðherra og þingflokks við hana .
Þetta er ekki aðeins þekkt vegna upplýsinga innanbúðarmanna heldur skýrt og greinilega skjalfest , m.a. í Rannsóknarskýrslunni .
En þessi fortíð þeirra Jóhönnu og Steingríms var þó ekki meginástæða þess að pólitískur stuðningur þeirra þvarr svo ört á starfstíma ríkisstjórnarinnar og breyttist í tortryggni , svo í trúnaðarbrest og loks almenna fyrirlitningu .
Annað skipti þar mestu .
Svikin vara – ekkert kjöt í kjötinu Það kom á daginn að þau tvö urðu önnur en þau höfðu boðað og vakið vonir um .
Pólitísku áherslurnar voru ekki þær sem lofað var .
Hástemmdar heitstrengingar reyndust belgingurinn einn .
Í ljós kom að skjaldborgin var aldrei hugsuð sem neitt annað en pólitísk skýjaborg handa auðtrúa fólki .
En af hverju voru svo margir ginnkeyptir fyrir gylliboðinu með góða nafninu skjaldborg ? Það var ekki síst vegna þess að neyð margra var mikil og fáir sáu glitta í nokkra útleið .
Og neyðin var ekki bundin glingri og glæsilífi , eins og stundum er látið í veðri vaka .
Frumþarfir voru í uppnámi .
Þakið yfir höfuðið og framfærsla fjölskyldu næstu vikur og mánuði .
Og það vantaði ekkert upp á að lausnum væri veifað .
Það eru eftiráskýringar að einvörðungu hafi verið boðuð " blóð , tár og sviti " .
Hvað eftir annað voru haldnir fjölmennir fundir þar sem alþýðuhetjur skjaldborgarinnar , norrænu velferðarforingjarnir , böðuðu sig í kastljósum fjölmiðlanna og boðuðu aðgerðir eftir fáeinar vikur eða í mesta lagi mánuði .
Ríkisfréttastofan spurði ekki gagnrýnna spurninga í fjögur ár .
Hver man ekki eftir sýningunum frá stjórnarráðinu , ráðherrabústaðnum og ekki síst þjóðmenningarhúsinu ? Og það vantaði ekki að allir sem vettlingi gátu valdið væru kallaðir til skrafs .
Eða var það bara til skrauts ? Hagsmunasamtök af alls konar tagi , bankastjórar , aðilar vinnumarkaðar og forsprakkar lífeyrissjóðanna , svo fáeinir fastagestir séu nefndir .
Það var varfærnislaust kynt undir væntingum og vonum fólks um að raunverulegar áþreifanlegar lausnir væru í farvatninu .
Lausnirnar koma í ljós " á næstu vikum " , var hin hefðbundna tilkynning forsætisráðherrans .
Kannski héldu einhverjir að sér höndum vegna þessa sjónarspils .
Og kannski sukku margir þeirra enn dýpra ofan í fenið af þeim ástæðum og enn örðugra varð um nokkurt bjargræði .
En minna en ekkert gerðist .
Skjaldborg Hæstaréttar Það eina sem hafði raunverulega þýðingu fyrir marga voru dómar Hæstaréttar um gengisbundnar kröfur .
En jafnvel slíkir dómar skiluðu sér ekki til fulls vegna vanhæfni stjórnarherranna .
Þeir reyndust ófærir og óundirbúnir til að bregðast við .
Hver man ekki eftir ruglinu í kringum " Árna Páls lögin " og það öngþveiti sem þau sköpuðu .
Hver man ekki hvernig Helgi Hjörvar og hans lið lagðist á tillögur um að dómsmál , sem vörðuðu hin miklu skuldamál , skyldu fá flýtimeðferð ? Hvað skyldi sá pólitíski skollaleikur hafa kostað margar fjölskyldur fjárhagslega tilveru ? Hvernig gat ein ríkisstjórn haldið svo á málum að fyrirheit eins og " norræn velferð " og að " slá skjaldborg um heimilin " urðu að skammaryrðum og enduðu með því að höfundar þeirra þorðu ekki lengur að taka þau sér í munn ? Og hvernig stóð á því að hverri " sátt " af annarri var sópað út af borðinu .
Hver man ekki eftir að ríkisstjórnin þóttist mánuðum saman vera að vinna af heilindum að því að " ná sátt um sjávarútveginn " .
Mörgum þótti það fagnaðaefni þegar tilkynnt var að sáttin hefði náðst .
Sú gleði stóð í dagpart eða svo , en þá hljóp sjálfur formaður sáttanefndarinnar , Guðbjartur Hannesson , frá sáttinni vegna þess að sjálf stjórnarforystan lagðist gegn henni ! Hvenær hefur það gerst að forystumaður í stjórnmálum beitir sér fyrir því að viðsemjendur sínir slái nauðugir af sínum sjónarmiðum gegn loforði um sátt við ríkisvaldið en hann hefur ekki tryggt að húsbændur hans muni virða slíka sátt ? Ríkisstjórnin gerði hvern sáttmálann af öðrum við " aðila vinnumarkaðarins " .
Þeir voru hlaðnir loforðum .
Þau áttu að tryggja stöðugleika .
En svo var upplýst að varla nokkurt einasta loforð hefði verið efnt .
Slík staða er óþekkt í áratugasamskiptum þessara aðila við ríkisvaldið .
Hefur einhver gleymt hrópunum , stóryrðunum og svívirðingunum úr munni Steingríms J. Sigfússonar þegar talsmenn " aðilanna " upplýstu um svikin ? Þau voru slík að Björn Valur Gíslason hefði verið fullsæmdur af þeim .
" Umfram aðra menn " Stjórnarforystan lætur gjarnan eins og enginn íslenskur stjórnmálamaður hafi sinnt sínu starfi jafnötullega og hún hafi gert .
Sífellt er verið að barma sér yfir því að ráðamenn séu að sligast af þreytu .
Við hvað var verið að hamast ? Skýrslu Rannsóknarnefndar Alþingis var ekki fylgt eftir í samræmi við samhljóða samþykkt þingsins .
Atli Gíslason , sem stýrði viðbragðavinnu Alþingis , hefur staðfest að ríkisstjórnin hafi gjörsamlega brugðist í þeim efnum .
Alls konar rannsóknarnefndir aðrar hafa hins vegar verið skipaðar .
Hvað hefur komið út úr þeim ? Ekki nokkur skapaður hlutur sem gagn er að .
En kostnaðurinn við þær nemur þegar hundruðum milljóna króna .
Landsdómsaðförin steytti á grjóti og sá kostnaður nam einnig hundruðum milljóna króna .
Önnur aðför , í þetta sinn að sjálfri stjórnarskrá landsins , er vonandi einnig að renna út í sandinn .
Kostnaðurinn við það fáránlega brölt er að verða um 1.500 milljónir króna .
Án boðlegra heimilda voru vogunarsjóðum og hrægömmum afhentir tveir stærstu bankar þjóðarinnar .
Þjóðin er byrjuð að súpa seyðið af því , en hefur þó aðeins rétt dreypt á , enn sem komið er .
Sparisjóðaklúðrið , sjóvárdæmið og allt hitt er ónefnt .
En það sérkennilegasta og skaðlegasta af öllu var að láta undan sérvitringsafstöðu eins flokks og hefja í óðagoti og heimildarleysi aðlögunarferil stjórnskipunarinnar að ESB og efna þar með til sundurþykkju með þjóðinni þegar hún þurfti mest á samstöðu að halda .
Og ekki þarf að nefna delludansinn í kringum " icesave " , með hundraða milljóna króna kostnaði , sem þó var aðeins brotabrot af þeim útgjöldum sem tókst að afstýra .
Þegar til þessa er horft , sýnishorna af stjórnarfari á einu kjörtímabili , liggur svarið við upphafsspurningunni þá ekki í augum uppi ? Munu ekki kjósendur helst velta því fyrir sér í kjörklefanum í lok apríl hverjum megi helst treysta , hver sé helst verðugur trúnaðar þegar framtíðarheill þjóðar sé í húfi ? Getur ekki verið að pólitísk heilindi hafi færst framar í forgangsröð þegar kjósandi leggur saman það sem mestu skuli ráða um val hans að þessu sinni ? Núverandi stjórnarflokkar standa ekki einir frammi fyrir slíku mati kjósandans .
Þar er enginn flokkur undanskilinn .
