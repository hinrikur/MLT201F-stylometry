Djarfar fyrir degi nýjum , dynur þrumurödd úr skýjum , " var einhvers staðar ort .
Og það hefði getað verið forspá fyrir það sem íbúar Chelyabinsk upplifðu , en borgin sú er sögð vera 1.500 kílómetra austur af Moskvu .
Snertur af heimsendi Það var morgunn og það heyrðist þrumurödd af himnum , drunur miklar , logi , strókur , blossi og sprenging .
Höggbylgja skall á , grjót og mylningur eins og haglél frá himni .
" Heimurinn ferst , " heyrðist hrópað .
Rúður splundruðust .
Þrjú þúsund byggingar skemmdust , að sögn borgaryfirvalda .
En það var ekki skýjað .
Þess vegna náðust myndir af fyrirbærinu , einstæðar myndir .
Því vísir menn og fróðir segja að ekki séu til skráðar heimildir um loftsteinafall af þessu tagi á borg eða þéttbýli .
Vera má að þær upplýsingar sem stuðst er við þegar þetta er skrifað séu ekki fullkomnar .
En loftsteinninn sem kom án þess að gera boð á undan sér er sagður hafa verið 15 metrar í þvermál og vegið um 10 tonn .
Leikmanni þykja þær tölur ekki mjög ógnvænlegar , en áttar sig á að fleira kemur til .
Stjörnukíkjarar með nákvæm tól hafa sagt frá öðrum loftsteini sem flaug framhjá jörðu um líkt leyti .
Sá hafi verið um 50 metrar í þvermál .
Virðast heldur ekki nein ósköp en sá stærðarmunur er mikill þegar loftsteinar eiga í hlut .
Loftsteinninn sem rakst á jörðina komst þó ekki þangað í einu lagi .
Hann er sagður hafa nálgast á 54 þúsund kílómetra hraða á klukkustund og hafa splundrast í 30-50 kílómetra hæð .
( Við Íslendingar miðum flest við turn Hallgrímskirkju en nefnum nágranna hans Esjuna til viðmiðunnar í þessu tilviki , en hún nær um kílómetra hæð ) .
Höggbylgja myndaðist og sjálfsagt var það hún sem olli mestu tjóni á mannvirkjum og skaða á fólki .
En sagt er að allt að eitt þúsund manneskjur hafi skaddast .
Heimatilbúnar hættur og hinar Þeim , þar eystra , sem kom helst heimsendir í hug , var nokkur vorkunn .
Fyrir hálfri öld eða svo hafði mannskepnan náð þeim þroska eftir árþúsunda basl að hún var loks orðin einfær um að standa fyrir heimsendi .
Hinu kalda stríði er nú formlega lokið .
En þjóðum , sem ekki höfðu þá aðgang að því að taka þátt í hugsanlegri alheimseyðileggingu , virðist enn kappsmál að komast í slíkan klúbb .
Frá kaldastríðslokum hafa Indland og Pakistan bæst í þann hóp og nú síðast hin bláfátæka Norður-Kórea , sem sprengdi einmitt enn einu sinni hjá sér skömmu áður en loftsteinninn hitti á gufuhvolf jarðar .
Og Íran er talið komið vel á veg með að eignast sínar sprengjur þrátt fyrir andóf og einangrunartilburði frá viðurkenndum kjarnorkuveldum .
En þrátt fyrir þessa óskemmtilegu þróun er það almennt álit að heimsendir með kjarnorkuvopnum sé nú fjarlægur möguleiki .
Sumir telja að loftslagsbreytingar , jafnvel þær sem mannfólkið ýti undir , hafi skotið kjarnorkuvánni langt aftur fyrir sig .
En sjálfsagt eflist nú hópur þeirra sem trúa á eyðingamátt loftsteina .
En svo skemmtilega vill til að sumir loftsteinamanna telja að einmitt kjarnorkusprengjan geti varið jörðina fyrir loftsteinsheimsenda .
Hún yrði þá send í veg fyrir hættulegan loftstein og annaðhvort látin sprengja hann í nægjanlegar tætlur eða þá að ýta honum út af sinni vondu braut , svo hann flygi framhjá jörðinni okkar , eins og 50 metra loftsteinninn gerði hjálparlaust nú fyrir helgina .
En geta fréttir um að hnullungur úr geimgrjóti , ekki stærri en sá sem hrelldi íbúa Chelyabinsk , geti gert slíkan óskunda , bent í þá átt að manneskjan sjálf sé ekki sá örlagavaldur tilveru sinnar eins og haldið er fram ? Allt sem hún aðhefst sé smálegt við yfirþyrmandi styrk náttúruaflanna .
Loftslagsbreytingar , án atbeina umhverfissóða , séu mun líklegri til að breyta skilyrðum jarðlífsins en umgengni sóðanna og eins og þær hafa iðulega gert á liðnum tíma .
En jafnvel þótt sú væri niðurstaðan væri það ekki tilefni til að slaka á gagnvart sóðaskap eða fruntalegri framgöngu við náttúru og umhverfi .
Það þarf engar heimsendaspár til að réttlæta aðgát í slíkum efnum .
Kosningaklukka tifar Og svo hingað heim , eins og fréttaþulir orða það .
Kosningar nálgast , könnunum fjölgar og framboð eru nefnd til sögunnar og ná sum þeirra ekki mikið lengra en inn í umræðuþætti spjallara og deyja svo .
Margt bendir þó til að stækkandi hópur kjósenda hafi vantrú á hefðbundinni stjórnmálastarfsemi .
Það er reyndar ekki séríslenskt fyrirbæri .
Kosningar til svokallaðs Evrópuþings eru frægar fyrir það að kjósendur forðast þær eins og hverjar aðrar forarvilpur sem á vegi þeirra verða .
Þeir taka á sig stóran krók .
Mælingar hafa sýnt að sárafáir úr hópi kosningabærra vita hver " situr fyrir þá " á því þingi og biðjast vinsamlegast undan því að fá að vita það .
En þátttaka í almennum kosningum á þeim afmörkuðu svæðum ESB , sem enn bera ríkjanöfn , minnkar einnig jafnt og þétt og er víða komin niður undir helmingsþátttöku .
Íslendingar eru enn í bærilegri stöðu .
En þó ber einnig á vaxandi pólitísku óþoli hér á landi .
Fleiri sitja heima en áður var þótt minna þurfi að hafa fyrir ferðum á kjörstað en áður .
Sumir drattast á kjörstað og skila auðu .
Meira að segja flokksbundnir , sem mega kjósa heima hjá sér , nenna því ekki , eins og hin dræma þátttaka í formannskjöri Samfylkingar er nýlegt dæmi um .
Ein birtingarmynd þessa óþols eru nýju flokkarnir með gildishlöðnu nöfnin sem spretta reglubundið upp .
Þeir segjast jafnan komnir til að leysa " fjórflokkinn " af hólmi , eins og það heitir .
Sagan sýnir að slíkir flokkar lifa þó ekki lengi og fjórflokkurinn telur ekki taka því að fylgja þeim til grafar .
Varasamt er þó að túlka þá staðreynd sem almenna ágætiseinkunn fyrir hina hefðbundnu flokka .
En á hinn bóginn bendir hún til þess að þeir " dekki " pólitíska litrófið enn nægjanlega frá hægri yfir til vinstri , að mati meirihluta kjósenda .
Í aðdraganda kosninga reyna flokkarnir sjálfir að gera meira úr því sem skilur á milli þeirra en þeir telja nauðsynlegt endranær .
En um leið leitast þeir við að útvatna hefðbundin stefnumið sín til að fæla ekki hina vaklandi frá .
Þá er því treyst að drýgstur hópur ákveðinna kjósenda láti slíkt ekki hrekja sig frá " sínum mönnum " og hinir láti gabbast .
Seinustu vikurnar virðast flokkarnir því vera í kös með sín færi ofan í sama hylnum .
Þar eru hinir óákveðnu taldir svamla um og þeir muni ráða úrslitum .
Samkvæmt því mati eru það pólitískir hringhugar og flokkaflakkarar sem helst skipa völdunum í landinu niður á fjögurra ára fresti .
Fjölbreytt úrval framboða En þegar framboðum fjölgar þessi ósköp , eins og sýnist geta gerst í þeim kosningum sem í hönd fara , er ekki víst að hefðbundnar aðferðir séu fengsælar .
Kannski gæti flokkum gagnast best að ganga hressilegir til leiks og láta með öllu vera að breiða yfir nafn og númer .
Sýna hinum tryggu stuðningsmönnum sínum mesta alúð að þessu sinni .
Fleiri kynnu að laðast að því .
Við þessar kosningar gæti verið farsælla að halda þeim fána að hún að viðkomandi flokkur sé ímynd festu , hann hrökkvi ekki af hjörum við hróp og köll og kjósendur sem krossi við hann séu ólíklegri til að kaupa köttinn í sekknum en ef þeir kjósi eitthvað sem ekkert hald sé í .
Dögun , Samstaða , Björt framtíð á biðlista Samfylkingar , Hægri grænir , Lýðræðisvaktin , Jarðskjálftavaktin , Alþýðufylkingin , svo nokkur ný framboð séu nefnd eftir minni , eru ekki líkleg til stórræðanna .
" Gömlu góðu " flokkarnir eru á skrítnu róli ef þeir vilja endilega koma þeim skilaboðum til kjósenda að þeir séu ekki líklegir til slíkra heldur .
Loftssteinar vekja ekki sömu óttablöndnu virðingu og loftsteinar .
Það vissi Boutros-Boutros Ghali og það vissi skáldið .
Kjósendur virðast líta á stjórnmálamenn sem " skringilegt sambland af fanti og glópi , " svo nælt sé frá skáldinu því .
Þeir eru örugglega yfir sig þreyttir á endalausum innantómum spuna .
En það þýðir ekki endilega að þeir telji þess vegna vænlegast að ekkert sé í frambjóðendur spunnið .
