Margar eru klisjurnar og sumar býsna lífseigar .
Ein var mikið notuð í tengslum við lát og útför Margaretar Thatcher .
Þegar henni hafði verið hrósað að verðleikum var því gjarnan bætt við að hún hafi " óneitanlega verið umdeildur stjórnmálamaður " .
Jafnvel ritstjórnarvettvangur Morgunblaðsins var ekki alveg saklaus af að endunýta tugguna þá , þótt þar hafi ekki verið gengið svo langt að gera hið " umdeilda " að aðalatriði í umfjöllun um járnfrúna .
En Tony Blair , sem setið hefur næstlengst í sæti forsætisráðherra Breta síðustu 150 árin , brást þannig við þessum þreytulegu klisjum : " Þeir sem taka nauðsynlegar en erfiðar ákvarðanir og fylgja þeim fast eftir hljóta að verða umdeildir .
" Hinir óumdeildu Enda hverjir eru þeir þessir hinir , þeir sem voru í forystu ríkja sinna , en teljast ekki hafa verið umdeildir ? " Æ ég man það ekki , " verður sjálfsagt svar margra við þeirri spurningu .
En hver skyldu vera megineinkenni þessara Lukku Láka stjórnmálanna , sem sleppa við þann dóm í umræðunni og jafnvel sögunni að þeir hafi verið " umdeildir " ? Voru það " mjúku " mennirnir sem " lúffuðu " á undan öllum öðrum ? Voru það hinir örlátustu á annarra manna fé ? Voru það þeir sem ýttu öllum ákvörðunum á undan sér og enduðu með að taka engar eða einstaka sinnum réttar ákvarðanir , en þá svo seint að þær voru orðnar rangar eða verri en það ? Voru það þeir sem viku sér undan ábyrgð hvenær sem þeir fundu fyrir andstöðu eða þeir sem héldu að þeir ættu einkum að líta vel út í augum andstæðinga sinna ? Töluðu í óljósum frösum , rétt eins og þeir hefðu verið kosnir til þess , en ekki til þess að ryðja braut eða að leiða , jafnvel ekki þegar komið væri inn í beljandi brimskaflinn .
Ef þessi voru einkennin á hinum háttskrifuðu óumdeildu , er þá ekki rétt að hrópa ferfalt húrra fyrir þeim umdeildu ? Og fyrst við erum að því , skulum við hafa þau hljómmikil um leið og við lyftum undir eitt kistuhornið hennar Margaretar miklu , er hún heldur til lífs að loknu þessu , sem hún hafði engar efasemdir um .
Útslitnar klisjur En þessi umrædda klisja vekur athygli á sumum öðrum .
Þá er ekki átt við almælt sannindi sem rata inn í páskaegg og tilvitnunarbækur .
" Kurteisi kostar ekki peninga " hefur hver maður heyrt frá barnæsku .
En hann hefur enn oftar séð sérdræga frekjuhunda og yfirgangsmenn afsanna þessa góðgjörnu fullyrðingu og gera hana að argasta öfugmæli .
En hér er fremur átt við kenningar sem hafa að ástæðulausu orðið eins og algildar í umræðu þar sem talandi stéttir stjórnmála , fréttaskýrenda og fræðimanna leggjast á eitt .
Ýmsir trúa því að fjölmiðlar geti tryggt mönnum pólitíska tilveru , jafnvel vinsældir sem aldrei þverra , hvernig sem viðkomandi tekst til sjálfum .
Fjölmiðlun getur vissulega haft sitt að segja um frama , bæði til góðs og ills .
En slíku eru sem betur fer margvísleg takmörk sett .
Ill meðferð á óskabyrjun Núverandi ríkisstjórn fékk óskabyrjun og fríkenndi sig allri ábyrgð á því sem gerst hafði í " hruninu " .
Jafnvel sá stjórnarflokkurinn sem hafði verið annar helmingurinn af " hrunstjórninni " og þá og þar á undan helsti samfylgdarflokkur þeirra , sem nú er lítt umdeilt að voru skaðræðisöfl .
Og ekki vantaði núverandi ríkisstjórn stuðning fjölmiðlanna .
Fréttastofa ríkisútvarpsins , uppnefnd " RÚV " af sjálfri sér , hefur fylgt ríkisstjórninni betur en flokksbundnir stuðningsmenn hennar , sem eru raunar margir hættir sínum stuðningi öfugt við " RÚV " .
Fréttablaðið og ljósvikamiðlar gamla Baugs hafa ekki verið langt undan allan tímann .
Hið " frjálsa og óháða " Dagblað hefur verið eins og pólitískur síamstvíburi ríkisstjórnarinnar , sem hún er auðvitað ekki öfundsverð af .
Meira að segja Morgunblaðið stóð í aðdraganda og upphafi ferils fráfarandi ríkisstjórnar að gagnrýnislausri þjónkun við hana , á borð við þá sem Fréttablaðið sýnir nú , að svo miklu leyti sem það sinnir fréttamennsku sem virðist núorðið hrein aukaafurð í þeirri starfsemi .
En þrátt fyrir óskabyrjun og einstakt og yfirgengilegt fjölmiðlaskjól allan tímann , stendur lítið sem ekkert eftir af stuðningi við ríkisstjórnina .
Nú hefur hún sett upp " flóttamannabúðir " svo villuráfandi fyrrverandi stuðningsmenn á eyðimerkurgöngu geti slysast þangað í skjól .
En sífellt fleiri sjá í gegnum það hrófatildur sem á því ekki bjarta framtíð .
Hið banvæna faðmlag Og er þá rétt að víkja að enn einni " viðurkenndu " kenningunni , sem mjög er hampað í kringum kosningar .
Stjórnmálamenn og frétta- og fræðimenn , sem bundnir eru þeim sömu í anda og fylgispekt , en gæta þess að flokksskírteini sé alls ekki gefið út , flytja kenninguna oft og drýgindalega .
Hún eru sú " að það tapi allir flokkar á því að fara í stjórn með Sjálfstæðisflokknum " .
Þetta hefur verið áréttað árum saman af spekingunum og pólitískum lagsbræðrum þeirra , af sama öryggi og þegar sagt er að sólin komi upp í austri .
Sjálfstæðisflokkurinn tapaði verst á síðustu öld þegar hann hafði verið í stjórn með Framsókn .
Flokknum hefur aldrei dottið í hug að kenna Framsókn um það .
Ríkisstjórnin sú hafði um margt verið prýðileg .
Hún tók við mun snúnara búi en sú sem sífellt hefur verið að barma sér að undanförnu .
Verðbólgan var rúmlega 80 prósent á ári og fór upp í 120 prósent mánuðina áður en sú ríkisstjórn tók við .
Miklu betur var um að litast í lok þess tímabils .
Sjálfstæðisflokknum tókst samt að tapa .
Og enn verr tapaði hann svo vorið 2009 en flokksmenn höfðu lengi vonað að 1987 yrði jafnan talin hans daprasta tíð .
Vorið 2009 kom flokkurinn úr ríkisstjórn með Samfylkingu , sem átti , ef réttlætiskvarði er notaður , að sæta sama áfalli a.m.k. og samstarfsflokkurinn .
Það gerði Samfylkingin ekki .
Samanburðurinn Framsóknarflokkurinn fékk mjög viðunandi kosningu í stjórnarsamstarfi við Sjálfstæðisflokkinn bæði 1999 og 2003 þótt útkoma hans árið 1995 , eftir fjögur ár í stjórnarandstöðu , hafi verið enn hagstæðari .
En á þessu kjörtímabili hefur Samfylkingin verið svo lánsöm að hafa verið í stjórnarsamstarfi við VG og engan annan ( og eru þá varahjólin , Hreyfing og Guðmundur Steingrímsson , ekki talin með ) .
Og VG hefur verið svo lánsamt að hafa verið í stjórn með andlegum vopnabróður , Samfylkingunni .
Og ekki verður betur séð , ef marka má spár , en að varla hafi nokkur ríkisstjórn Íslands goldið annað eins afhroð í kosningum eftir aðeins fjögurra ára feril .
Sjálfstæðisflokkurinn fór þannig í gegnum fernar kosningar í röð , 1991 , 1995 , 1999 og 2003 , að hann var jafnan talinn sjálfkjörinn til stjórnarmyndunar .
Ríkisstjórnir voru myndaðar fljótt og örugglega og þær sátu allar út kjörtímabilið .
Það var auðvitað gleðiríkt fyrir alla þá sem þar áttu hlut að máli .
En þýðingarmest var að hagur alls almennings batnaði jafnt og þétt allan þennan tíma , kaupmáttur óx jafnt og þétt , skuldir ríkisins minnkuðu ört og verðbólga var hófleg , svo " verðtryggingin " sem nú er ofarlega á baugi , var sárasjaldan til umræðu .
Það gæti verið fróðlegt að birta næstu dagana aðgengilegar töflur sem sýna glöggt , hvaða áhrif það hefur fyrir lífskjör fólks og þrótt fyrirtækja , að festa og frumkvæði , afl og öryggi sé einkennismerki stjórnarfars og leiðsagnar í landinu .
