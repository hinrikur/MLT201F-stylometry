Þá hefur Alþingi verið slitið í síðasta sinn á þessu kjörtímabili .
Mælingar hafa sýnt að þingið hefur aldrei sokkið jafnlágt í áliti og einmitt á þessu skeiði .
Það er dapurlegt , því auðvitað er Alþingi stofnun sem öllum Íslendingum þykir mikið til koma .
Fyrrnefnd mæling breytir ekki neinu um það .
Álitið snýr að þeim sem skipa það um þessar mundir og er einkunn fyrir framgöngu þeirra .
Ekki eiga þar þó allir sömu sök .
Hver er skýringin ? Þátttaka í þingkosningum , sem enn er góð hér á landi ( yfir 80 prósent ) , sýnir að fólkið vill láta til sín taka , þegar Alþingi á í hlut .
Þessar tvær tölur , þátttaka í þingkosningum annars vegar og álit fólks á þinginu hins vegar ( um 10 prósent jákvæð ) , segja mikla sögu .
Annaðhvort reis þingheimur kjörtímabilsins ekki undir væntingum kjósenda eða val þeirra á þingmönnum mistókst herfilega .
Þriðja skýringin er þó stundum nefnd .
Hún hljómar þannig : Það er ekki besta úrval úr þjóðfélaginu sem gefur færi á sér til framboðs .
Og hvers vegna það ? Þrátt fyrir að nokkur athygli og upphefð þyki fylgja kjöri til þings fylgir böggull einnig því skammrifi .
Hæfileikafólk getur fengið sambærileg eða jafnvel mun betri starfskjör annars staðar og upphefð og athygli hafa bæði galla og kosti .
Þingmenn sitja iðulega undir samfelldum dylgjum og skensi og flest sem þeir segja eða gera er lagt þeim til verri vegar .
Verði þeim persónulega á í messunni fá þeir að gjalda þess með harkalegri hætti en aðrir borgarar , m.a. vegna þess að einkamál þeirra eru ekki lengur talin njóta almennrar verndar .
Þá hefur myndast það sérkennilega almenningsálit að þingmenn sem hverfa úr því starfi , viljugir eða óviljugir , megi helst ekki fá starf aftur án þess að það sé gert tortryggilegt .
Þessi , nú viðtekna , skoðun er ekki einu sinni lengur bundin við opinber störf .
Ekki er framangreind skýring gallalaus .
En það er heldur ekki hægt að útiloka að slíkir þættir verði til þess að færra gott fólk sækist eftir pólitískum frama en áður .
En geta vangaveltur af þessu tagi útskýrt til fulls hve almenn fyrirlitning virðist hafa ríkt á fráfarandi þingi ? Horft til baka Sjálfsagt verða flestir kjósendur einhvern tíma fyrir vonbrigðum með þá sem þeir sjálfir kusu til Alþingis og kannski oftar en ekki .
Einkum ef væntingar þeirra voru jafnvel meiri en endranær .
Kjósendur refsuðu sumum frambjóðendum harkalega í síðustu kosningum , eins og vænta mátti .
Refsingum í kosningum er oftast beint að stjórnarflokkum .
Í síðustu kosningum slapp Samfylkingin ótrúlega vel .
Hún átti þó jafnvel ríkari þátt í því en samstarfsflokkurinn hvað síðasta ríkisstjórn tók seint og veiklulega á vandamálum sem höfðu hrannast upp .
Kannanir benda ótvírætt til að þannig muni það ekki fara nú .
En þó segja þær ekki alla söguna .
Samfylkingin fór hrakför í kosningum til borgarstjórnar Reykjavíkur 2010 .
En hún náði samt öllum völdum í borginni í sínar hendur með bellibrögðum .
Þegar Samfylkingin sá í hvað stefndi vorið 2010 var sett á flot framboð undir því yfirskini að það væri furðuframboð .
Í þann farveg var óánægjufylginu beint og bragðið heppnaðist .
Í borgarstjóraembættinu situr maður , á ábyrgð Samfylkingar , sem reynir ekki einu sinni að gegna þeim skyldum sem í embættinu felast .
Á því er sjaldnast vakin athygli .
Hún beinist öll að ódýrum uppákomum og búningabrellum , sem að vísu eru komin nokkur þreytumerki á .
Stærsti stjórnarandstöðuflokkurinn virðist hafa látið auglýsingastofu segja sér að ekki megi gagnrýna borgarstjórann fyrir að sinna ekki sínu embætti .
Bragðið brúkað aftur Og í þingkosningunum nú á að reyna sama bragðið í annað sinn .
Minni tilburðir eru jafnvel til að breiða með sama hætti yfir nafn og númer eins og gert var í borgarstjórnarkosningum .
Tveir samfylkingarmenn eru látnir fara fyrir framboði sem ekki hefur nein önnur stefnumál í sínu farteski en þau sem Samfylkingin hefur líka .
Þingmennirnir tveir eru , að því leyti , sjálfum sér samkvæmir .
Þeir hafa verið samviskusömustu bjarghringir ríkisstjórnarinnar allt kjörtímabilið og jafnan verið fyrstir til að lýsa yfir stuðningi við vitlausustu tillögur ríkisstjórnarinnar .
Ekki er alveg öruggt að þessi nýja kosningatrekt Samfylkingarinnar nýtist eins vel til blekkinga og gnarrtrektin síðast .
Kannanir benda til að nokkuð sé að draga úr því að kjósendur láti blekkjast og fortíð framboðsins sé æði svört .
Það er þó enn mun meira en nokkur efni standa til .
Vinstri-grænir hafa misst alla tiltrú eftir hin sögulegu svik varðandi ESB og Icesave .
Síðasti þingdagurinn sýndi í hnotskurn hvernig komið er fyrir stjórnarflokkunum .
Jóhanna Sigurðardóttir greiddi ekki atkvæði með tillögu Árna Páls , eftirmanns síns , um stjórnarskrármálið .
Tveir ráðherrar úr hinum fámenna þingflokki Steingríms greiddu ekki atkvæði með máli hans um opinbera fyrirgreiðslu vegna framkvæmda við Bakka .
Stjórnskipunartillögu um að framvegis þyrftu 67 prósent þingmanna að styðja stjórnskipunartillögu , svo að gild yrði , studdu aðeins 40 prósent þingmanna ! Með þeim hlálega hætti endaði stjórnarskrárbrölt Jóhönnu Sigurðardóttur , sem þegar hefur kostað íslenskan almenning vel á annan milljarð króna .
Horft leiður um öxl Og Jóhanna Sigurðardóttir kvaddi þingheim súr á svip og súr í bragði .
Hún sagði : " Og oft hefur umræðan í þingsölum verið óvægin , einkum hin síðustu ár .
Kannski óvægnari og hatrammari en oft áður .
Af þeim sökum hafa síðustu vikur mínar verið daprasta tímabilið á mínum þingferli .
" Endalokin urðu þannig döprustu stundir þessa langreynda þingmanns í þingsalnum , að eigin sögn .
Hvernig mátti það vera ? Jóhanna tók við sínu embætti þegar nær hálft ár var liðið frá " hruni " .
Ofboð og ósköp höfðu gengið á og munaði minnstu að ofstækisöflum sem laumuðu sér í hóp mótmælenda í miðbænum tækist að brjóta stjórnskipun landsins á bak aftur .
Það mátti ekki tæpara standa .
Misskilið hlutverk Á þeirri stundu , sem þau Jóhanna og Steingrímur tóku sæti sín á Alþingi Íslendinga , hlaut aðeins ein dagskipun að liggja í loftinu sem væri öllum öðrum æðri .
Samstaða .
Stór hluti þjóðarinnar átti um sárt að binda .
Af minna tilefni hefur verið sagt : " Litla þjóð , sem átt í vök að verjast , vertu ei við sjálfa þig að berjast .
" En þessi tvö höfðu ekkert slíkt í hyggju .
Öðru nær .
Það skyldi stefnt í átök á öllum sviðum .
Og það var gert .
Þau dæmi og þá sögu er óþarft að rifja upp í þessari andrá .
Hún er í fersku minni .
En það er þess vegna sem þessi ferð fór svona illa .
Það þurfti ekki að gerast .
Forystumennirnir höfðu umboð .
Þau tvö nutu stuðnings og við þau voru bundnar ríkulegar vonir .
Fyrirheitin um norræna velferð og skjaldborg um heimilin voru til staðar .
Að því leyti var þetta ekki ferð án fyrirheita .
En norræn velferð og skjaldborg var bara gluggaskraut sem lítið var gert með .
Áherslurnar voru á allt annað .
Hverri sáttaviðleitni var hafnað .
Heiftin setti svip á alla framgöngu þessara tveggja forystumanna .
Hvar sem færi gafst var blásið til ófriðar .
Hin litla þjóð skyldi hvað sem tautaði og raulaði berjast við sjálfa sig þar sem varðist í vökinni .
Dagskipunin eina um að sameina þjóðina til átaka fauk fyrst í ruslakistuna .
Þess vegna fór sem fór .
Þess vegna varð eftirtekjan svona ömurlega rýr .
Þess vegna hlaut það að verða daprasta augnablikið á löngum þingferli fráfarandi forsætisráðherra að líta um öxl á kveðjustund og sjá hve herfilega illa síðustu fjögur árin höfðu verið nýtt .
