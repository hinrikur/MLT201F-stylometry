Þeir sem ákaft töluðu fyrir því að Ísland skyldi ganga í ESB sögðu að í framhaldi af óburðugri samþykkt Alþingis um að senda umsókn hæfist könnun á því hvort að aðild væri æskileg eða ekki .
Þar var talað gegn betri vitund .
Því var kannski von að það sem byrjaði svo illa hlyti auman endi .
Forleikurinn litaði eftirleikinn Raunar höfðu hinir sömu talað fyrir aðild sem allra meina bót árum saman án nokkurs fyrirvara um að nauðsynlegt væri að kynna sér hvort aðild væri Íslandi hagfelld eða ekki .
Hræsni var því yfirskrift og inntak slíks málflutnings .
" Það á bara að kíkja í pakkann " sögðu þeir næst , en viðurkenna má að þá kenningu ætluðu sniðugheitamenn aðeins mestu kjánunum í hópi áheyrenda .
Margt má gott segja um Evrópusambandið , en sannleiksást þess er sjaldan nefnd .
En hún " toppaði " þó á meðan tal opinberra íslenskra yfirvalda skeindi rennusteininn hvað " aðildarviðræðurnar " varðaði .
Evrópusambandið benti á að forðum tíð hefðu vissulega farið fram viðræður um aðild sem líkja hefði mátt við samningaviðræður .
En augljóst sé eftir að aðildarríkjum fjölgaði og reglur sambandsins birtust á 100 þúsundum síðum og komið væri stjórnarskrárígildi í ESB með Lissabon-sáttmálunum , að þá lægi fyrir nákvæmlega niðurskrifað hvað Evrópusambandið væri .
Þeir sem vildu inn í sambandið ættu ekkert val .
" Menn velja ekki a la Carte , " sagði Hollande forseti Frakklands við þá sem enn höfðu ekki skilið .
Með öðrum orðum þá er eingöngu réttur dagsins í boði .
Vilji þeir hann ekki er ekki nóg með að þeir fái ekkert annað , þeim er vísað út af veitingastaðnum .
Og því er ekki að neita að þessi staða er ekki óeðlileg .
Íslensku yfirvöldin fullyrtu að þau væru í samningaviðræðum , jafnvel könnunarviðræðum en ekki í aðlögun .
Og þeir sem aldrei setja sig inn í neitt áður en þeir gefa sitt álit tóku kröftuglega undir það .
En eitt undirstrikar öllu betur að þessi sömu yfirvöld meintu ekkert með þessum látalátum .
Á heilu kjörtímabili " viðræðna " var aldrei samið um neitt .
Yfirvöld skörtuðu " samninganefnd " og " aðalsamningamanni " en þau fyrirbæri höfðu sömu stöðu og sjávarútvegsráðherra Lúxemborgar , sé hann til .
Ráðherrann sem fór með málið allt kjörtímabilið og embættismaðurinn og nefndin með öfugmælaheitin reyndu aldrei að semja um eitt né neitt við stækkunarstjórana Olla Rehn og Stefan Füle .
Þessir tveir heita hvorki samningamenn né aðalsamningamenn heldur aðeins stækkunarstjórar .
Þeirra verkefni er ekki að semja heldur stækka ESB með aðlögun nýrra ríkja að regluverki þess .
Þeir eru yfirskoðunarmenn þess , hvort umsækjandinn hafi staðið við að laga allar sínar reglur að ESB á aðlögunartímanum eða ekki .
Þeir þurfa því ekki að skálda upp heiti á embættismenn eða aðkeypta krafta til að rugla umræðuna með hætti sem George Orwell hefur lýst best .
Asni klyfjaður gulli ...
Þegar yfirvöld hafa gefið sig blekkingariðju á vald festast þau fljótt í eigin spuna og lygavef .
Það gerðist auðvitað í þessu tilviki .
Um það eru dæmin alltof mörg .
Eitt þeirra hefur minnt á sig síðustu dagana .
Það eru svokallaðir IPA-styrkir Evrópusambandsins .
Þeir " styrkir " eru kallaðir aðlögunarstyrkir .
Ýmsir þeir sem hafa vara á aðildarbröltinu kalla þá hreint út mútur .
Öðrum andstæðingum aðildar þykir að þar sé full fast kveðið að , þótt ekki muni miklu .
Þeir hafa sumir kallað styrkina " smurningu " og tilraun til að gera forstöðumenn og starfsmenn kerfisins handgengna aðild svo þeir vinni að þeirri aðlögun sem yfirvöld fullyrða að eigi sér ekki stað .
Því miður eru nokkur dæmi um það að talsmenn stofnana tipli í kringum styrkina eins og kettir í kringum heitan graut .
Aðrar stofnanir , eins og Hagstofa Íslands , tekur ekki þátt í slíkum leik og fer ekki í felur með í skýrslum sínum til hvers þessir styrkir eru brúkaðir af stofnunarinnar hálfu .
Ný ríkisstjórn í landinu nálgaðist breytta stefnu í aðildarmálinu með einkar óheppilegum hætti og hefur það dregið mjög úr tiltrú á henni og trausti á fyrstu metrunum .
Ómarkviss framganga og fum hennar í málinu verður eins og segull á öll vandræði sem því tengjast .
Hefði ríkisstjórnin á sínum fyrstu vikum komið mikilvægum málum frá eða í réttan farveg þá væri ekki hávært nöldrið sem nú er yfir því að " ráðherrarnir hafi allir rokið í frí " eftir fáar vikur í starfi .
Einstakir ráðherrar ríkisstjórnarinnar segja það tal ósanngjarnt og það muni koma á daginn að þeir hafi víst staðið sína vakt .
Í sjálfu sér er enginn að biðja um að ráðherrar puði puðsins vegna , því að ómarkvisst streð stjórnmálamanna er ekki endilega til góðs .
Það er þekkt að sumir ráðherrar og raunar meirihluti þeirra á hverjum tíma verða aldrei herrar í sínu ráðuneyti hvað sem titli og bíl líður .
Slíkir taka að sækjast mest eftir að fá klapp á kollinn frá " sínum embættismönnum , " sem orða það vingjarnlega að sinn maður sé orðinn húsvanur .
Fáist það hrós er það öruggt merki um að sá sami verði fljótlega til lítils nýtur fyrir almenning og muni gleymast fljótt eftir stuttan feril .
Það er vissulega ekkert að því að fara varlega af stað og feta sig upp í aukið afl og aukinn hraða .
Og það er örugglega skynsamlegt að fara í fyrsta gír lágadrifs yfir erfitt vað eða um grýtta braut .
En sé ekið þannig um Miklubrautina um fimmleytið á föstudegi með allan skarann undrandi og loks illan á eftir sér verður að vísu ekki deilt um hver hafi forystuna og að varúðar sé gætt , en á hinn bóginn um flest annað .
Lengi von á einum Kenneth Clarke ráðherra í bresku ríkisstjórninni hefur lengi verið lýst sem " fyrirferðarmikilli skepnu " í skógi íhaldsins .
Hann hefur gegnt fjölmörgum ráðherraembættum allt frá ríkisstjórnarárum Margretar Thatcher og gerir það enn , þótt hann sé nú ráðherra án ráðuneytis , eins og það er stundum kallað .
Alla sína tíð hefur Clarke verið einna mestur ákafamaður Breta um auknar valdheimildir Evrópusambandsins og um að Bretar köstuðu pundinu fyrir evru .
Fram til þessa hefur hann þóst viss um að jákvæð áhrif slíks skrefs réttlættu forræði Brusselvaldsins á sífellt fleiri málaflokkum á kostnað fullveldis aðildarríkjanna .
Kenneth Clarke hefur verið frísklegur stjórnmálamaður og vaskur og ekki talið eftir sér að leggjast gegn straumi almenningsálitsins .
Það vakti því mikla athygli þegar Clarke lýsti því yfir nýlega að nú væri kominn tími til að hætta að styðja viðleitni til sífellt þéttara Evrópusamstarfs , sem viðurkennt væri að enda myndi í evrópsku sambandsríki , þar sem þjóðríkin fengju stöðu fylkja .
Annar mikill áhrifamaður breskur á hægri vængnum , Norman Tebbit lávarður , sem var mjög handgenginn frú Thatcher , telur pólitíska vendingu Clarks sanna að lengi sé von á einum .
" En , " sagði Tebbit " það er hængur á og sá er að " Húsbændur okkar í Brussel " eru ósammála þessu .
Annar hængur er sá að fráhvarf frá þessari stefnu gerði kröfu til að endurmeta sáttmála ESB frá byrjun til enda .
Við það bætist að myntbandalagið er dæmt til að mistakast án stjórnmálalegs sambandsríkis , sem þýðir að án þess myndi það líða undir lok .
Það yrði vafalaust mikill léttir fyrir Suður-Evrópu , sem hefur horft upp á eyðileggingu síns efnahagslífs , þegar evrunni hefur verið beitt til að knýja á um stjórnmálalega sameiningu álfunnar , en á hinn bóginn yrði harkalega barist gegn slíkri þróun af ráðandi öflum í ESB .
" Auðvitað er gott að menn sjái einhvern tíma að sér og betra er seint en aldrei , þótt það sé stundum lítið betra .
Hvernig fer ? Fólkið í landinu telur með réttu eða röngu að ný ríkisstjórn hafi gert " hlé " á störfum sínum í sumar .
Sé það rétt hlýtur að vera óhætt að álykta að hún ætli sér að halda áfram störfum eftir þetta " hlé " eða " hlé í bili " .
Bréfritari var strákur með kaskeiti og vísaði til sætis í Austurbæjarbíói í tvö ár .
Þegar gert var hlé á kvikmyndasýningum þar var farið fram í poppkorn og sætan drykk eða annarra erinda og svo var haldið áfram að horfa .
Hvorugur ríkisstjórnarflokkanna lofaði þess háttar hléi fyrir kosningar , enda hefði það ekki verið í samræmi við ályktanir flokkanna og vilja kjósenda þeirra ( með örfáum undantekningum ) .
Hvers vegna leiðtogar flokkanna tóku vandræðagang , sem eingöngu á eftir að versna , fram yfir heilindi við sína kjósendur er ekki vitað .
Kannski fæst svar við því eftir hlé .
