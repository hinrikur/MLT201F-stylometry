Þekkt er sú saga að á mann einn fyrir norðan var slengt niðrandi viðurnefni , sem festist við hann .
Hann var eftir það kallaður Jón þjófur í tali á milli manna .
Það er ekki björgulegt að burðast með þvílíkt viðurnefni , en það hlálegasta er að kveikjan að því var að einhverju smálegu var stolið frá Jóni ! Fréttastofa hefur baráttuna Þessi saga rifjaðist upp þegar samfylkingarmennirnir á fréttastofu " RÚV " undu sér ekki lengur yfir ógöngum flokksins síns í skoðanakönnunum og virtust hefja kosningabaráttuna formlega hinn 5. mars sl. Þá voru birtar á einum og sama deginum fjórar fréttir fjandsamlegar Sjálfstæðisflokknum , sumar þeirra oft , og þær allar svo úr lagi færðar að eingöngu tilgangurinn gat helgað þau meðul .
Árni Páll Árnason hafði óskað eftir fundi m.a. með forystu Sjálfstæðisflokks um stöðu stjórnarskrármáls og það taldi " fréttastofan " tilefni til að fá umsögn íslenska utanríkisráðherrans .
Sá bætti þó engu efnislegu við , ekki einum fréttapunkti , en var uppfullur af skætingi í garð Sjálfstæðisflokksins .
Varla hefur hann þó talið að það myndi auðvelda árangur nýkjörins formanns í beiningarför þangað .
Gagnrýnislaust , án athugasemda eða upplýsandi spurninga sem hlutu þó að vakna , jafnvel hjá þeim sem þekktu lítið til , var vaðallinn látinn ganga .
Uppleggið var að gælumál Samfylkingar og fréttastofu hennar um að kollvarpa íslensku stjórnarskránni , sem þessir aðilar hafa unnið að í heil fjögur ár , fengi ekki framgang vegna þess að Sjálfstæðisflokkurinn , með aðeins fjórðung þingmanna á Alþingi , skrifaði ekki orðalaust upp á plaggið ! Þessi fréttaflutningur var auðvitað þeim , sem í hlut áttu , til álitshnekkis .
Og svo sú næsta ...
Þá kom " frétt " um Brynjar Níelsson frambjóðanda , sem sást ganga á fund fámenns hóps , einkum fyrrverandi sjálfstæðismanna , með sömu skoðanir og fréttastofan á ESB .
Það er rétt hjá Birni Bjarnasyni að ekki fór á milli mála að þessi frétt var hvorki hugsuð til að auka álit á frambjóðandanum né Sjálfstæðisflokknum .
Síðan var frétt um að tilteknir prófkjörsframbjóðendur Sjálfstæðisflokks hefðu ekki skilað skýrslum til Stóra bróður í tæka tíð .
Það var mikil rulla um lítið .
Var nýjum varformanni Sjálfstæðisflokksins sérstaklega slegið upp , honum og flokknum til minnkunar .
Var þó ekkert tilefni til þess , eins og komið hefði í ljós , ef " fréttastofan " hefði leitað beint til viðkomandi , eins og sjálfsagt var .
Og loks var það löng frétt um þjófnaðarmál sem beindist gegn norrænum flokkahópi ( Sjálfstfl .
á aðild að honum ) sem hefur verið ákært í og komið er til meðferðar dómstóla .
Allur var málatilbúnaður " fréttastofunnar " þannig að minnti á tilburðina til að hengja Jón þann , sem fyrr var nefndur , og stolið hafði verið frá .
Það hefur ekki verið þrautalaust að koma þessum " fréttum " öllum fyrir á sama deginum , en margt getur tekist vel , þegar ríkur vilji er fyrir hendi .
Ítrekað skal það sjónarmið að þessi sérkennilega fréttastofa er sjálfsagt ekki hluti af neinu stjórnmálalegu samsæri .
Og sjálfsagt sér hinn einliti hópur , sem þar er , ekkert skrítið við framgöngu sína .
Það hlýtur á hinn bóginn að vera áhyggjuefni fyrir fólkið sem er þvingað til að halda þessari starfsemi uppi , með vísun til þess að hún eigi að iðka vandaðri og óhlutdrægari vinnubrögð en aðrir .
Starfsemi , sem vill ekki lengur kannast við að hún sé til annars en gælubrúks hóps , sem hefur hreiðrað um sig og hefur því bannað að lögformlegt heiti stofnunarinnar sé brúkað af nokkrum manni , sem þar er á launaskrá .
Og hver einasti innanbúðarmaður hlýðir ! Sest við sama rokkinn Og sömu dagana hélt " RÚV " áfram að reka trippin fyrir siðprúða sómamanninn Björn Val Gíslason , sem í ein tvö ár hefur verið með spuna um lán sem veitt var Kaupþingi á haustdögum 2008 .
Jafnan er látið eins og málið sé dularfullt og óupplýst og með hálfsannleik , ruglanda og spuna í svokölluðum Spegli " RÚV " er leitast við að ýta undir brölt Björns Vals .
Hálmstráið , sem reynt er að hanga á , til að réttlæta áróðursherferðina , er að Seðlabankinn hefur , með vísan í lög sem um bankann gilda , hafnað því að birta samtal talsmanns bankans við forsætisráðherrann á þeim tíma .
Sú synjun hefur aldrei verið borin undir þá tvo , enda telur bankinn að þeir eigi ekki aðild að málinu .
Hið " dularfulla " samtal hafði aðeins eina þýðingu .
Það staðfesti að lánið var veitt með samþykki oddvita ríkisstjórnarinnar , efnahagsráðherrans , þess sem bankinn féll stjórnarfarslega undir .
Um það hefur enginn efast .
Synjun bankans er lögformleg ákvörðun sem Úrskurðarnefnd um upplýsingamál hefur staðfest .
Hún myndi engu skipta nema vegna þess að einn af ómerkilegri stjórnmálamönnum landsins hefur reynt að nota sér þá synjun til að fara í pólitískan skollaleik .
Bankinn liggur ekki einn á þessu samtali .
Rannsóknarnefnd Alþingis hafði afrit af því og hefur vísast sent það Sérstökum saksóknara með öðrum gögnum .
Ríkissaksóknari hefur vafalítið haft það líka þegar unnið var að ákæru á hendur Geir H. Haarde fyrir Landsdómi , sem Björn Valur tók sem þingmaður virkan þátt í .
Þótti ekkert merkilegt þar Rannsóknarnefnd Alþingis gerði eins og kunnugt er aðeins athugasemd við tvö atriði sem þóttu duga til málamyndaáfellis gagnvart bankastjórn SÍ .
Annað var um að bankastjórnin hefði svarað munnlegri fyrirspurn munnlega en ekki skriflega og er þó hvergi deilt um svarið ! Hitt var fyrir að hafa ekki , þvert á lögmætisregluna , látið sig hafa að ganga inn í lögboðið hlutverk Fjármálaeftirlitsins varðandi tiltekið atriði í starfsemi LÍ .
Ljóst má vera að þessi tvö furðuatriði voru hugsuð sem einhvers konar dúsa upp í æsingarlið .
Og ekki vantaði að " RÚV " gerði sér mat úr því er plagg nefndarinnar var birt .
Þegar á það er horft var það stofnuninni til háðungar .
En lánið til Kaupþings náði ekki þvílíkri alvöru , að mati Rannsóknarnefndarinnar , eins og þeirri að hafa ekki svarað munnlegri fyrirspurn skriflega .
Og hvernig skyldi standa á því ? Það kann að hafa m.a. verið vegna þess að SÍ lánaði úr gjaldeyrisforða sínum , samkvæmt vilja og samþykki ríkisins , fjárhæð sem var tryggð með veði sem endurskoðaðir reikningar sýndu að nálgaðist að vera þrefalt virði lánsins sem veitt var .
Ef reyna myndi á veðið myndi fjárhæðin skila sér í gjaldeyri , svo ákvörðunin hafði engin áhrif á forðann .
Þessu til viðbótar , sem auðvitað var gætt að sleppa í hinni broguðu umfjöllum " spegilsins " , hafði verið leitað til Seðlabanka Danmerkur , sem staðfesti , eftir að hafa ráðgast við fjármálaeftirlit sama lands , að um mjög traustan banka væri að ræða og ekki væri nein sjáanleg ástæða til að efast um mat á stöðu hans .
Bankinn væri að auki , eins og aðrir danskir bankar um þær mundir , með sérstakri tímasettri ríkisábyrgð Danmerkur .
Þótt mánuðir eða ár hefðu verið fyrir hendi hefði ekki verið kostur á að sannreyna gæði veðsins betur en þarna var gert .
Að auki var tækifærið notað til að taka allsherjarveð í FIH-bankanum og gat hann því staðið gagnvart öðrum skuldbindingum Kaupþings gagnvart SÍ en fólust í umræddu láni .
Þegar þeir , sem Jóhanna og Steingrímur komu í Seðlabankann , með aðferðum sem eru kunnar , ákváðu eftir dúk og disk að snúa sér að sölu á FIH-bankanum er sagt , að staða hans hafi verið orðin önnur en þegar veð var veitt .
Ef marka má fréttir var veðið , sem talið hafði verið yfirgnæfandi gagnvart láninu , af öllum sem áttu eða máttu vita , jafnvel ekki talið þá nægja fyrir því einu ! Með hálfsannleik og spuna er svo reynt að láta málið líta svo út að bankastjórarnir þrír , sem hraktir höfðu verið frá bankanum , með einstakri pólitískri ofsóknargerð , hafi einnig borið ábyrgð á síðbúnum sölutilburðum núverandi bankastjórnar SÍ og því , að síðari tíma atburðir í Danmörku kunni að hafa breytt gæðum veðsins .
Björn Valur Gíslason hefur verið með þetta mál " til meðferðar " í nokkur ár í fjárlaganefnd og lítt sparað dylgjurnar allan þann tíma .
Framkoma hans er þó auðvitað fjarri því að vera í neinu fyrir neðan virðingu hans .
En um taglhnýtinginn , fréttastofu " RÚV " , ætti auðvitað að gegna öðru máli , en það virðist ekki gera það .
Allan þann tíma , sem þessi " fréttastofa " hefur tekið þátt í ófrægingarherferð Björns Vals Gíslasonar , hlýtur hún að hafa hugleitt að spyrja hann , hverju fyrrverandi bankastjórn hafi svarað á fundum sínum með fjárlaganefnd , þegar aftur og aftur hafi verið farið yfir málið á undanförnum árum .
Varla dettur " fréttastofunni " í hug að bankastjórnin gamla hafi aldrei verið spurð um eitt né neitt allan þann tíma sem dylgjurnar og spuninn hafa staðið ? Það getur varla verið .
