F ljótt á litið virðist ekki margt gott hægt að segja um " kalda stríðið " .
Heiminum var skipt í fylkingar og margur var grunaður um græsku og ekki alltaf að ástæðulausu .
Milljónir manna voru sárþjáðar á sálinni áratugum saman vegna kjarnorkuvár sem þeir ætluðu að vofði sífellt yfir .
Margoft og reglubundið voru birtar lærðar greinar um hversu oft og mörgum sinnum stórveldin gætu nú gjöreytt öllu lífi hvort hjá öðru og í framhaldinu gert alla jarðneska tilveru óbærilega .
Ófróða samfélagið En þegar gamla kjörorðið " allt er gott sem skapar vinnu " er haft í huga átti kalda stríðið sínar góðu hliðar og þær sumar skínandi skærar og pússaðar .
Vopnasmiðir og raunvísindamenn í fjölmörgum greinum líktust ár eftir ár kartöflubændum í Þykkvabæ í sífelldu góðæri með frostlausum nóttum fram í október .
Tugir þúsunda stórgáfaðra manna gegndu prófessorsstöðum við fjölda háskóla og lögðu mat á kalda stríðið á firnaflottum fyrirlestrum og ófáar doktorsritgerðir voru skrifaðar sem sérfræðingarnir vottuðu hver hjá öðrum af skarpskyggni fullkomlega lausir við vanhæfni af nokkru tagi , þrátt fyrir nálægð og vináttu , sem ýtti fremur undir fræðilega fjarlægð en hitt .
Nutu þessir vísindamenn að vonum mikillar virðingar fyrir yfirburði sína og skyggnigáfu inn í flókna veröld leyndarhjúps , samsæris og pólitískra átaka í hásölum valda , þar sem einn afleikur gat þýtt að milljarður manna yrði máður út án þess að frétta af því eins og hundrað þúsund vespur sofandi í sinni kúlu .
Öllum þessum yfirburðasnillingum kom að vísu algjörlega í opna skjöldu þegar múrinn hrundi allt í einu og í ljós kom að gamla sovétið sem ógnað hafði öllum heiminum stóð ekki lengur undir sér og hafði kannski aldrei gert .
Nú hefði verið kjörið að nýir sérfræðingar skrifuðu þúsundir doktorsritgerða um allar gömlu doktorsritgerðirnar .
Bæði hefði það skapað mikla vinnu og heilmikil móttökuumsvif og ýtt undir útgáfu á ritrýndum fræðiritum .
En ritrýni er nýlegt heiti yfir ofmetin fyrirbæri í lokuðum fræðasamfélögum sem er þó síst af öllu trygging fyrir að birt efni sé frumlegt og vekjandi .
En það tryggir auðvitað bærilega að það falli í kram þeirra sem fyrir eru á fleti .
Bræðrabylta í bankafræðum En hinum frægu kaldastríðssérfræðingum má segja til hróss að þeir voru ekki meira úti að aka í sínum fræðum en hundruð þúsunda hagfræðinga frá lærðustu skólum veraldar og í fræðasetrum bankastarfseminnar voru um fyrirsjáanlegt bankahrun .
Höfðu þeir síðartöldu þó skrifað hundruð þúsunda ritrýndra greina sem vinir og félagar höfðu farið samviskulega yfir og vottað .
Þykja þeir flestir ef ekki allir sjálfsagt síst minni spekingar eftir sem áður .
Stjórnmálafræðingar segjast sumir vissir um að með lokum kalda stríðsins hafi nálgun stjórnmálanna fengið algjörlega nýjan brag .
Þar vitna þeir til þess að nú sé slagurinn ekki " upp á líf og dauða " enda séu heimsyfirráð hvergi á döfinni lengur nema helst í þeim bíómyndum sem enn eru gerðar í kringum James Bond .
Þá vill gleymast að kalda stríðið stóð fremur stutt þegar horft er til sögunnar .
Menn urðu ekki uppteknir af því fyrr en eftir að heimsstyrjöldinni síðari lauk og stríðsbræðurnir sem stóðu saman að stofnun Sameinuðu þjóðanna fóru smám saman að fjarlægjast eftir því sem lengra varð í Hitler og áttu loks orðið fátt sameiginlegt .
Stalín og erfðaprinsar hans bjuggu auðvitað við hástig lýðræðisins , öfugt við Vesturlandabúa .
Þeir lutu í öllu vilja landa sinna öreiganna , sem þeim hafði tekist að fjölga mjög myndarlega.Þar var hvorki grætt né grillað sem nú telst öruggt merki um sjálfbært og sætt líf .
Ein ástæðan var sú að ríkið átti allt og því ekkert að græða og grill voru hvergi sjáanleg .
Lífsbaráttunni lauk ekki Bandaríkin þráðu að draga sig sem allra fyrst burt úr vesturevrópskum vandræðum , njóta á ný einangrunar á ástkæru meginlandinu sínu , þar sem allt var til alls og allir áttu sinn möguleika á að eignast hlutdeild í ameríska draumnum .
Sá var mun líkari hinum íslenska frá 2007 , ( en þó hófsamlegri ) um að grætt skyldi fyrri partinn , svindlað síðdegis og svo glaðst yfir grillinu og opnu 100 þúsund króna rauðvínsflöskunni í framhaldinu .
En þrátt fyrir að kalda stríðið sé nú orðið hæfilega volgt bendir margt til þess að lífsbaráttan hafi ekki verið afnumin né heldur baráttan fyrir lífsskoðun og þeim gildum sem meðal annars voru nefnd í sígildri ræðu í fjallshlíð .
Og enn má takast á um hvar þungamiðjan er á réttlætisreislunni .
Meira að segja á því skeri sem Jörundur danski helgaði sér með hálfri skipshöfn á árum Napóleons og Núbó með köttinn vildi endurtaka áður en Jóhanna hélt til sinnar St .
Helenu , eru enn efni til að berjast fyrir skynsamlegri tilveru .
Nú standa til dæmis yfir umræður um hvernig menn muni ætla að leysa " skuldamál heimilanna " .
Þar er þó ekki einungis átt við skuldamál elliheimilanna , eins og þeir hjá Eir hafa kannski verið að vona .
Það virðist átt við heimilin , þar sem menn leggja sig , eins og þau leggja sig .
Ekki áhættulaust að vekja ljónin Þegar Japan lét sprengjum rigna yfir Pearl Harbour 1941 , svo helst minnti á Íslendinga um áramót og Adolf Hitler sagði Bandaríkjunum stríð á hendur í tilefni þess , var sagt að Winston Churchill hefði muldrað í barm sinn að aldrei hefðu önnur eins óhófslæti verið notuð til þess að vekja eitt sofandi ljón .
Enda gerði það ljónið meira en að öskra og öll óvissa um úrslit stríðsins varð þar með úr sögunni nema sú ein , sem laut að nákvæmri tímasetningu á uppgjöf Japans og Þýskalands .
En það sofa fleiri en ljón .
Hvergi er meira sofið en einmitt á heimilum .
Og þegar óréttlætinu er sagt stríð á hendur og allir sameinast um að leysa úr " skuldamálum heimilanna " þá gerist það sem Oddgeir Kristjánsson lýsti í upphafi fyrsta erindisins í kvæðinu góða sem Árni í Eyjum samdi lagið við : " Bjartar vonir vakna ...
" Og það er auðvitað bæði gott og gleðiríkt að verða vitni að því þegar bjartar vonir vakna og stírurnar eru nuddaðar úr svefndrukknum augunum .
En sú gleðistund er einungis blábyrjunin .
Nauðsynlegt er að ljúka sem fyrst við verkið sem væntingarnar skóp .
Það má öllum vera ljóst að sá vandi sem á að leysa er skilmálum bundinn .
Það dugir ekki einvörðungu að " heimili " , eins og það heitir , hafi hleypt sér í skuldir .
Slíkt hefur gerst á öllum tímum , hvernig sem árar efnahagslega hér heima eða hvernig sem " viðskiptakjör " þjóðarinnar hafa verið það og það sinnið .
Í því tilviki sem hér er til umræðu er vísað til falls bankanna og að stökkbreytingar hafi orðið á vísitölum sem þeyttu skuldum þeirra , sem lán tóku í góðri trú , upp í rjáfur eða í gegnum það .
Kaupið hafi á hinn bóginn fengið sig hvergi hreyft .
Vandinn er m.a. sá , að neysluvísitölur hafa áður sveiflast til og jafnvel meira en nú gerðist án þess að úr hafi verið bætt .
En svo er hitt , að fyrir mikla miskunn sína hefur gyðja laganna rétt af tilteknar stökkbreytingar hjá fólki sem vísvitandi ákvað að tengja skuldbindingar sínar við erlendar myntir , þótt tekjur þess væru innlendar .
Nú þarf að vanda sig Þessi staða þrýstir á að eitthvað verði gert fyrir hópinn sem sat eftir með sárt ennið .
Og það virðist góð sátt um að " eitthvað " verði að gera fyrir hann .
En " eitthvað " er ekki ljósasta hugtak málsins .
Og víst er , að takist efndirnar á dálítið óræðum loforðum , en sverum , ekki nægjanlega vel , gæti fyrsta hending annars erindisins í góðkvæði Oddgeirs orðið hljómmeira en hollt er : 1 ) " Bjartar vonir vakna ..
" 2 ) " Í æðum ólgar blóð ..
" Vongleðin og vonsvikin prýða hvor sína hlið peningsins og því mikilfenglegri sem hin fyrri var , því dekkri kann hin að verða .
Það dettur engum annað í hug en að mönnum gangi gott eitt til þessa dagana og einnig vikurnar sem fóru á undan .
Það stendur örugglega ekki annað til en að gera gott og beina þeim fjármunum , sem með sæmilegri sanngirni geta fengist frá þeim sem lélegt tilkall eiga til þeirra , að þeim blettum þjóðarlíkamans sem aumastir eru um þessar mundir .
En það verður að vanda sig .
Hin endanlega ákvörðun þarf að liggja fyrir innan fárra mánaða .
Hún verður að vera mjög skýr , sanngjörn , skiljanleg og trúverðug .
Hún þarf að verða svo skýr , sanngjörn , skiljanleg og trúverðug að líka þeir , sem út undan verða , geti unað sæmilega við hana , þrátt fyrir sín vonbrigði .
