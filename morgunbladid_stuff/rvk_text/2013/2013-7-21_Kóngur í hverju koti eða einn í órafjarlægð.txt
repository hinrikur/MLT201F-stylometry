Flest má flokka í gott eða illt og fer slík flokkun stundum mest eftir flokkaranum sjálfum , sjónarmiðum hans , þekkingu eða dyntum .
Í stjórnmálaflokkum , sem eins og nafnið vísar til byggjast á sjálfsflokkun fólks eftir sjónarmiðum og lífsskoðunum , er stundum talað um að maður sé " góður flokksmaður " .
Slík útnefning getur haft nokkrar merkingar .
Sá sem þennan merkimiða hlýtur getur fylgt flokknum sínum hvað sem á gengur .
Hann getur líka , rétt eins , verið kvikur í taumi , vegna þess að hann fylgi meginsjónarmiðum flokksins fast eftir og líði ekki vel þegar " forystan " fer frjálslega með flokksgildin í valdastreði tímans .
Og " góður " þykir flokksmaður stundum vera af því að hann hefur verið tryggur ákveðnum öflum innan flokksins síns og aldrei " bilað " .
Þau öfl eru gjarnan kölluð flokkseigendafélög , oftast þó af þeim sem miðað hefur hægar í framaátt en þeir sjálfir vildu .
Slíkrar flokkunar gætir stundum í eftirmælum um menn og konur .
" Hann var grjóthart íhald alla sína tíð .
" " Hún var eðalkrati í ættliði , enda úr Hafnarfirði .
" " Hann var kommi af gamla skólanum , hafði taugar til Stalíns til hins síðasta , enda var réttlætiskennd Guðmundar einstök og sterk .
" Margur , sem utan við framantalda hópa stendur , myndi ekki endilega telja slíka einkunnagjöf eftirsóknarverða .
En það er ekkert rangt við hana heldur , hún meiðir engan og er jákvæð lýsing af hálfu þess sem skrifar .
Flokksbönd eru ekki eins sterk og áður var og innviðir flokka veikjast .
Þar kemur margt til .
Baráttan þykir ekki lengur vera " upp á líf og dauða , " eins og það er orðað .
Áhrifavaldar á þróun þjóðfélagsins eru fleiri en áður var og þar fram eftir götunum .
En fleira kemur til .
Stjórnmálaflokkar hafa sætt ákveðnu " einelti " þótt það eigi ekkert skylt við það sem það hugtak tekur til á skólalóð eða vinnustað .
Veiti fyrirtæki eða einstaklingur fjárhagslegan stuðning við stjórnmálaflokk fellur umsvifalaust sönnunarbyrðin á viðkomandi að ekki sé eitthvað annarlegt eða glæpsamlegt við þá gjörð .
Stjórnmálaflokkarnir hafa hrakist til að ríkisvæða meginhluta af fjárhagsgrundvelli sínum .
Það hlýtur að vera sýnu hættulegra en hitt sem menn þóttust vera að varast .
Við þetta hefur bæst að þannig er komið að sjálfskipaðir álitsgjafar og þeir sem telja sig bærasta til að leiða umræðuna tali um þá sem starfað hafi innan stjórnmálaflokka sem laskað fólk .
Óalandi og óferjandi utan vettvangs stjórnmála , hvernig sem þeim hefur vegnað innan hans og um leið að stjórnmálaleg reynsla megi og eigi einskis að meta .
Þetta er nánast séríslenskt fyrirbæri .
Vaxandi kröfur eru uppi í þjóðfélaginu um að umsækjendur um störf séu krafðir um að sakavottorð fylgi annarri upplýsingagjöf þeirra .
Slíkar kröfur eru vissulega skiljanlegar þegar um viðkvæm störf er að ræða , en eftir því sem þær verða algengari er augljóst að einstaklingar sem sætt hafa dómi og refsingu eiga von á þungri viðbótarrefsingu að afplánun lokinni , jafnvel ævilangt .
Atvinnubanni .
Ekki verður stöðu stjórnmálamanna jafnað við slíkt , fjarri því .
En það vottar þó aðeins fyrir slíku .
Svokölluð rannsóknarskýrsla um Íbúðalánasjóð sem birt var fyrir skömmu var með miklum annmörkum , eins og fram hefur komið .
Þar var að auki fjallað á sérkennilega vilhallan hátt og stundum æði barnalega um einstaklinga sem gegnt höfðu störfum sem lýðræðislega kjörnum fulltrúum er gert að ráðstafa .
Þótt sú umfjöllun hafi verið veikburða og næstum öfgakennd á köflum , þá hefur slíkrar þróunar gætt í þessa átt á undanförnum árum .
Lítill vafi getur verið á að síbyljuáróður af slíku tagi verður til þess að ungt fólk með heilbrigðan metnað forðast að láta eyrnamerkja sig með flokksstimpli , þótt hugur þess standi til þátttöku í stjórnmálastarfsemi um lengri eða skemmri tíma .
Flokkarnir veikjast að sama skapi .
Þrátt fyrir slíka öfugþróun er lýðræðið enn talið besti grunnur stjórnskipunar sem þekkist , þótt ekki sé það gallalaust fremur en annað gott .
Lýðræðið krefst þess að fólk skipi sér í flokka , berjist fyrir hugsjónum við samherja innan þeirra og sameiginlega gegn merkisberum annarra sjónarmiða á hinum almenna vettvangi .
Það er mikilvægt fyrir stjórnmálaflokk og fyrir heilbrigða lýðræðislega starfsemi og loks þjóðarhagsmuni að öflugt , heiðarlegt , kappsamt og góðviljað fólk starfi innan þeirra .
Þar þurfa að vera einstaklingar sem gætu eins vel og um leið skarað fram úr á flestum öðrum sviðum þjóðlífsins .
Slíkt fólk má ekki með brennimerkjum fæla frá þátttöku í stjórnmálum .
Brennimarkarar hafa þegar gert mikinn skaða .
Um rök Rökræður eru undirstaða og raunar forsenda þess að ákvarðanir geti orðið málefnalegar og réttar .
En eins og annað má flokka rök og er það óspart gert .
Menn flytja " góð rök " fyrir máli sínu og stundum þykir skorta nokkuð upp á gæðin , en rökin þykja engu að síður vera sannfærandi .
Andstæðingunum er auðvitað gjarnt að slá um sig með rökleysum eða upphrópunum sem aldrei geta kallast rök í hefðbundnum skilningi .
Um þessar mundir eru mannabreytingar að verða á æðstu stöðum , sjálfum hásölunum í okkar heimshluta .
Drottning Hollands vék fyrir syni sínum , sem nú er orðinn kóngur þar í landi , og Albert nágranni hennar í Belgíu , sem varð kóngur þar er barnlaus bróðir hans féll frá , hefur nú ákveðið að víkja úr hásætinu fyrir sínum syni .
Og í Bretlandi hefur stór hópur fólks , fréttahauka sem annarra , beðið fyrir utan fæðingardeild í London þar sem Katrín prinsessa , hertogaynja af Cambridge , er komin á tíma .
Þeir sem fylgjast með alþjóðlegum fjölmiðlum skynja að það er spenna í lofti vegna þessa .
En konungleg rök ? Á meðan enn var viðurkennt að konungdæmin væru guðleg sköpun þurfti auðvitað engin rök með eða á móti tilveru þeirra og lengi vel alræðisvaldi á nær öllum sviðum þjóðlífsins .
Það er raunar ekki mjög langt síðan undan þeirri " staðreynd " fjaraði og konungdæmum hefur fækkað í framhaldinu .
Byltingar bönuðu keisaradæmum í Rússlandi og Kína .
Heimsstyrjöldin fyrri eyddi keisaradæmi Þýskalands og hinn heilagi keisari í Japan missti sín völd með seinni styrjöldinni , en hélt tilveru og töluverðum heilagleika áfram .
Það voru pólitískar sviptingar sem réðu mestu um þessa þróun .
En á þessu voru undantekningar .
Þannig var konungdæmi endurreist á Spáni að fyrirmælum Frankos einræðisherra , þá hann var allur .
Systir Grikkjakóngs varð drottning þar en Grikkjakóngur hrökklaðist sjálfur frá sínum völdum og flúði með sína lille söde Anne Marie til Lundúna .
Ekki verður endilega séð að hagur Grikkja hafi vænkast við það .
Nú eru völd konunga og drottninga nær eingöngu í orði en fá á borði .
Til eru félög og jafnvel stjórnmálaflokkar sem hafa það á stefnuskrá sinni að fallið verði frá hinni fornfálegu skipan enda standi engin rök til hennar .
Síðustu áratugina hefur ekki verið mikill vindur í seglum slíkra .
Forsætisráðherra Ástralíu ákvað þó þjóðaratkvæðagreiðslu um hvort Elísabet II. og afkomendur hennar skyldu áfram teljast þjóðhöfðingjar Eyjaálfunnar .
Fljótt á litið virðist sú skipan æði sérstök enda ógnarfjarlægðir á milli þjóðar og höfðingja hennar .
En Ástralir sögðu nei við því að taka upp innlendan forseta í stað síns konunglega herra , hinum megin á hnettinum .
Nú er ekki létt að færa fyrir því rök , og hvað þá góð rök eða sannfærandi , að þjóðir sem þykjast þroskaðar og lýðræðissinnaðar skuli binda skipun í æðsta embætti sitt við tiltekna fjölskyldu , sem langt í ættir fram tengist einhverjum sem rændi völdum forðum .
En í þessu tilviki hafa þjóðirnar einfaldlega ákveðið að rök komi þessu tiltekna máli ekkert við .
Og þótt kostnaður við konungshald og hallir sé töluverður þykir margt benda til að beinar og óbeinar tekjum af starfseminni séu jafnvel meiri .
Væntanleg fæðing barns í London þessa dagana , sem verður í þriðja lið frá hásætinu , þykir þannig þegar hafa haft mælanleg áhrif á hagvöxt til hins betra .
Það væri auðvitað fislétt fyrir okkur Íslendinga að hafa haft okkar þjóðhöfðingja áfram í Amalíuborg þrátt fyrir fullveldi , ef horft er til þeirra í Ástralíu og Kanada .
Hlutfallslegur kostnaður okkar af því hefði vísast verið minni en af uppihaldinu á Bessastöðum .
En kannski hefur heimsstyrjöldin seinni haft áhrif á það hvernig fór .
Við þurftum að koma okkur upp ríkisstjóra eftir að Hitler hafði fyrirhafnarlaust hertekið Danmörku og eftir það varð sjálfsagt ekki aftur snúið .
Sumum þykir það hugsanlega bót í okkar máli að ekki er laust við að konunglegur vírus hafi einatt komist í suma þeirra sem setið hafa Bessastaði um skeið í umboði lýðsins .
En þrátt fyrir að slíkt hafi leitt til töluverðra og jafnvel virðingarverðra tilburða þá verður það þó aldrei eins .
Það er eins og menn vilji varast eftirlíkingar í þessum tilvikum sem öðrum .
