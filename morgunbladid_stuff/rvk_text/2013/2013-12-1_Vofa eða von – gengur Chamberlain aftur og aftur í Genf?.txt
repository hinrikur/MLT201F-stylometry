Samningar sex ríkja við Íran hafa orðið til þess að Neville Chamberlain , sem var forsætisráðherra Breta í aðdraganda seinni heimsstyrjaldarinnar , hefur verið dreginn inn á sviðið aftur .
Hann stendur þar sem sígildur fulltrúi friðkaupenda .
Útbærir friðkaupendur Það eru til margvíslegar skilgreiningar á friðkaupendum og fæstar uppörvandi fyrir þá .
Ein segir að friðkaupandinn minni á manninn sem hendi sífellt stærri steikarbitum í kjaftinn á mannætutígri í þeirri von að á endanum leiði það til þess að tígurinn fái sig fullsaddan og breytist í grænmetisætu .
Auðvitað eru til fjölmörg dæmi , stór og smá , sem sýna að ekki er algilt að friðkaup endi illa .
Þau eru algeng aðferð í venjulegu fjölskyldulífi og þekkt uppeldisaðferð .
Í gullaldartíð Íslandssögunnar eru mörg góð og göfug dæmi um að menn , jafnvel hetjur og skáld , hafi keypt sér frið til að forðast annað verra .
Og flestir sem veifa Chamberlain , eins og fuglahræðu úr heimspólitíkinni , eru búnir að gleyma því að hann var ekki einn að verki við að friðmælast við þá Hitler og Mussolini á árunum fyrir stríð .
Og auðvitað vissi hann heldur ekki þá allt það sem allur heimurinn veit núna , hvaða menn þessir tveir höfðu að geyma .
Það klöppuðu flestir Yfirgnæfandi meirihluti breska þingsins , menn úr öllum flokkum , studdi eindregið þessa stefnu Chamberlains og raunar Stanleys Baldwins á undan honum .
Og handan Atlantshafsins dásamaði Franklin Roosevelt Bandaríkjaforseti þessa yfirveguðu , raunsæju og vitsmunalegu afstöðu breska forsætisráðherrans .
Enda fór Roosevelt fram sem frambjóðandi stríðsandstöðu í forsetakosningunum 1940 , þótt stríð hefði þá geisað í Evrópu rúmt ár .
Þegar þar var komið þóttist forsetinn vissulega sjá að Bandaríkin gætu ekki setið hjá mikið lengur .
En almenningur í Bandaríkjunum var fjarri því að vera þess sinnis .
Það gerðist ekki fyrr en eftir árásina á Pearl Harbour og dómgreindarlausa stríðsyfirlýsingu Adolfs Hitlers á hendur Bandaríkjunum í kjölfarið .
Hafi bandarískur almenningur verið þannig stemmdur þarf engan að undra að Bretar væru það ekki síður .
Þar voru miklu fleiri " brennd börn " sem höfðu ástæðu til að forðast þann eldinn heita .
Það var ekki liðinn nema hálfur annar áratugur frá heimsstyrjöldinni fyrri .
Þeirri , sem átti að binda enda á þess háttar helfarir í eitt skipti fyrir öll .
Heimsstyrjöldin fyrri var viðurstyggileg styrjöld , þótt hún næði því naumast landfræðilega að rísa undir heitinu Heimsstyrjöld eins og sú síðari var miklu nær því að gera .
Andstæðar fylkingar voru í skotgröfum í orðsins fyllstu merkingu á afmörkuðu svæði í Evrópu og stórir hópar af ungum mönnum , hundruð þúsunda þeirra , sem ekki einu sinni höfðu náð blóma lífsins , voru sendir þangað eins og húsdýr til slátrunar .
Og sú ömurlega lýsing er líka í orðanna fyllstu merkingu .
Í skotgröfunum breytti litlu hvort þú varst hugaður eða hræddur hermaður .
Æðstu yfirmenn herjanna héldu sig í vellystingum vel úr skotfæri og æðsti yfirmaður Breta var í stríðslok heiðraður fyrir stjórnun sína með fáránlegum fjárhæðum , í stað þess að rífa af honum borða og titla .
Sárafáar breskar fjölskyldur komust hjá því að bera sár þessa ógeðfellda hildarleiks á skrokk sínum eða sál .
Friðkaupandinn var því lengst af þeirra maður en ekki " stríðsæsingamaðurinn " Winston Churchill , sem púað var á í þinginu ár eftir ár og ekki síður utan þings .
Virðuleg blöð , sem lengi höfðu greitt Churchill fúlgur fyrir að skrifa reglubundna pistla fyrir sig , sögðu honum upp þeim starfa vegna ógeðfelldrar afstöðu hans .
En eins og við vitum núna , hvert og eitt , þá kom á daginn að hann hafði ekki bara haft rétt fyrir sér og Chamberlain , Roosevelt og þeir hinir rangt , það varð heiminum dýrkeypt að hlusta ekki á hann fyrr en það var orðið um seinan .
Segir það alla söguna ? En samt sannar það ekki heldur að friðkaupendur hljóti alla tíð síðar að hafa rangt fyrir sér .
En þegar þeir gera það verður það örugglega dýrkeypt .
Samningur um að slaka á viðskiptaþvingunum gagnvart Íran í næstu sex mánuði gegn því að á meðan auðgi þeir úran í minna mæli en þeir hafa gert , er líklegur til að fá stuðning flestra .
Vonin er vegvísirinn eins og svo oft áður .
Menn vilja trúa því að um fyrsta skref á góðri vegferð sé að ræða .
Allur þorrinn fyllir því slíkan hóp .
Einvörðungu Ísrael talar hátt og ákaft á móti samningsgerðinni og segir hana afleik af verstu tegund .
Sumir fréttaskýrendur halda því fram að hin harkalegu viðbrögð stjórnarinnar í Jerúsalem séu það eina sem hafi getað gert íranska forsetanum kleift að koma málinu í gegn heima fyrir .
Ekkert bendir þó til þess að áköf andspyrna Ísraela sé sett fram sem hluti leiktjalda mikils atburðar .
Og með hliðsjón af öðrum dæmum er það ekki heldur sönnun fyrir því að Ísraelsmönnum skjátlist að þeir séu svo einangraðir sem þeir eru .
Rödd hrópandans í eyðimörkinni er ekki með öllu ókunnugt fyrirbæri .
List stjórnmálanna Sá mikli bókakostur , sem til er um fyrrnefndan þátt í aðdraganda heimstyrjaldarinnar síðari , staðfestir að Neville Chamberlain var ekki í neinum vafa um að stefnan sem hann fylgdi væri sú eina sem til greina kæmi .
Hún væri bæði efnislega og siðferðilega hin eina rétta .
Það sama verður ekki sagt um Roosevelt .
Hann hallaðist að því eins og fleiri að stjórnmál væru ekki síst " list hins mögulega " .
Almenningsálitið neyddi hann til að neita því með öllu að til álita kæmi að Bandaríkin myndu enn einu sinni taka beinan þátt í erjum manna og ríkja í Evrópu .
Færi hann gegn því myndi forsetaembættið ganga honum úr greipum .
List hins mögulega er stundum helsta undirrótin í " skoðunum " stjórnmálamanna , bæði stórum og smáum .
Og því miður leiðir hún iðulega til þess að stjórnmálamenn koma fram undir fölsku flaggi um hríð .
Á Íslandi sjáum við stjórnmálamenn sem hafa lagt sitt af mörkum til að eyðileggja tilveru flugvallar í höfuðborginni draga upp annan fána þegar þeir átta sig loks á að skoðanir borgarbúa sjást ekki alltaf best í botninum á latteboxinu .
Eða þegar frambjóðandi sem hefur vel og ákaflega sótt lokaða fundi þeirra sem eiga þá ósk heitasta að koma Íslandi í ESB , þykist þegar sú stefna er orðin viðkomandi erfið , eingöngu vera með sömu dilluna og þeir aðrir sem vilja endilega fá að " ljúka " samningaviðræðum , sem staðið hafa í fjögur ár , án þess að hefjast .
Degi sjakalans hallar Nánast á sama augnabliki og Chamberlain var að hamast við að strjúka Herr Hitler rétt , til að tryggja " frið um okkar daga " fæddist ungur Breti .
Það var 28. ágúst 1938 og hann var látinn heita Frederick Forsyth .
Sá varð 19 ára yngsti orrustuflugmaður í her þjóðar sinnar , en frægð og auð náði hann sér í með öðrum hætti .
Hann notaði fljótandi stíl blaðamennskunnar til að skrifa bækur og sló hin fyrsta þeirra , Dagur sjakalans , rækilega í gegn .
Hann skrifaði hana á rafmagnsritvél og hefur haldið tryggð við forngripinn síðan og nýjasta bókin ( og kannski hans síðasta ) , Dauðalistinn , er skrifuð á þess háttar tæki .
Forsyth hefur jafnan stutt breska Íhaldsflokkinn og lagt upp úr því að vera traustur stuðningsmaður hans , þótt hann hafi ekki hikað við að viðra skoðanir sínar með leiftrandi hætti .
Hann treystir sér þó ekki til að greiða honum atkvæði sitt í næstu kosningum , vegna þess að flokkurinn hefur ákveðið að ganga þvert á loforð sín og styðja opinbert eftirlit með fjölmiðlum .
Vonandi mannar núverandi ríkisstjórn á Íslandi sig upp í að kasta burt slíkri lýðræðislegri andhverfu .
Hún hefur gefið það til kynna að vilji standi til þess .
En verði notuð við þá lýðræðishreinsun sams konar aðferð og í Evrópumálum eftir síðustu kosningar gæti það litla mál leyst í áföngum um miðja þessa öld .
Tvískinnungur breska Íhaldsflokksins í Evrópumálum , sem lítið hefur verið að marka , er raunar annað mál sem hefur gert hinum trygga liðsmanni flokksins Frederick Forsyth erfitt um vik að krossa við flokkinn í kosningum .
Það er í rauninni ömurlegt þegar ágætir menn , sem afsaka má að reyni að leika list hins mögulega , fálma sífellt í myrkrinu eftir hinu ómögulega .
Hvað ætla þeir að gera þegar þeir rekast loks á það ? 