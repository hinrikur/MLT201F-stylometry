Stríðið við Íran stóð í tæp átta ár og var óhemju blóðugt og týndi nærri ein milljón manna lífi áður en yfir lauk .
Í því stríði beitti Saddam Hussein sannanlega efnavopnum ( sinnepsgasi ) gegn her Írans .
Þetta stríð og beiting efnavopna þar fékk lítil viðbrögð og aum og er sjaldan nefnt til sögunnar .
Hvers vegna ? Bandaríkjamenn segjast nú loks sannfærðir um að Sýrlandsstjórn hafi beitt efnavopnum í baráttu sinni gegn uppreisnarmönnum .
Bretar taka undir þessar fullyrðingar og segja að ríkar sannanir séu nú fyrir hendi .
Þess vegna standi líkur til þess að bandamenn muni senn beita sér með virkari hætti í átökunum í Sýrlandi en hingað til .
Bretar með því að koma vopnum til uppreisnarmanna og Bandaríkin með svokallaðri loftrýmisgæslu .
Slík gæsla var framkvæmd af Nato í Líbíu , með samþykki öryggisráðsins , en varð fljótlega annað og meira en það , án nokkurra eftirkasta .
Merkilegt mat Átökin í Sýrlandi eru þegar talin hafa kostað nærri 100 þúsund manns lífið .
Ekki er lengur um það deilt að efnavopn hafi komið þar við sögu .
Lengi vel þótti þó ekki ótvírætt , hvor stríðsaðiljanna það var sem beitt hefði efnavopnum , hersveitir einræðisherrans eða þeirra sem reyna að velta honum .
Það er ekki heldur um það deilt , að einungis lítill hluti fallinna eða særðra týndi lífi eða limum vegna beitingar efnavopna .
En samkvæmt flóknum siðferðislegum mælikvörðum , sem varða stríð og þau voðaverk sem þeim fylgja , gildir eitt um byssukúlur , handsprengjur , jarðsprengjur eða loftárásir með sprengjum sem jafna hús og hverfi við jörðu , svo fátt eitt sé nefnt , og annað um efnavopn .
Með þeim dilkadrætti morðtóla fylgja útfærðar röksemdir og ályktanir á þeim byggðar .
Efnavopn munu heyra til flokksins um gereyðingarvopn ( weapons of mass destruction ) .
Það breytir ekki þeirri skilgreiningu í Sýrlandi þótt svo sem 99.500 hafi fallið fyrir viðurkenndum vopnum , en " aðeins " t.d. 500 fyrir efnavopnum , að þau síðarnefndu teljast til gereyðingarvopna en hin fyrrnefndu ekki .
Þó virðist fordæming á beitingu slíkra vopna og viðbrögðin við þeim einnig fara nokkuð eftir því hver beitir slíkum vopnum og gegn hverjum þeim er beitt .
Þekkt dæmi Vitað er að Saddam Hussein beitti slíkum vopnum gegn Kúrdum og sá handlangari hans og frændi , Efnavopna-Ali , um útfærsluna .
Talið var sannað að um 300 þúsund manns ( sem Íslendingar a.m.k. hljóta að telja umtalsverðan fjölda ) hefðu legið í valnum og þar á meðal þúsundir barna .
Viðbrögðin við þessu ógurlega hryðjuverki voru takmörkuð , þótt það væri vissulega samviskusamlega tínt til þegar loks var ákveðið að fara gegn Saddam og ljúka verkinu sem hófst eftir innrás hans í Kúveit .
En efnaárásin gegn Kúrdum var þó ekki ákvörðunarástæðan sem herförin gegn Saddam Hussein og klíku hans var byggð á .
Meginröksemdin var sú , að sannað þótti , umfram skynsamlegan vafa , að Saddam væri búinn að koma sér upp gereyðingarvopnum eða væri við það að fullkomna það ætlunarverk sitt .
Sagan og nýlegir atburðir eins og árásin á turnana tvo í New York sönnuðu að slík vopn í slíkum höndum sköpuðu hættu á heimsvísu .
Hryðjuverkaárásin ógurlega á minnihlutahóp Kúrda sannaði vissulega að einvaldur Íraks væri óður morðhundur sem til alls væri vís , en atriði eins og eitt stykki þjóðarmorðstilraun af því tagi dugði þó ekki öllum í öryggisráði Sameinuðu þjóðanna .
Slátrunin á þrjúhundruð þúsundunum staðfesti að Saddam hefði ráðið yfir efnavopnum og því stæðu auknar líkur til að hann ætti þau nú .
En það hefði mátt nefna annað atriði til þeirrar sögu .
Saddam Hussein hafði startað stríði gegn Íran tíu árum áður en hann lagði til atlögu við Kúveit .
Stríðið við Íran stóð í tæp átta ár og var óhemju blóðugt og týndi nærri ein milljón manna lífi áður en yfir lauk .
Í því stríði beitti Saddam Hussein sannanlega efnavopnum ( sinnepsgasi ) gegn her Írans .
Þetta stríð og beiting efnavopna þar fékk lítil viðbrögð og aum og er sjaldan nefnt til sögunnar .
Hvers vegna ? Valkvæð velvild Vegna þess að Bandaríkin og bandamenn þeirra í Evrópu voru lengst af , leynt og ljóst , hlynnt stríðsrekstri Saddams Husseins í það sinnið og máttu ekki til þess hugsa að Íran kæmi sem sigurvegari frá þeim átökum .
Hinar grimmu hliðar alþjóðastjórnmála koma ekki endilega á óvart .
En kannski fremur annað , sem einnig kemur í ljós þegar grannt er skoðað .
Það er að friðarhreyfingar og göngugarpar á þeirra vegum eru einnig uppvís að því að velja sér verkefni og myndefni á spjöld sín eftir öðru en þeirri " réttlætiskennd " sem látið er í veðri vaka að sé ríkari á slíkum bæjum en annars staðar .
Afskipti lýðræðisríkja Vesturlanda af deilum á hinum eldfimu olíusvæðum , í fleiri en einum skilningi , fara ekki endilega eftir siðareglum hernaðar , eins og þeim sem fjalla um efnavopn , þótt hentað geti að veifa þeim .
Bakgrunnur stuðnings vestrænna ríkja við Saddam Hussein í blóðugum átökum við Íran er nokkuð ljós .
Írak var innrásaraðili þess stríðs , sem stundum dugar til fordæmingar .
Ekki í þessu tilviki .
Það sem réð mestu um afstöðu vesturveldanna voru atburðirnir í Íran misserin á undan .
Keisaranum , sem reynt hafði að færa land sitt nær sjónarmiðum vestrænna ríkja , hafði verið steypt .
Keisarinn hafði vissulega stjórnað með harðri hendi og vestrænir réttlætismenn voru ósparir á að fordæma stjórnarhætti hans og höfðu töluvert til síns máls .
En klerkastéttin sem hrifsaði til sín völdin í landinu að keisaranum brottreknum var að þessu leyti hálfu verri .
Aftökur á almennum borgurum margfölduðust , pyntingar urðu daglegt brauð , réttindi kvenna færðust á augabragði í átt til miðaldaskipulags á ný , yfirmenn hersins voru teknir af lífi og þar fram eftir götunum .
Enn í dag eru opinberar aftökur í Íran algengar .
Þar festir hið opinbera menn upp í gálga byggingarkrana og lætur þá dingla þar öðrum til viðvörunar .
Tilefnin geta verið mörg , allt frá morðum og dópsmygli ofan í meintar njósnir og trúarleg undanbrögð .
Réttlætismenn láta þetta allt lítið til sín taka af einhverjum ástæðum , ólíkt tilþrifum þeirra gegn keisaranum forðum .
En klerkaveldið og stjórnskipun þess vakti mikinn ótta meðal helstu bandamanna Bandaríkjanna vestan Írans .
Yfirlýsingar um að eyða ætti Ísraelsríki og afneitun yfirvalda Írans á tilraun nasista til að útrýma gyðingum bætti heldur ekki úr skák .
Stjórn Saddams Husseins var auðvitað verulega vond að mati forystumanna vestrænna ríkja , en hún var að þeirra mati hið skárra af tvennu illu , enda byggði hún ekki á bókstafstrú og blindu hatri á vestrænum háttum og hugsun , eins og stjórnin í Teheran þótti gera .
Við slíkar aðstæður verða jafnvel efnavopn aukaatriði .
Réttlæting stríðs Lítill vafi er á að forystumenn Breta og Bandaríkjanna trúðu á sínum tíma mati leyniþjónustumanna sinna um að Írak byggi yfir gereyðingarvopnum eða væri a.m.k. að komast yfir slík vopn .
Það blasir við að fyrrnefndum leiðtogum kom í opna skjöldu að engin slík vopn skyldu finnast eftir að þangað var komið .
Yfirlýsingarnar nú um að Bandaríkamenn og Bretar séu þess fullvissir að stjórn Sýrlands hafi beitt efnavopnum í átökunum þar hafa það umfram tilefni Íraksstríðsins að sú fullyrðing verður aldrei sönnuð eða afsönnuð .
Það er kannski þess vegna sem friðarverðlaunahafi Nóbels hugsar sér til hreyfings .
