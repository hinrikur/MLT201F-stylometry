Það berast tíðindi frá borginni ódauðlegu þessa dagana eins og stundum áður .
Frans og kardínálar hans áttu sviðið eftir að grá slikja kom loks á reykinn sem lagði upp úr frægasta strompi í heimi .
Hin óvenjulega aðferð til að kunngera kosningaúrslit hefur fengið að vera í friði í umræðunni og framfarasinnaðir hafa enn ekki gert kröfu um að kardínálarnir noti rafræna kosningu .
Það gæti auðvitað sparað ferðakostnað og þeir gætu þá eftir það kosið órakaðir á brókinni , jafnvel á Fésbókinni , þar sem svo margir eru teknir að lifa lífi sínu í trúnaðarsamneyti við hundruð " vina " sinna .
Aðgát þann 15. mars Og á dánardegi Ceasars kom ítalska þingið saman til að kjósa sína tvo þingforseta .
Valið í Vatíkaninu hefur mælst vel fyrir , og virðist hinn víðfeðmi söfnuður kaþólskra sáttur .
En auðvitað er þegar byrjað á dauðaleit að kuski sem kunni að hafa fest á kraga kardínála Argentínu áratugina áður en hann umbreyttist í Frans .
Ekkert kynferðislegt hefur enn þá hafst upp úr krafsinu , sem dregur sjálfsagt eitthvað úr fréttagleðinni .
En þá nýta menn það sem minna er .
Hæst fer í augnablikinu að kardínálinn þáverandi hafi ekki ónotast nægjanlega út í herstjórnina í Argentínu , sem skilur eftir sig langan og ónotalegan slóða .
Breskir hafa einnig fundið ummæli sem sýna að kardínálinn hafi verið hugsandi yfir breskum yfirráðum á Falklandseyjum , og hefur breski forsætisráðherrann drifið í að svara þeim ummælum , þótt gömul séu .
En þeir sem gleðjast mest yfir páfakjörinu hafa að sögn fréttaflytjara komið með sínar skýringar á því , hvers vegna svona blessunarlega tókst til .
Varaforseti Venesúela , sem Hugo Chavez valdi sem framtíðar forseta landsins eftir sinn dag , hefur bent á að nú sé Chavez á himnum hjá Jesú Kristi og einmitt hann hafi hvíslað hugmyndinni um næsta páfa í eyrað á honum .
Og knattspyrnugoðið Maradona hefur að sögn upplýst að sama hönd guðs og sú sem stýrði boltanum svo lipurlega í netið í úrslitakeppni um heimsbikar í knattspyrnu eitt sinn , hafi kosið Frans núna .
Samhengi sögunnar Og fyrst svona leiftrandi kenningar eru uppi mætti velta fyrir sér tengingum við söguna og þá staðreynd að ítalskir þingmenn komi saman " í senatinu " til að kjósa sér þingforseta á dánardægri Ceasars í sömu viku og argentínskur kardínáli er kosinn páfi í Sixtínsku kapellunni , aðeins steinsnar frá .
Þeir gestir í Róm , sem leita að dánarstað Ceasars í Roman Forum , rústunum miklu , finna þar vissulega altarið sem lík hans var lagt á , en þar er þó ekki að finna blettinn þar sem hann lést , eftir að hafa fengið á þriðja tug stungusára frá fjölmennum hópi samsærismanna " í senatinu " .
En hvar var Ceasar þá myrtur ? Það er á svæði sem kallast Largo di Torre Argentína .
Argentínu garðurinn var grafinn upp á þriðja tug síðustu aldar og komu rústir af fjórum hofum í ljós , og eru meðal hinna elstu í Róm .
Einmitt þar kom senatið saman þann 15. mars 44 f.Kr .
Og þar dó Ceasar .
Þegar horft er í gegnum girðingu á blettinn á milli súlnanna sem samsærismenn í senatinu völdu sem vettvang vígsins , sjást litskrúðugir kettir spóka sig , ekki síst ef sólin glennir sig , því þar er nú eitt helsta kattaathvarf Rómaborgar staðsett , fast við hinn fornfræga stað .
Enn beinist athyglin að Ítalíu En það er ekki daglegt brauð að horft sé til embættiskosninga í ítalska þinginu með jafnmikilli eftirtekt og gert er þessa dagana .
En það kemur ekki til af góðu einu .
Svo sem menn muna fóru nýafstaðnar kosningar á Ítalíu ekki eftir forskriftum sem leiðtogar ESB höfðu gefið og er raunar líklegt að sú tilraun til forskriftarkennslu hafi ýtt undir " vitlaus " úrslit fremur en hitt .
Montisendingin frá Brussel til Rómar mæltist ekki eins vel fyrir á heimaslóð og evrópskir fjölmiðlar höfðu sannfært sjálfa sig um , og básúnuðu allt þar til að kosningatölurnar þögguðu niður í þeim .
Monti " hinn mikli " fékk fylgi líkast því sem VG mælist í þessa stundina uppi á Íslandi .
Flokkar , sem telja að evran sé æxli og hafa efasemdir um að það sé góðkynja , í veikluðum efnahagslíkama Ítalíu , fengu þar ríflegan meirihluta atkvæða .
Það afgreiddi formaður jafnaðarmanna í Þýskalandi efnislega svo , að Ítalir hefðu kosið yfir sig tvo gallagripi , trúð og gamlaðan gleðipinna .
En þótt formaðurinn hafi beðist afsökunar á óviðurkvæmilegum ummælum sínum voru þau ekki mjög úr takti við það sem landar hans á valdastólum létu iðulega út úr sér fyrir kosningarnar , og hjálpuðu ekki þeim málstað sem þeir báru helst fyrir brjósti .
En hvað nú ? Meiri ró hefur færst yfir og leiðtogar Evrópu hafa látið pólitískt raunsæi ýta ergelsi sínu til hliðar .
Það sást í aðdraganda leiðtogafundar ESB , sem nú stendur .
Mikill þrýstingur er á að leiðtogafundurinn sendi frá sér merki um að slakað verði á kröfum um aðhald og samdrátt í þeim ríkjum sem eiga í vanda .
Hollande , forseti Frakklands , vísar ótæpilega til úrslitanna á Ítalíu og að Grikkir séu að bugast , kröfum sínum til stuðnings , en þó er honum sjálfsagt enn ofar í huga hið mikla fall persónulegra vinsælda heima fyrir .
Enginn forseti Frakklands hefur þurft að þola svo bratt fall á síðari tímum .
Þegar aðeins tæpt ár er liðið frá kjöri Hollande hefur hann hrapað í fylgi og svo er komið að hann getur vart látið sjá sig á opinberum vettvangi vegna mótmæla og uppþota .
Minnir það helst á ástandið sem Sarkozy fyrirrennari hans þurfti að mæta á sínum lokaspretti í forsetaembætti .
Leiðtogar ESB höfðu einsett sér að láta þennan leiðtogafund ekki hafa brag enn eins neyðarfundarins .
Áramótaboðskapur þeirra allra og búrókratanna í Brussel hafði verið samhæfður til að koma í gegn skilaboðum um að sennilega væri vandamálum evrunnar lokið .
Ákvarðanir leiðtoganna , en einkum þó takmarkalaus seðlaprentun banka myntarinnar og ólögmætt brotthvarf hans frá heilögum reglum sem banna að bankinn " bjargi " einstökum ríkissjóðum hefðu tryggt sigur í úrslitaorustunni .
Inntakið í samhæfðum ræðum allra , hvað framtíð evruna varðaði , var að " það væri ljós við enda ganganna " .
Það er svo sem algildur sannleikur að ljósglætu er að vænta við gangaenda .
En menn þurfa þó að hafa borað göngin alveg í gegn svo í það glitti .
Þar má ekki vera ósprengt haft og jafnvel fleiri en eitt .
Og það er einmitt verkurinn .
Evrukreppan , sem leikið hefur mörg aðildarríkin svo grátt , hefur sannað kenningu um að myntbandalag fullvalda þjóða fái ekki staðist .
Sönnunarfærslan sú hefur verið þjóðunum þungbær .
Óöldin var alltaf í spilunum En það er annað sem er ekki lengur deilt um : Þeir sem knúðu á um sameiginlega mynt , þrátt fyrir rökstuddar efasemdir færustu manna , gerðu það ekki vegna þess að þeir drægju aðvaranir í efa .
Þvert á móti .
Þeir töldu yfirgnæfandi líkur á því , að varnaðarorðin væru rétt , þótt þeir könnuðust ekki við neitt slíkt upphátt .
Þeirra plan var að gallar í forsendum hinnar sameiginlegu myntar yrðu sniðnir af , þegar þeir kæmu í ljós , sem var óhjákvæmilegt að þeir myndu gera .
Sú aðgerð yrði mesta hreyfiafl álfunnar í átt hennar að lokamarkinu , einu evrópsku ríki , sem gæti staðið Bandaríkjunum og Kína snúning .
Því " gallarnir " sem yrðu sniðnir af , væru lýðræðislegt og fjárhagslegt fullveldi einstakra ríkja .
Á meðan þeim tveimur þáttum hefði ekki verið fargað ætti sameiginleg mynt enga von .
En stjórnmálamennirnir voru raunsæir , þótt þeir væru eindregnir í að ná sínu fram .
Það væri nánast óhugsandi að nokkurn tíma yrði hægt að fá þjóðirnar til að afsala sér þessum forsendum sjálfstæðrar tilveru nema mjög mikið væri í húfi .
Í þessu tilviki það að bjarga hinni sameiginlegu mynt og eins og leiðtogarnir orða það " þar með Evrópu " .
" Falli myntin fellur Evrópa , " hrópa þeir aftur og aftur , hvað svo sem það þýðir .
Vilja til þess að farga fullveldi til að bjarga mynt og Evrópu myndi verða hægt að skapa með nógu öflugum hræðsluáróðri um þær ógnir og skelfingu sem myndi fylgja því að myntin spryngi í loft upp .
Og nú er komið að þeirri ögurstund .
Og ekki er enn hægt að segja fyrir með fullri vissu hvor niðurstaðan verði ofan á .
Áróðursmátturinn og samhæft afl hinnar pólitísku elítu evrulandanna er mikill og má ekki vanmeta .
En kosningarnar á Ítalíu , efnahagsleg vandræði Frakklands , ógnvænlegt atvinnuleysi í fjölda evrulanda , vaxandi örvænting og nú síðast merki um skipulagt andóf gegn evru í Þýskalandi gætu , þrátt fyrir allt , bent til þess að málstaður skynseminnar sé líklegri til að fara með sigur af hólmi en hinn .
Stjórnmálamenn sem eru sannfærðir um að jafnan megi sveigja almenning til hlýðni með því að beita offorsi og nægilega öflugum hræðsluáróðri ættu að hafa eitt orð á bak við eyrað .
Icesave .
