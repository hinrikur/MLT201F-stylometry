Þeim fækkar sem muna hvar þeir voru staddir þegar þeir heyrðu að John F. Kennedy , forseti Bandaríkjanna , hefði verið skotinn og skömmu síðar að hann væri allur .
Hálf öld er liðin frá þeim atburði , en allan þann tíma hefur augnablikið það oftast verið nefnt til sögu þegar spurt var um hvaða einstaka atburð jarðarbúar hefðu flestir fest svo í minni að þeir myndu alla tíð síðar hvar þeir voru staddir þegar tíðindin spurðust .
Það hefur auðvitað enga sérstaka þýðingu hvar hver og einn var , en hin einstæða minning , sem var sameiginleg svo miklum fjölda nær og fjær , segir mikla sögu .
Hvar varstu þá ? Þótt það skipti minna en engu máli getur bréfritari þess að hann var staddur nærri Hagatorgi í vesturbæ Reykjavíkur á leið frá skóla .
Aðrir honum ókunnugir voru á svipuðum slóðum .
Leigubílstjóri , sem ók framhjá skrúfaði niður bílrúðuna sem sneri að þessum ósamstæða hóp og sagði : " Þeir voru að drepa Kennedy " .
Svo brunaði hann burt .
Hinn fámenni hópur þéttist aðeins rétt eins og hann ætlaði að hefja fund um málið en hikaði svo við .
Kona í hópnum sagði : " Þetta getur ekki verið satt .
Af hverju lætur maðurinn svona ? " Bréfritari trúði leigubílstjóranum og tók á rás og hraðaði sér heim til ömmu sinnar að segja henni tíðindin .
Forseti fellur , goðsögn verður til Sumir segja spekingslega að ódæði Lee Harveys Osvalds hafi gert meira en að fella þennan 35. forseta Bandaríkjanna , hinn fríða kyndilbera frjálsra þjóða .
Hann hafi komið honum í stjórnmálalega guðatölu á hinni sömu stundu .
Það má vel vera rétt .
Það hefur þó ekki verið markmið Osvalds , misheppnaðs draumóramanns , sem haldinn var dómgreindarbresti og ranghugmyndum á því stigi að jaðraði við geðveiki .
En það þarf fleira að koma til en að forseti falli fyrir morðingja hendi svo að slík upphafning verði .
Fjórir bandarískir forsetar hafa hlotið þau örlög , en aðeins tveir þeirra hafa verið teknir í mannlega dýrlingatölu .
Hinn var Abraham Lincoln .
Lítill vafi er þó á því að Lincoln þurfti ekki aðstoð Booths leikara til að tryggja ódauðleika sinn og yfirburðastöðu sína í sögunni .
Sagan úrskurðar iðulega með afgerandi hætti að liðinn leiðtogi ( þjóðar , ríkis eða uppreisnar , svo dæmi séu nefnd ) rísi undir titlinum " mikilmenni " .
Mælistikan sem ræður niðurstöðunni er ekki tiltæk neinum einum .
Það sýnir sig einnig að það er ekki frágangssök að mati " sögunnar " þótt mikilmennið sé ekki að öllu leyti gallalaust .
Mikilmennið er ekki endilega jafnframt góðmenni , þótt það þætti sjálfsagt ekki lakara .
Mikilmenni getur verið með skapgerðarbresti af ýmsum toga og jafnvel hafa sumir þeirra verið forsenda þess að viðkomandi náði mikilmennastiginu .
Mikilmennskubrjálæðið telst þó ekki með .
Menn geta verið sjálfhverfir og tillitslitlir við aðra og gert óréttmætar kröfur um að flest verði að víkja svo ásetningur hins verðandi mikilmennis megi ná fram að ganga .
Fleiri bækur hafa verið skrifaðar um Winston Churchill en flesta aðra stjórnmálamenn og þær draga allar upp mynd af einstæðum hæfileikamanni á mörgum sviðum , afkastamanni sem næstum flokkast undir að vera óhemja , en um leið lífsnautnamanni ( þó ekki á sviði Kennedys ) , heillandi persónu með allan skalann í pesónu sinni : Dugnað , kappsemi , ódrepandi baráttuhug , viðkvæmni , samúð með öðrum , óbrigðult minni svo með ólíkindum þótti , og þar fram eftir götunum .
En hann hefur átt sínar breysku stundir , verið mistækur og ósanngjarn og eru öllu þessu gerð sífellt betri skil , eftir því sem bókum fjölgar .
En í hans tilfelli yfirgnæfa kostirnir gallana eins og Kilimanjaro Kögunarhól .
En hefði Churchill fallið fyrir tilræðismanni árið 1920 , aðeins 46 ára gamall , eins og Kennedy varð , þá hefði það ekki dugað honum til að hefjast í hóp hinna fáu mikilmenna sögunnar .
Þó hafði Churchill þá afkastað og afrekað miklu og raunar margfalt meira en Kennedy hafði þegar hann féll frá .
Churchill þurfti hvorki meira né minna en sögulega nálægð við alvöru morðhund , milljónfaldan Oswald , til að lyftast á sinn stall .
Hann varð persónulega andstæðan við sjálfan Adolf Hitler á ögurstundu og þurfti því heila heimsstyrjöld til að hefjast í sínar háu hæðir .
En þangað náði Churchill þótti hann gamlaðist fyrir augunum á heiminum en færi ekki í blóma lífs .
Sjarmatröllið En persónudýrkunin sem tengdist strax hinum fallna forseta kom fram af öðrum ástæðum .
Forsetahjónin ungu sem settust inn í Hvíta húsið í janúar 1961 , með fallegu smábörnin sín tvö , þóttu annarrar gerðar en fyrri húsbændur þess húss .
Forsetinn myndarlegur og aðlaðandi í senn og forsetafrúin , Jacqueline , eins og prinsessa í ævintýri , eða draumadís tískublaða , dálítið eins og Díana hin breska varð síðar .
Það stafaði ekki bara ljóma frá þessu fólki , það beinlínis sindraði af því .
Og þótt ekki væri allt eins og sýndist eins og síðar kom í ljós sáu velviljaðir fjölmiðlar um að hafa háan þagnarmúr þar í kring .
Auðæfi Kennedyfjölskyldunnar , sem faðir forsetans hafði safnað saman af miklu afli , klókindum og með því að lögin í landinu sýndu honum hvað eftir annað meiri tillitssemi en hann þeim , dugðu sonunum vel á framabraut .
Það munaði þó ótrúlega fáum atkvæðum á Nixon og Kennedy .
Flutt yfir í íslenskar tölur væri það eins og 100 atkvæði hefðu ráðið þeim úrslitum .
Og því miður þykja sterkar líkur á að kosningasvindl hafi tryggt úrslitin .
Lyndon Johnson á að hafa staðið fyrir því í suðurríkjunum , að tugir þúsunda látinna manna náðu að greiða atkvæði og gerðu það rétt , En mest hafi munað um aðfarir Daleys , borgarstjóra í Chicago .
Það segir þó kannski mesta sögu um hve litlu munaði á hinum glæsilega , fjáða Kennedy og sjálfsprottnum Nixon varaforseta , sem var algjör andstaða Kennedys hvað alla útgeislun snerti , að fréttaskýrendur töldu flestir og telja enn , að úrslitum hafi ráðið að Kennedy hafi mætt vel sminkaður í sjónvarpskappræður þeirra en Nixon ekki .
Hin hliðin Alla hans forsetatíð var kvenfólki , og ekki var það allt af fínustu sort , laumað inn í Hvíta húsið eða á aðra þá staði sem forsetinn notaði það og það skiptið .
Þar sem slíkur valdamaður átti í hlut vissi auðvitað stór hópur manna hvað gekk á .
Samt bárust engar fréttir út .
Einn fylgdist þó betur með en allir aðrir , J. Edgar Hoover , og sá var ekki lamb að leika sér við .
Hoover hélt doðranta um þessa ótrúlegu framgöngu forsetans og raunar einnig um Róbert bróður hans , sjálfan dómsmálaráðherra landsins .
Þeim bræðrum var meinilla við leynilögreglustjórann en þorðu ekki að hrófla við honum .
Sjálfir gáfu þeir bræður á hinn bóginn fyrirmæli um að njósnað væri um Martin Luther King , blökkumannaleiðtogann fræga og einhvern mesta ræðusnilling þessa tíma .
Mikill eða miðlungs ? Starfsferill Johns Kennedy var ekki langur , 1000 dagar í embætti , og í rauninni ekki mjög margt sem gerir hann sögulegan .
Svínaflóainnrásin , sem undirbúin var í tíð Eisenhowers , en Kennedy tók endanlega ákvörðun um , var ömurleg aðgerð og Bandaríkjunum til lítils sóma .
Kennedy hóf hernaðaraðgerðir í Víetnam sem komust í algleyming í tíð Johnsons forseta , varaforseta Kennedys .
Kúbudeilan árið 1962 var háskaleg og meira undir en í nokkurri alþjóðlegri deilu fyrr og síðar .
Ótrúlegt er hve seint Bandaríkin gerðu sér grein fyrir því hvað Sovétmenn voru að gera í landi Kastrós undan suðurströnd Bandaríkjanna .
Allt fór betur en horfði til um skeið og flestir skýrendur færa þá niðurstöðu John Kennedy til tekna .
En síðari tíma upplýsingar benda til að Nikita Krútsjov , aðalritari Sovétríkjanna hafi talið sér óhætt að stofna til svo ótrúlegra ögrana við hitt risaveldið .
Eftir leiðtogafundi þeirra Kennedys í Vín taldi hann sig sjá að hinn ungi forseti Bandaríkjanna væri ekki aðeins reynslulaus heldur veikgeðja .
Ekki er víst að kommúnistaleiðtoginn gamli hafi lesið yngri manninn rétt .
Það fór þó svo að raunsæismenn í Moskvu knúðu Krútsjov til undanhalds í málinu og kjarnorkustyrjöld var forðað og gamli aðalritarinn , böðull Stalíns í Úkraínu , var settur af ári síðar .
En þá var hinn kóngurinn á þessu taflborði fallinn fyrir morðingja hendi .
Hvað ef ? Þessa dagana eru miklar bollaleggingar um hvað hefði gerst í framhaldinu ef atbeini Lee Harveys Oswalds hefði ekki komið til .
Ekkert er fast í hendi og vandi er um slíkt að spá , eins og þar segir .
Nú er vitað að sá læknir sem fylgdi forsetanum dældi í hann lyfjum , sem ekki voru endilega ólögleg á þeim tíma , hvað sem síðar varð .
En hitt þykir hafið yfir vafa , að forsetinn hefði ekki þolað slíka meðferð og í þeim mæli lengi , án þess að bíða skaða af .
Þrátt fyrir yfirgengilega velviljaða fjölmiðla þá hefði framhjáhald forseta " fyrirmyndarfjölskyldunnar " í Hvíta húsinu fyrr eða síðar sprungið í andlit hennar .
Þar var ekki um nokkrar stúlkur að ræða , heldur tugi og mjög ríflega það , þótt ótrúlegt sé .
Í samtali við MacMillan forsætisráðherra segir bandaríski forsetinn allt í einu að fái hann ekki a.m.k. eina konu til sín á dag þá fái hann höfuðverk .
– Af hverju er hann að segja mér frá því – spyr gamli , breski forsætisráðherrann sjálfan sig í dagbók sinni ! En spurningin um hvað hefði orðið ef kúlur morðingjans hefðu misst marks eru aldrei annað en eðlilegar en æði loftkenndar vangaveltur .
Gore Vidal hefur þó væntanlega verið nærri því þegar hann sagði ( efnislega ) : Ef leyniskytta hefði skotið Krútsjov en ekki Kennedy tel ég öruggt að Onassis hefði ekki gifst Ninu ( Krútsjov ) .
Líklega er óhætt að fullyrða að það gerði réttindum blökkufólks og fátæklinga gott að Johnson varð forseti í stað Kennedys .
Ekki vegna þess að sá síðarnefndi hafi ekki verið jákvæður í þeirra garð .
En Johnson var forseti sem var flinkari við að eiga við Bandaríkjaþing en nokkur annar og gera frumvörp að lögum .
Flestir telja að enginn annar hefði náð því að " böðla " tillögum , sem jafnmikil undirliggjandi og dulin andstaða var við , í gegnum báðar deildir þingsins .
En Víetnam ? er spurt .
Aðdáendur Kennedys telja að hann hefði fyrr séð að sér en Johnson .
Kennedy hóf hina ógæfusömu vegferð og ekki margt sem styður þessa kenningu .
Enginn vafi er á því að mikið var í Kennedy forseta spunnið .
Áratugum saman hafa vinir hans og samstarfsmenn komið fram opinberlega og fjallað um hann og allt til þessa dags lýsir óblandin aðdáun af þeim frásögnum og frá þeim sem nánastir voru hrein og ósvikin væntumþykja .
Einn af helstu samstarfsmönnum Kennedys og vinur var Pierre Salinger , blaðafulltrúi hans .
Salinger sá vin sinn og yfirboðara í síðasta sinn 19. nóvember 1963 .
Þann dag fékk hann bréf frá konu í Dallas í Texas : Don ' t let the President come down here .
I ' m worried about him .
I think something terrible will happen to him .
( Forsetinn má alls ekki koma suður hingað .
Ég óttast um hann .
Ég er viss um að eitthvað hræðilegt muni henda hann .
) Salinger svaraði konunni samdægurs og sagðist meta umhyggju hennar gagnvart forsetanum , en það væri dapurlegt fyrir landið sem heild ef til væri sú borg í Bandaríkjunum sem forsetinn yrði að forðast vegna ótta við óeirðir .
Ég er sannfærður um að Dallasbúar munu taka honum fagnandi , sagði Salinger konunni .
Var hann einn ? Og það gerðu þeir langflestir .
Þó ekki einn .
Og enn ganga sögurnar um að hann hafi ekki verið einn á ferð , þessi misheppnaði ólánsmaður .
Þannig sagði Kerry , utanríkisráðherra , fyrir fáeinum dögum , að hann tryði því ekki að Oswald hefði staðið einn að verki .
Ráðherrann sagðist þó ekki vilja hafa uppi neinar kenningar að öðru leyti .
Sú staðreynd að búllueigandanum Jack Ruby tókst að myrða Oswald fyrir framan nefið á fjölda lögreglumanna áður en náðst hafði að yfirheyra hann að neinu gagni , hefur ýtt undir samsæriskenningarnar og haldið lífi í þeim .
Og eins hitt að bandaríska leyniþjónustan hefur enn sem komið er neitað að birta 1100 síður af skjölum , sem hún flokkar enn , hálfri öld síðar , sem fullkomin trúnaðargögn .
Þessi skjöl verður hún þó að lögum að birta árið 2017 , en svo vill til að það ár hefði John F. Kennedy orðið hundrað ára .
Mikil viðhöfn var að vonum þegar Kennedy forseti var borinn til grafar 25. nóvember 1963 .
Sorg ríkti um gjörvöll Bandaríkin , og henni var deilt víða um heimsbyggðina .
Leiðtogar hvaðanæva komu til að vera viðstaddir og votta samúð sína og virðingu .
Jacqueline Kennedy og börn þeirra tvö hittu viðkvæmustu strengi í hjarta þeirra mörgu sem fylgdust með í sjónvarpi eða á fréttamyndum blaða eins og hér á landi .
Lee Harvey Oswald var raunar einnig jarðaður þennan sama dag , svo sérkennilegt sem það er .
Honum fylgdu aðeins tvær konur til grafar , Marguerite móðir hans og Marina Nikolajevna kona hans með barnungar dætur hins látna í fanginu .
Marina hafði verið " snotur afgreiðslustúlka í lyfjabúð " í Minsk í Sovétríkjunum þegar hinn 23 ára Lee Oswald kom auga á hana .
Í nýlegri heimildarmynd , sem sýnd var á sögurás í sjónvarpi og byggð var á bókinni " Killing Kennedy " kemur persóna þessarar sovétstúlku vel fyrir og kallar á samúð , jafnvel meiri en flestar aðrar og mikilvægari persónur .
Marina hefur fram til þessa harðneitað að selja sögu sína fyrir fé .
Bréfritari átti ógleymanlegan , persónulegan hádegisfund með Pierre Salinger blaðafulltrúa Johns F. Kennedy .
Hann lýsti vini sínum sérlega hlýlega svo honum vöknaði um augu .
Hann hafði verið um borð í hinni forsetaflugvélinni , með Dean Rusk utanríkisráðherra , á leið til Asíu þegar skeyti barst , torkennilegt mjög , sem virtist gefa til kynna að skotið hefði verið á forsetann .
Þegar málið skýrðist var vélinni snúið við áleiðis til Bandaríkjanna .
Salinger færði bréfritara bók sína " With Kennedy " að gjöf með fallegri áletrun þar sem hann segir m.a. að þar sé fjallað um sögulegt augnablik í tilveru Bandaríkjanna og hann var í miðju þeirra atburða .
Sagðist hann sjálfur safna bókum um Kennedy og spurði hvort slík væri til frumsamin á íslensku .
Ég sagði svo vera og sú bók hefði komið út strax árið 1964 .
Það var bók Thorolfs Smith fréttamanns sem margir lásu upp til agna fyrir næstum því hálfri öld .
