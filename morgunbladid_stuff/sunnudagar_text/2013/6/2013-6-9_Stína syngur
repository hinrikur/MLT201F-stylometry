Kvintett söngkonunnar Stínu Ágústsdóttur kemur fram á öðrum tónleikum sumardjasstónleikaraðar veitingastaðarins Jómfrúarinnar við Lækjargötu laugardaginn 8. júní klukkan 15 til 17 .
Stína hefur búið og starfað í Kanada og Svíþjóð undanfarin ár .
Kvintett hennar skipa valinkunnir hljóðfæraleikarar , Agnar Már Magnússon á píanó , Sigurður Flosason á saxófón , Gunnar Hrafnsson á kontrabassa og Einar Scheving á trommur .
Á efnisskránni er fjölbreytilegt úrval sígrænna djasssönglaga .
Samkvæmt tilkynningu mætir Stína í kjól og lofar að " ofsyngja öll lögin með löngum sólóum og tilfinningaþrungnum viðbótum ! " Aðgangur á tónleikana er ókeypis .
