Ég er búinn að vera á skíðum síðan ég var þriggja ára , " segir Halldór Hreinsson og óhætt að segja að snemma beygist krókurinn , því hann hefur helgað líf sitt útivist og er einn af eigendum og framkvæmdastjóri Fjallakofans .
" Ég byrjaði fyrst að burðast með svigskíðin upp á Snæfellsjökul , Botnssúlur og fleiri fjöll eftir að skíðasvæðin lokuðu á vorin fyrir um 40 árum .
Ég keypti mér svo fyrstu fjallaskíðin þegar ég tók við rekstri Skátabúðarinnar árið 1985 , Kästle Tour Randonné , Fritschi bindingar , skinn og Dynafit fjallaskíðaskó .
" Halldór er nýkominn úr ævintýralegri fjallaskíðaferð í Jökulfjörðum með góðum vinum , en þeir ferðuðust í fimm daga á vegum Skútusiglinga , Borea Adventures .
Þegar hann fór síðustu brekkuna niður í fjöruna innst í Lónafirði lenti hann í snjóflóði og náði Árni Sæberg ljósmyndari Morgunblaðsins að festa atburðinn á filmu .
Halldór segist hafa farið þessa brekku nokkrum sinnum áður og að hann hafi áttað sig á því að möguleg hætta gæti verið á flóði .
" Við vorum þrír og þessi síðasta brekka er ekki í miklum halla og liggur því vel við þeim sem eru á skútunni og eru að horfa og mynda , " segir hann .
" Ég var meðvitaður um að snjórinn sem þarna var gæti farið með mér ; þetta var algjört smjör og sannkallað vorfæri .
En ég var líka viss um að af því stafaði engin hætta , því þetta var ekki sá halli og ekki þannig snjór .
Ég var líka með tvo félaga fyrir ofan sem biðu þess hvað verða vildi , tveir sátu í fjörunni og fylgdust með og fleiri voru á skútunni .
Það vantaði því ekki áhorfendur .
En auðvitað var ég með snjóflóðaýlinn , stöngina og skófluna .
" Þar vísar Halldór til þess búnaðar sem allir fjallaskíðamenn þurfa að hafa , en lendi þeir í snjóflóði gefur ýlirinn frá sér merki svo það megi finna þá hratt og örugglega , stangirnar eru notaðar til að staðsetja þá í flóðinu og skóflurnar til að grafa þá upp – nema hvað .
En Halldór segist ekki hafa heyrt í flóðinu fyrr en það var við það að hrifsa hann með sér .
" Og ég var ekki kátur með það , þar sem ég er ekki þekktur fyrir að detta ! " segir hann brosandi .
" Ég var með tvöfalt , hárband og húfu , þannig að ég heyrði ekki í því .
Það var hljóðlaust og læddist inn á mig .
Þetta var tiltölulega grunnt flóð , en sama hvar menn eru þá er nauðsynlegt að hafa varann á .
Við vorum búnir að taka snjóprófíla á efri leiðum , þar sem við höfðum farið um , og það var ekki mikil snjóflóðahætta á þessu svæði .
" Þegar teknir eru " snjóprófílar " , þá er grafið í snjóinn og lamið eftir fastmótuðum aðferðum á afmarkaðan hluta hans , til að athuga hvernig lögin eru , hversu fastur hann er í sér og hvort hætta sé á flekaflóði .
" Ég hef oft skíðað í svona smjöri þar sem ég hef getað skíðað frá ef eitthvað fer af stað , eins og gerðist fyrr í ferðinni og hefur gerst oft á minni skíðaævi , " segir hann .
" En þetta var eitthvert draugaflóð sem læddist rólega og hljóðlega aftan að mér og vildi ná mér niður .
Eftir þennan skell varð mér hugsað til skáldsögunnar Ég man þig eftir Yrsu Sigurðardóttur sem Búbbi kapteinn á skútunni Auroru rétti mér og sagði mér að lesa þegar hann sá að ég kom um borð með Reykjavíkurnætur eftir Arnald Indriðason í farteskinu .
" – Þetta hefur verið ónotaleg tilfinning ? " Nei , veistu það að ég fékk hana aldrei .
Það var þá frekar að ég varð svekktur af því að þetta flóð skemmdi sporið mitt – og svo kannski líka " orðsporið mitt " .
Þetta var eins og að detta í brauðdeigi og það kom ekki þessi massi sem flóðin pakka oft utanum fólk sem lendir í þeim .
Margir hafa lent í svipuðu , en fæstir fengið það eins vel myndað og þetta tiltekna atvik .
" Hann segist ekki hafa verið nálægt því að grafast undir , en á síðustu metrunum , eftir að hafa runnið um 50 til 60 metra , þá hafði hann snúist á hvolf í flóðinu .
" Þar sem ég hélt mér fast í stafina , þá gat ég stýrt mér svolítið .
Og ég er ekki frá því að bakpokinn hafi hjálpað mér .
" Halldór fór strax úr öðru skíðinu en hélst lengur í hinu .
" Ég var að prófa 2014 árgerðina af Völkl fjallaskíðum með Marker Duke bindingum , sem Fjallakofinn er að byrja að flytja inn í haust .
Óhætt er að segja að þetta hafi reynt vel á þau og ég fór úr báðum skíðunum , en seinna skíðinu alveg undir lokin .
Ég veit að Guð er alltaf með mér hvert sem ég fer , og á meðan að við ferðumst saman þá lifi ég , þrátt fyrir ýmsan glannaskap í gegnum árin .
" Ef ekki er fyllstu varkárni gætt er hættan töluverð á að lenda í snjóflóði ef fólk stundar fjallaskíði , að sögn Halldórs .
" Þú verður að nálgast fjallið sem þú ætlar að skíða með virðingu og nærgætni og þá áttu góða ferð og gott spor .
" Og það er margt sem heillar .
" Samveran með góðum vinum , áskorunin við að sigra fjallið og skíða það , og þú ert ekki að binda þig við tíma og tæki , þ.e. hvar sem er snjór þar getur þú farið .
" Hann segir Jökulfirðina og Tröllaskagann standa upp úr hjá sér .
" Þyrluskíðun á Tröllaskaganum með Arctic Heli Skiing er í heimsklassa , en samt er ég með stærra bros og meiri orku á batteríinu eftir vikulanga skútu- og skíðaferð inn í Jökulfirðina þar sem þú slítur allt samband við síma og net og Búbbi kapteinn hjá Borea Adventures stýrir þessu skútuferðalagi betur en hægt er að stýra þjóðarskútunni .
" Fjallaskíðin njóta ört vaxandi vinsælda á Íslandi , að sögn Halldórs .
" Og til þess að vera með þarf maður bæði að vera virkur iðkandi og líka að sækja í nýjungar til að koma með inn á markaðinn eins og við erum alltaf að gera í Fjallakofanum , " segir hann með áherslu – og staldrar ekki lengi við .
" Núna er ég staddur með skemmtilegum hópi " eldri borgara " í gönguferð á Ítalíu og við vorum að gantast með að við hefðum átt að taka skíðin með okkur því hér var allt hvítt yfir að líta þegar við komum ! " 