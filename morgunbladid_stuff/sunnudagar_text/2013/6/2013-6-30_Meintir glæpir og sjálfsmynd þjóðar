Árið 1946 kom hingað til lands eistneskur maður , Evald Mikson að nafni .
Hann hafði setið í fangelsi í Svíþjóð grunaður um stríðsglæpi í seinni heimsstyrjöldinni í skjóli nasista .
Þessi meinta fortíð þvældist ekki fyrir íslenskum stjórnvöldum sem veittu Mikson dvalarleyfi hér á landi og íslenskan ríkisborgararétt árið 1955 .
Mikson , sem tók sér nafnið Eðvald Hinriksson , bjó hér alla tíð síðan .
Framan af dvöl sinni á Íslandi þurfti Eðvald ekki að hafa áhyggjur af fortíð sinni .
Árið 1961 varð breyting þar á þegar Þjóðviljinn , málgagn Sósíalistaflokksins , sagði frá því með afgerandi hætti að íslenskur ríkisborgari væri sakaður um " múgmorð " .
Fréttin var byggð á gögnum sem höfðu komið fram við undirbúning réttarhalda yfir þremur meintum stríðsglæpamönnum í Eistlandi en þeir voru sakaðir um að bera ábyrgð á morðum á gyðingum þar í landi á stríðsárunum .
Í blaðinu birtist útdráttur í þýðingu Árna Bergmann , fréttaritara blaðsins í Moskvu , úr skýrslu með framburði vitna sem sögðust hafa séð Eðvald myrða fanga eða misþyrma þeim .
Þjóðviljinn nafngreindi ekki aðeins Eðvald , heldur greindi líka frá því hvar hann væri til húsa og hvar hann starfaði .
Málið varð strax hápólitískt og Morgunblaðið , sem í þá tíð var málgagn Sjálfstæðisflokksins , kom Eðvaldi til varnar og talaði um að Þjóðviljinn hefði staðið fyrir einni " ofboðslegustu persónuárás " sem þekkst hefði á Íslandi .
Í viðtali við Morgunblaðið neitaði Eðvald öllum ásökunum og taldi þær svo níðingslegar gagnvart sér , konu sinni og börnum að ekkert " orð á neinni tungu " væri til að svara þeim .
Málsvörn hans gekk út á að hann hefði verið bæði á móti Rússum og Þjóðverjum , að starf hans hefði verið að koma upp um útsendara nasista og kommúnista frá Þýskalandi og Rússlandi .
Barátta gegn kommúnisma Kalda stríðið var þarna í algleymingi og málinu var fljótt snúið upp í baráttu gegn kommúnisma .
Íslensk stjórnvöld sáu hins vegar hvorki ástæðu til að rannsaka málið frekar né vísa Eðvaldi úr landi .
Málið lá að mestu í láginni næstu þrjá áratugi .
Það var ekki fyrr en Davíð Oddsson , þáverandi forsætisráðherra , fór í opinbera heimsókn til Ísraels árið 1992 að það komst aftur í hámæli .
Það tækifæri notaði nefnilega Efraim Zuroff , yfirmaður Simon Wiesenthal-stofnunarinnar í Jerúsalem , til að koma á framfæri bréfi þar sem tilgreindar voru þungar ásakanir á hendur Eðvaldi .
Með bréfi þessu fylgdi ágrip af þeim sönnunargögnum sem stofnunin kvaðst hafa undir höndum .
Í bréfinu var Davíð hvattur til að " gera það sem nauðsynlegt er að tryggja , að Ísland veiti skósveini Hitlers , Evald Mikson , ekki lengur hæli " .
Valur Ingimundarson segir í grein sinni að snemma hafi komið fram að íslensk stjórnvöld hafi ekki ætlað sér að eiga frumkvæði að sakarannsókn eða skipa rannsóknarnefnd í málinu .
Tveimur lögspekingum , Eiríki Tómassyni og Stefáni Má Stefánssyni , var þó falið að afla frekari gagna og skila áliti .
Það var á þann veg að hvorki væri " rétt né skylt " að hefja opinbera rannsókn á málinu " eins og það liggur fyrir nú " .
Ekki kæmi til greina að framselja Eðvald til Eistlands , Ísraels eða fyrrverandi Sovétríkja .
Zuroff rak málið þó áfram af mikilli hörku og kom meðal annars hingað til lands með meint sönnunargögn gegn Eðvaldi .
Þessi þrýstingur bar að lokum árangur sumarið 1993 , þegar ríkissaksóknari ákvað að skipa Jónatan Þórmundsson , prófessor í lögum við HÍ , til að rannsaka málið .
Sú ákvörðun var að vonum gagnrýnd harkalega af fjölskyldu Eðvalds .
Þessi vinna bar aldrei ávöxt .
Eðvald Hinriksson andaðist nefnilega í árslok 1993 .
Í samræmi við íslensk lög ákvað ríkissaksóknari að láta málið niður falla án þess að ljúka rannsókninni .
HÓTAÐ LÍFLÁTI Eðvald Hinriksson starfaði fyrst sem íþróttaþjálfari á Íslandi og síðar sem nuddari .
Hann var vel liðinn , kvæntist íslenskri konu og synir hans , Jóhannes og Atli , erfðu íþróttahæfileikana , urðu báðir landsliðsmenn í knattspyrnu .
Atli var á sínum tíma ósáttur við að rannsókninni á meintum stríðsglæpum föður síns skyldi hætt við fráfall hans ; taldi brýnt að halda henni áfram í því augnamiði að hreinsa nafn hans .
Málið var fjölskyldunni afskaplega erfitt og í samtali við Skapta Hallgrímsson í Morgunblaðinu undir fyrirsögninni " Djöfullinn sefur aldrei " árið 1999 upplýsti hann að fjölskyldan hefði fengið líflátshótanir .
Víðari samfélagsleg viðmið Sakarannsóknir eða réttarhöld í stríðsglæpamálum endurspegla oft togstreitu milli einstaklingsbundinnar reynslu og sjálfsmynda þjóða , " segir Valur Ingimundarson , prófessor í sagnfræði við Háskóla Íslands , í upphafi greinar sinnar " Mikson-málið sem fortíðarvandi " , í vorhefti tímaritsins Sögu .
Í greininni fjallar hann um þessa togstreitu með því að beina sjónum að því hvernig ráðandi hugmyndafræði mótaði og endurmótaði pólitísk og lagaleg viðhorf til baráttu einstaklinga gegn kommúnisma og samvinnu við Þjóðverja í lok síðari heimsstyrjaldar .
Í forgrunni er mál Evalds Miksons , ellegar Eðvalds Hinrikssonar .
Í niðurstöðum greinar sinnar segir Valur meðal annars : " Hin sjálfsævisögulega frásögn Miksons þjónaði ekki aðeins þeim persónulega tilgangi hans að réttlæta gerðir sínar í síðari heimsstyrjöld , heldur var hún reist á víðari samfélagslegum og hugmyndafræðilegum viðmiðunum .
Sem eistneskur þjóðernissinni setti hann lífshlaup sitt í beint samhengi við sögu Eistlands , sem væri fórnarlamb sovéskrar kúgunar .
" Valur segir ennfremur að ráðandi stjórnmálaöfl á Íslandi hafi varið Eðvald með andkommúnískum þjóðernisrökum þegar fyrstu ásakanirnar á hendur honum komu fram í upphafi sjöunda áratugarins og aldrei hafi komið til álita að framselja hann til Sovétríkjanna , en Eistland var á þeim tíma orðið hluti af þeim .
Eðli málsins breyttist Valur segir eðli Mikson-málsins hafa breyst eftir lok kalda stríðsins .
Hin ráðandi orðræða snerist þá ekki lengur um þjóðernisbaráttu gegn sovéskum kommúnistum heldur þátttöku Eista í helförinni .
" Pólitísk viðmiðaskipti leiddu til þess að mun erfiðara var að verja Mikson gegn ásökunum Simon Wiesenthal-stofnunarinnar eftir að kalda stríðinu lauk en gegn Sovétmönnum á kaldastríðstímanum , " skrifar Valur .
Það hefur eflaust spilað inn í líka að á þeim tíma var Eðvald kominn á níræðisaldur og fjarlægðin gagnvart hinum meintu glæpum orðin ennþá meiri .
Þjóðmál Orri Páll Ormarsson orri@mbl.is " Vegir sögunnar eru órannsakanlegir .
" Efraim Zuroff , forstöðumaður Simon Wiesenthal-stofnunarinnar .
