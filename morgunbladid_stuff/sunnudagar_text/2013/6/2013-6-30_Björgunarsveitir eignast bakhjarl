Björgunarsveitirnar í Fjarðabyggð tóku í vikunni við 700 þús. kr. styrk frá Alcoa Fjarðaáli vegna landsmóts unglingadeilda Slysavarnafélagsins Landsbjargar í Neskaupstað , sem haldið er þessa dagana .
Á landsmótið koma ungmenni á aldrinum 13 til 17 ára hvaðanæva af landinu saman til að læra , æfa og ræða allt sem lýtur að starfi björgunarsveita .
Landsmót unglingadeildanna eru haldin annað hvert ár og var mótið síðast haldið á Dalvík .
Í ár var búist við um 300 manns til Neskaupstaðar vegna þess .
Björgunarsveitir Fjarðabyggðar eru fjórar , Ársól á Reyðarfirði , Gerpir í Neskaupstað , Brimrún á Eskifirði og Geisli á Fáskrúðsfirði .
Þær bera hitann og þungann af mótshaldinu fyrir hönd Slysavarnafélagsins Landsbjargar .
