Ríflega þriðjungur fellur á skriflegu ökuprófi hér á landi í fyrstu atrennu .
Sviðsstjóri ökuprófasviðs hjá Frumherja vísar á bug kvörtunum ökunema þess efnis að prófin séu tyrfin og lúmsk , þau hafi þann tilgang einan að meta hvort ökunemar hafi tilhlýðilega þekkingu til að fara út í umferðina .
Kæruleysi og fljótfærni eru að hans mati helsta ástæða falls á prófinu .
Orri Páll Ormarsson orri@mbl.is Ökupróf er ein leið til að taka ungmenni inn í samfélag fullorðinna .
Eldskírn sem flesta dreymir um , jafnvel frá blautu barnsbeini .
En enginn verður óbarinn biskup , það er gömul saga og ný .
Fall á skriflegu ökuprófi hér á landi er 35% þegar prófið er þreytt í fyrsta sinn .
Þetta hlutfall hefur verið nokkuð stöðugt undanfarinn áratug en jókst þó lítið eitt á árunum 2007 og 2008 , upp í 40% .
Síðan hefur það lækkað aftur .
Að sögn Svanbergs Sigurgeirssonar , sviðsstjóra ökuprófasviðs hjá Frumherja , er þetta mjög sambærilegt við það sem þekkist á hinum Norðurlöndunum en þar eru prófin byggð upp með áþekkum hætti .
Verklega ökuprófið virðist liggja betur fyrir nemendum en fall í því er aðeins um 10% .
Ætli helsta skýringin á því sé ekki einföld : Það þykir meiri skömm að falla á verklega prófinu en því skriflega .
Frá 2002 hefur Frumherji hf. haft með höndum framkvæmd skriflegra og verklegra ökuprófa á Íslandi .
Framkvæmdin var áður í höndum ökunámsdeildar Umferðarráðs .
Umferðarstofa sér um að semja prófin .
Sex skrifleg ökupróf eru í umferð á hverjum tíma og er þeim úthlutað til próftaka af handahófi .
Falli próftaki getur hann þó aldrei fengið sama prófið tvisvar .
Breytist umferðarreglur eða umhverfið almennt fellur próf að vonum þegar í stað úr gildi og nýtt er samið í staðinn .
Hámarkslíftími prófs er um það bil þrjú ár .
Fáar villur leyfðar Árgangurinn sem nær sautján ára aldri er venjulega í kringum 4.500 manns .
Við það bætast útlendingar búsettir á Íslandi , það er ríkisborgarar landa utan Evrópusambandsins .
Sá fjöldi er mismunandi eftir árum en Svanberg áætlar að það geti verið allt að 500 manns á ári .
" Í bólunni fyrir bankahrunið var þessi fjöldi ennþá meiri , " segir hann en nákvæm tala liggur ekki fyrir þar sem þeir sem þreyta bílpróf eru ekki flokkaðir eftir þjóðerni .
Skriflega prófinu er skipt í tvo hluta , A og B. Um krossapróf er að ræða og eru fimmtán spurningar í hvorum hluta .
Í A-hlutanum eru einungis tvær villur leyfðar en fimm í þeim síðari .
" Gert er ráð fyrir því að próftakar kunni A-hlutann , sem snýr að umferðarmerkjunum , gangandi vegfarendum og fleiru , villulaust , þessar tvær villur eru bara frávik .
Þetta er þekking sem allir sem ætla út í umferðina eiga og verða að hafa , " segir Svanberg .
Þetta er í raun lykilatriði .
Málið snýst ekki um það hvort skriflega ökuprófið er þungt eða létt , tilgangur þess er að komast að því hvort viðunandi þekking er til staðar áður en nemandinn fer út í umferðina .
Morgunblaðið hefur rætt við próftaka sem kvarta undan því að prófin séu lúmsk , jafnvel tyrfin .
" Við höfum heyrt það , " viðurkennir Svanberg .
" Það er hins vegar ekki okkar túlkun .
Þessi umræða er ekki ný af nálinni og margbúið að fara yfir þau atriði sem deilt hefur verið á .
Málvísindastofnun var til dæmis fengin til að fara yfir málfarið á sínum tíma og gerði engar athugasemdir .
" Hvað merkir orðið " vangi " ? Hitt er annað mál að Svanberg þykir málskilningi ungmenna hafa hrakað á þeim tuttugu árum sem hann hefur látið þessi mál sig varða .
Ekki sé lengur sjálfgefið að þau skilji orð sem allir skildu fyrir tveimur áratugum .
Hann nefnir orðið " vangi " sem dæmi .
Prófdómari hafi fengið fyrirspurn um merkingu þess í nánast hverju einasta prófi meðan orðið var þar inni .
" Það er ljóst að þessir krakkar eru ekki byrjaðir að dansa vangadans , " segir Svanberg sposkur á svip .
Önnur algeng orð sem prófdómarar eru spurðir um eru ttil dæmis hjólbarði , tafarlaust , vítavert og bifreiðastæði .
Nýlega var hann með nemanda í prófi sem áttaði sig ekki á merkingu orðanna " hámarkshraði " og " lágmarkshraði " .
Þegar Svanberg spurði nemandann á móti hvort hann kannaðist við orðin " min " og " max " kveikti hann strax á perunni .
" Jaaaaaaaaaaá " .
Það stóð helst í viðmælendum Morgunblaðsins úr röðum ökunema að fleiri en einn svarmöguleiki af þremur getur verið réttur á krossaprófinu .
Sá háttur mun ekki vera algengur í íslenska skólakerfinu .
Þetta þýðir að ein spurning í A-hluta prófsins getur fellt nemann .
Það er velji hann rangan svarmöguleika en sleppi tveimur réttum .
Það gera þrjár villur .
Svanberg segir árangur nemenda á prófinu alfarið háðan undirbúningi .
Undirbúi próftaki sig vel , lesi námsbókina spjaldanna á milli og æfi sig á sambærilegum prófum á netinu , svo sem á vefjum tryggingafélaganna , Ökukennarafélagsins og Umferðarstofu , standi hann afar vel að vígi .
" Mín reynsla er sú að þeir sem gera þetta fljúga í gegn .
Raunar má segja að tvennt komi einkum og sér í lagi í veg fyrir að ökunemar nái skriflega prófinu , annars vegar kæruleysi og hins vegar fljótfærni .
" Fljótfærni er fótakefli Sem fyrr segir þykir það ekki eins mikil skömm að falla á skriflega ökuprófinu eins og því verklega og fyrir vikið grunar Svanberg að nemarnir æfi sig ekki eins vel undir það .
Alltaf sé hægt að endurtaka prófið en það má gera að viku liðinni .
" Besta staðfestingin á þessu er sú að hlutfall þeirra sem ná skriflega prófinu í fyrstu atrennu er mun hærra úti á landi en á höfuðborgarsvæðinu .
Skýringin er ekki sú að það fólk sé klárara en fólkið hér fyrir sunnan , heldur býr það sig betur undir prófið vegna þess að þau eru haldin sjaldnar úti á landi og biðin getur þar af leiðandi verið meiri eftir næsta prófi .
" Fljótfærni er annað fótakefli .
Nemendur hafa 45 mínútur til að ljúka prófinu og að sögn Svanbergs eru þeir í upphafi hvattir til að gefa sér góðan tíma , lesa spurningarnar vel yfir og spyrja prófdómarann séu þeir í vafa um eitthvað .
Ekki fara allir eftir þessu og sumir eru jafnvel roknir út eftir korter eða tuttugu mínútur – oftar en ekki fallnir .
Margir fara villulaust gegnum prófið en sjaldgæfara er að nemendur fari hnökralaust gegnum allt ferlið , það er verklega prófið líka .
Þeir sem ná þeim árangri eru verðlaunaðir með viðurkenningarskjali og lítilli gjöf.Svanberg hefur ekki tekið þennan fjölda saman en gerir ráð fyrir að hann sé vel innan við 10% .
Svanberg vísar því á bug að sum próf séu erfiðari en önnur .
" Þessi umræða kemur upp aftur og aftur .
Síðast var það próf merkt X sem okkur skildist að vekti ugg í brjóstum nemenda .
Enginn vildi fá X-prófið .
Þetta var skoðað sérstaklega og niðurstaðan var sú að það próf væri á engan hátt erfiðara en önnur .
Þess má þó geta að Umferðarstofa breytti bókstafnum á prófinu og spurningunum lítillega .
Eftir það hefur enginn kvartað undan því .
" Merkilegt .
Núverandi bókstafur þessa " alræmda " prófs fæst að sjálfsögðu ekki uppgefinn .
Símasvindl upprætt Svindl þekkist á skriflegu ökuprófi eins og öðrum prófum .
Séu nemendur staðnir að svindli eru þeir umsvifalaust reknir út úr prófinu .
Nokkuð er síðan farið var að taka farsíma af fólki meðan það þreytir prófið vegna þess að brögð voru að því að próftakar reyndu að ljósmynda prófin fyrir félaga sína .
Allir eiga að geta tekið skriflegt ökupróf á jafnréttisgrundvelli .
Langflestir taka venjulegt skriflegt próf en boðið er upp á önnur úrræði fyrir lesbinda og nemendur með námsörðugleika .
Ýmist eru spurningarnar lesnar upp fyrir þá í smærri hópum eða þeir fá hreinlega einstaklingspróf .
Þá er boðið upp á próf á ensku , öllum Norðurlandamálunum nema finnsku , spænsku , pólsku og taílensku .
Þeir sem ekki skilja þessi mál mega hafa með sér túlk frá Alþjóðahúsinu .
Síðastnefndu prófin fara fram undir vökulu augu myndavélar til að hægt sé að ganga úr skugga um að nemandinn sé í raun og veru að taka prófið en ekki túlkurinn .
" Það getur verið erfitt að ráða í þessi samskipti þegar maður skilur ekki bofs í málinu .
Þess vegna eru þessi próf tekin upp til að hægt sé að bera þau undir þar til bæran aðila , vakni grunsemdir , " segir Svanberg .
Hann segir mjög faglega að prófunum staðið , prófdómarar hafi tilskilin réttindi og miklar kröfur til þeirra gerðar .
" Ökukennsla á Íslandi hefur verið efld til muna á umliðnum árum .
Kennslan er betri , prófin strangari og viðurlögin harðari verði mönnum á .
Þetta hefur meðal annars gert það af verkum að banaslysum og öðrum alvarlegum slysum hjá ungu fólki í umferðinni hefur snarfækkað , " segir Svanberg .
Sjá nánar graf hér til hliðar .
Gjald fyrir skriflegt ökupróf er hið sama hvort sem prófið er tekið í fyrsta , annað eða jafnvel þriðja sinn , krónur 3.100 .
Að sögn Svanbergs hefur ekki verið rætt um að breyta þessu , til dæmis hækka gjaldið fyrir annað eða þriðja próf til hvatningarauka .
Sætti sig ekki við fallið Próftakar þurfa ekki að bíða lengi eftir niðurstöðu .
Farið er yfir prófið strax og því er skilað .
Þá mætir dómendum sitt á hvað – bros eða skeifa .
Margir eiga erfitt með að leyna vonbrigðum sínum en láta þó segjast og halda heim á leið til að lesa betur fyrir næstu atlögu .
Svanberg man eftir einum manni sem harðneitaði að yfirgefa svæðið eftir að hafa fallið á prófinu .
Þrefaði hann aftur á bak og áfram við prófdómarann sem sá á endanum þann kost vænstan að hringja á lögreglu .
Laganna verðir mættu á staðinn en það var ekki fyrr en þeir drógu upp handjárnin og hótuðu að flytja manninn í fangageymslur að hann gaf sig og hvarf á braut – bölvandi og ragnandi .
Svanberg tekur skýrt fram að þetta var fullorðinn maður en ekki sautján ára ungmenni .
Dramb er falli næst ! 