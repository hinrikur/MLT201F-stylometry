Andri Valur Ívarsson , hagfræðingur og starfsmaður umboðsmanns skuldara , var að klára BA í lögfræði og stefnir á meistaranám í haust .
Hvað eruð þið mörg í heimili ? Við erum tvö í heimili ég og kærastan .
Hvað áttu alltaf til í ísskápnum ? Ég reyni að eiga alltaf skyr og banana til að fá mér milli mála þegar ég verð svangur .
Annars er það mjög misjafnt eftir tímabilum hvort ísskápurinn er tómur dögum saman eða fullur af allskonar góðgæti .
Hvað fer fjölskyldan með í mat og hreinlætisvörur á viku ? Bókhaldskerfið Meniga segir að þetta sé á bilinu 15-25 þúsund á viku , að öllu meðtöldu , matvöruverslunum , mötuneyti , skyndibita , bakaríum og slíku .
Ég trúi Menigu .
Hvar kaupirðu helst inn ? Ætli Víðir verði ekki oftast fyrir valinu .
Sýnist Meniga styðja þá fullyrðingu .
Hvað freistar helst í matvörubúðinni ? Síðast var það Cocoa Puffs .
Fyrsta skiptið sem ég kaupi svoleiðis í líklega 3-4 ár .
Nammi freistar mín ekki sérstaklega en ég er mjög ginnkeyptur fyrir allskonar kruðiríi úr bakaríum , enda alinn upp í einu því besta á landinu , Heimabakarí á Húsavík .
Hvernig sparar þú í heimilishaldinu ? Ég nota Menigu og ber mig þannig saman við aðra sem eru í svipaðri stöðu og ég .
Svo veiði ég töluvert sjálfur í matinn .
Fugl og fisk og hreindýr .
Það er samt ekki víst að maður spari mikið á því þegar upp er staðið .
Þó er klárlega skemmtilegra að veiða í matinn sjálfur og hann bragðast betur .
Einnig nota ég strætó að einhverju leyti , þar sem við erum tvö um einn bíl .
Hvað vantar helst á heimilið ? Heimilið vantar bæði matvinnsluvél og almennilega hrærivél .
Einn góðan veðurdag fjárfestum við í slíkum græjum .
Þangað til verður tengdamóðir mín fyrir áframhaldandi ónæði þegar við þurfum slík verkfæri að láni .
Eyðir þú í sparnað ? Við reynum að leggja fyrir í hverjum mánuði , enda dreymir okkur um að kaupa okkur íbúð einn góðan veðurdag .
Það verður vonandi að veruleika .
Skothelt sparnaðarráð ? Það er að fara aldrei svangur að versla í matinn .
