Fimmtíu ár eru síðan Gísli Helgason kom fyrst fram opinberlega sem blokkflautuleikari .
Hann fagnar þessum tímamótum með útgáfutónleikum á Græna hattinum á Akureyri 29. júní , á Obladi-tónlistarstaðnum í Reykjavík 4. júlí og í Alþýðuhúsinu í Vestmannaeyjum 7. júlí og spilar með Bítladrengjunum blíðu í stríðu .
Dagskráin samanstendur af lögum af nýjasta diski Gísla sem nefnist Dagur og kom út fyrir síðustu jól og eldra efni .
" Að koma fram og spila er þörf , samskonar og þörf málara til að halda sýningar og rithöfunda til að lesa upp úr verkum sínum .
Ég hef ánægju af því að spila og nýt þess ef einhver hefur gaman af því sem ég er að gera , " segir Gísli og bætir við : " Það sem háir manni hins vegar hér á landi er hið makalausa fámenni .
Ef ég væri til dæmis í Svíþjóð gæti ég ferðast um í tvö eða þrjú ár með sama prógrammið en hér á landi get ég einungis verið á ferðinni í nokkrar vikur í senn .
" Sárar minningar Af hverju varð blokkflautan fyrir valinu sem hljóðfæri ? " Það fer tvennum sögum af því hvernig ég fann mér blokkflautu .
Einn frændi minn segir að ég hafi níu ára gamall stolið frá sér blokkflautu og komið í veg fyrir að hann yrði blokkflautuleikari ! Sjálfur man ég fyrst eftir að hafa séð blokkflautu hjá einni bróðurdóttur minni .
Ég prófaði að leika á flautuna og varð svo hrifinn af hljóðfærinu að ég fór og keypti mér blokkflautu .
Þetta var árið 1962 og ég hringdi í nágranna okkar , Oddgeir Kristjánsson , og spurði hvort hann gæti kennt mér og hann sagði það sjálfsagt mál .
Hann varð kennari minn og sagði mér að ég skyldi ímynda mér að ég væri að syngja á blokkflautu í stað þess að blása í hana eins og hún væri eitthvert rör .
Hann sagði mér að túlka það sem ég gerði með tilfinningu .
Hann var frábær kennari og kennsla hans mótaði mig mjög .
Rétt fyrir þjóðhátíð sagði Oddgeir mér að hann væri búinn að semja lag sem ætti eftir að semja texta við og kenndi mér lagið Ég veit þú kemur í kvöld til mín .
Svo þurfti að taka hlé á kennslunni því okkur Arnþóri og móður okkar hafði verið boðið í siglingu kringum landið með Esjunni .
Oddgeir setti mér það fyrir að æfa mig á þessu lagi meðan á sjóferðinni stóð .
Alltaf þegar gerði vont í sjóinn og ég var að verða sjóveikur settist ég í stigann á milli þilfaranna og spilaði : Ég veit þú kemur .
Mörgum árum seinna þegar ég hitti fólk sem hafði verið með í þessari sjóferð mundi það eftir mér þar sem ég sat og spilaði .
" Hvenær komstu fyrst fram opinberlega ? " Ég kom líklega fyrst fram á sjómannadaginn árið 1963 ásamt Arnþóri tvíburabróður mínum , þá vorum við ellefu ára .
Eftir það vorum við fengnir til að spila saman á hinum og þessum skemmtunum .
Mér er minnisstæð skemmtun í samkomuhúsinu Höllinni í Vestmannaeyjum þar sem Oddgeir Kristjánsson spilaði með okkur á gítar og lagði ríka áherslu á að við Arnþór yrðum þar í forgrunni .
Hann var hógvær maður og mikill snillingur .
Við Arnþór fæddumst báðir sjónskertir og ég sé í tveggja til þriggja metra fjarlægð það sem aðrir sjá í sextíu metra fjarlægð og greini ekki andlit .
Þegar við Arnþór byrjuðum að koma fram opinberlega var mikið gert úr því að við værum sjónskertir og mér fannst óþarflega mikil áhersla á það .
Í gegnum hljóðfæraleikinn var ég að koma ákveðnum hlutum til skila og mér fannst ég geta það þrátt fyrir að vera sjóndapur .
" Hvaða viðhorf hafðir þú til þess sem barn að vera sjónskertur ? " Ég held að framan af hafi ég bara litið á það sem eðlilegan hlut .
Samfélagið í Eyjum er lítið og ég fór um allt .
Flestar minningar mínar úr Eyjum eru mjög góðar en sumar eru mjög sárar og urðu til þess að ég fór inn í mig og átti til að vera hvefsinn og viðskotaillur á uppvaxtarárunum .
" Hvað gerðist ? " Þegar ég var sex ára fór ég inn á stóran vinnustað í Eyjum til að selja blöð .
Ég kom inn í sal þar sem var hópur af karlmönnum sem stilltu mér fyrir framan sig og sögðu hver á eftir öðrum : Hver er ég ? Hver er ég ? ...
Ég brotnaði niður og fór út .
Þetta atvik brenndi sig inn í mig og það tók mig mörg ár að jafna mig .
Ég var ekki mjög félagslyndur sem krakki .
" Á ekki að gera börn að stjörnum Það má segja að þið Arnþór hafi orðið barnastjörnur .
Þið komuð víða fram .
Hvernig var líf barnastjörnunnar ? " Við ferðuðumst á vegum Hjálparsjóðs æskufólks um landið sumurin 1966 og 1967 og héldum alls um 130 tónleika .
Eftir tvö sumur þoldum við varla að spila saman .
Ég held að eitt það versta sem börnum er gert sé að gera þau að stjörnum .
Í mínum huga er frægð sama og fangelsi .
Mér leið þannig .
Stundum hefur það komið sér vel að menn viti hver maður er .
En ég held að það eigi ekki að gera börn að stjörnum .
" Hvað hefur tónlistin gefið þér í gegnum árin ? " Tónlistin hefur gefið mér mikið .
Ég tjái mig í gegnum tónlist .
Stef eru alltaf sveimandi um í höfðinu á mér .
Stundum kem ég þeim saman í lag og stundum fjúka þau bara burt .
" Heldurðu að það hafi skipt máli fyrir þig að hafa alist upp í Vestmannaeyjum en ekki annars staðar ? " Það er ákaflega stórbrotin náttúra í Eyjum og Vestmannaeyingar eru afskaplega skemmtilegt , opið og gott fólk , þótt þeir séu vitanlega misjafnir eins og gengur og gerist .
Þar er mikil orka í umhverfinu .
Þegar ég kem til Eyja fyllist ég orku eins og kom berlega í ljós þegar ég samdi lagið Kvöldsigling sem Jón Sigurðsson gerði texta við .
Þá vorum við félagar , ég og Guðmundur Árnason , á rölti niðri á höfn eftir sjómannadaginn og rákumst á kunningja minn , Óla Grens , sem átti lítinn bát og Óli spurði hvort við vildum ekki koma í siglingu .
Við sigldum af stað og þegar við sigldum til vesturs með Heimakletti fór að gefa á bátinn .
Óli sneri við og þegar við sigldum undir hábunguna á Heimakletti kom eitthvað yfir mig .
Þegar við komum í land var ég eins og í leiðslu og fór heim til Páls bróður míns og Bryndísar konu hans þar sem ég gisti .
Ég settist við lítið orgel heima hjá þeim og spilaði stef en gat ekki raðað hljómunum saman .
Um kvöldið fór ég að sofa en vaknaði um miðnættið og sest við orgelið og þá var lagið fullklárað .
Þetta lag kom til mín .
Það hefur glatt mig mjög hvað Vestmannaeyingar og í rauninni öll þjóðin tók laginu vel og ekki er það síst að þakka textanum .
" Þú kemur ennþá fram opinberlega en hver er aðalvinnan þín ? " Ég hef ekki unnið mikið við tónlist síðustu árin , hef aðallega verið í því að vinna fyrir mér með öðrum hætti .
Ég og kona mín Herdís Hallvarðsdóttir rekum lítið útgáfufyrirtæki og gefum út hljóðbækur og eigin tónlist .
Við Herdís kynntumst þegar við vorum saman í hljómsveitinni Hálft í hvoru .
Bassaleikari hljómsveitarinnar ákvað að hætta og Herdís var fengin til að koma til liðs við okkur .
Félagar mínir voru hrifnir af því að fá hana í hljómsveitina en ég hafði efasemdir um þennan rokkara .
Á hálfum mánuði þurfti Herdís að læra hátt í tvö hundruð lög og ég tók að mér að kenna henni .
Eitt leiddi af öðru og á tveimur vikum , það er tólf árum frá Vestmannaeyjagosi , varð hrifningargos hjá okkur .
Við höfum ekki skilið síðan .
Þegar við vorum saman í Hálft í hvoru má segja að við höfum verið á toppnum og við höfðum mikið að gera en eftir því sem árin líða er oft erfitt fyrir fólk að viðhalda frægðinni , ef það er þekkt .
Sem betur fer koma nýjar kynslóðir og taka upp kyndilinn .
En það blundar alltaf í manni að gera eitthvað .
" Leiðinlegt að koma sér á framfæri Víkjum aðeins að þjóðfélagsmálum , þú ert vinstrimaður , er það ekki rétt ? " Ég hef heillast af einstaka áherslumálum en aldrei verið sérlega flokkspólitískur .
Árið 1974 var ég í framboði fyrir Samtök frjálslyndra og vinstri manna og stýrði kosningabaráttunni úti í Eyjum ásamt skipstjóra sem kallaður var Villi Fischer .
Villi sagði að við þyrftum að tryggja allnokkur vafaatkvæði á kjördag og þyrftum því að vera vel nestaðir .
Við blönduðum vodka út í pilsner og rúntuðum um bæinn og í ljós kom að einstaka maður þurfti á hvatningu að halda , þar á meðal norskur maður .
Ég sagði við hann : Jæja vinur , þú manst að þú átt að kjósa F ! Jú , hann var með það á hreinu .
Þú færð verðlaun þegar þú ert búinn , sagði ég .
Við keyrðum hann á kjörstað og eftir að hafa kosið sagði hann við mig : " Ég kjosar altid F fordi jeg hober at Framsokn vinnur .
" Við töpuðum þessum kosningum með glæsibrag .
Ég er félagshyggjumaður , fremur til vinstri en hægri .
Mér finnst einkennilegt að horfa upp á það hvernig sumir miðjuflokkar hafa látið knýja sig til að skerða hlut þeirra sem eiga erfitt .
Þar á ég til dæmis við velferðarkerfið en reynt hefur verið að höggva að rótum þess .
Nýjasta útspilið var að auka kostnaðarhlutdeild sjúklinga sem þurfa að taka nauðsynleg lyf .
Mín skoðun er sú að þjóðfélagið eigi frekar að létta undir með þeim sem þurfa nauðsynlega á lyfjum að halda fremur en að gera þeim erfitt fyrir .
" Á löngum ferli hefurðu verið í ýmsum hljómsveitum , eins og Hálft í hvoru og Islandica .
Er einhver hljómsveit sem hefur verið þér meira virði en önnur ? " Ég held að Islandica standi að mörgu leyti upp úr vegna þess að þar var svo mikil sköpun í gangi .
Á ferlinum hef ég unnið með mjög góðum tónlistarmönnum og það hefur gefið mér gríðarlega mikið .
Það er ógleymanlegt að hafa spilað með mönnum eins og Guðmundi Ingólfssyni píanóleikara , Þóri Baldurssyni , Bítladrengjunum blíðu , vinum og félögum mínum úr Eyjum .
Allt eru þetta miklir öðlingar .
Ólafur Þórarinsson , Labbi , er sá maður sem hefur hvatt mig mest seinni árin og honum finnst að ég eigi að vera duglegri við að koma mér á framfæri .
Það leiðinlegasta sem ég geri er einmitt að koma mér á framfæri .
En það neyðast tónlistarmenn víst til að gera .
" 