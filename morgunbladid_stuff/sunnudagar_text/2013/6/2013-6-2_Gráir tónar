Ásdís Spanó myndlistarkona opnar sýninguna " Samruni borgar og náttúru " í Bryggjusal Edinborgarhússins á Ísafirði á laugardag klukkan 16 .
Sýningin er afrakstur þess að Ásdís hefur verið að skoða möguleika og áhrif grátóna í málverkinu , sem og þá fjölmörgu litatóna sem þar er að finna .
Við það bætist að hún vinnur með hið marglaga borgarlandslag og náttúrumynd þess .
Í þessum verkum Ásdísar þræða línulaga láréttir fletir sig í gegnum lífræna áferð flatarins og sameinast henni líkt og manngert umhverfi verður samofið náttúrunni .
Ásdís lauk námi við Listaháskóla Íslands 2003 , var í framhaldsnámi í London og á Ítalíu og hefur haldið margar sýningar .
