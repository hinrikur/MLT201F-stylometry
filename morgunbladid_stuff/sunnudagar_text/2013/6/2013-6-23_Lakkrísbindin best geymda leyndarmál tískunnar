Fyrrverandi varaþingmaðurinn Pétur Markan hefur staðið í " sauðburði framkvæmdastjórans " að eigin sögn en sá tími felur m.a. í sér að taka á móti reikningum , skýrslum og áætlunum sem hellast út úr tölvunni .
Hann er einnig kennari á Súðavík , dundar við lagasmíðar og hefur alltaf verið töff í tauinu .
Benedikt Bóas benedikt@mbl.is Hvernig myndir þú lýsa þínum fatastíl ? Ætli hann sé ekki tækifærissinnaður , eins og oft vill verða þegar maður velur á sig föt .
Hver eru bestu fatakaupin þín ? Allt sem ég kaupi frá danska merkinu Suit gerir mig að betri manni .
Það hljóta ávallt að vera bestu kaupin .
En þau verstu ? Það hlýtur að vera þegar ég keypti spíttgula Helly Hansen dúnúlpu , kolsvartar mótorbuxur í háglans og fílabeinshvíta caterpillarskó einn fagran föstudag .
Skellti mér svo á ball um kvöldið í alklæðnaði , sem væri kannski ekki í frásögur færandi nema fyrir það að rétt eftir að ég skellti mér í fyrsta sinn á dansgólfið , fær ein stelpan meðalkröftugt flogakast sökum sjónáreitis af fatasamsetningu kvöldsins .
Og fólkið hélt að hún væri að breika , sem gerir söguna enn sárari fyrir okkur bæði .
Sagan er jafnan rifjuð upp á skipulögðum endurfundum æskuvinanna við góðar undirtektir .
Við erum tvö sem kjósum að hlæja ekki .
Hverju er mest af í fataskápnum ? Skyrtum , ég er skyrtuperri í hinni merkingu orðsins .
Á líka kynstrin öll af sokkum , kaupi alltof mikið af sokkum .
Svo eru það lakkrísbindin , sem eru best geymda leyndarmál tískunnar .
Það vita það fáir , en einu bindin sem eru falleg og töff eru mjó , einlituð lakkrísbindi .
Manstu eftir einhverjum tískuslysum sem þú tókst þátt í ? Jájá , öllum .
Ég er mjög meðvirkur , áhrifagjarn og hópþrýstinn þegar kemur að tísku .
Hvar kaupir þú helst föt ? Ég kaupi einna helst í GK , Geysi , Kormáki og Skildi fyrir sunnan .
En aðallega versla ég nú samt í vestfirsku verslununum .
Þá skal helst nefna Jón og Gunnu , Kaupmanninn á horninu , Vestfirsku verslunina og Jón Indíafara .
Þeir vita það sem kríta klárt að vestfirsk verslun er púlsinn sem Reykjavík er með puttann á .
Staðfest .
Áttu þér einhvern uppáhaldsfatahönnuð ? Þeir eru margir sem heilla mig , sérstaklega norrænir hönnuðir , , , það er vor í norrænni hönnun , " segir Greipur vinur minn stundum sposkur .
Ég trúi honum .
Svo er Jör að slá í gegn , hann er ótrúlega hæfileikaríkur og lofar góðu .
Farmersmarket ber síðan fram íslenska fatahönnun með sykri og rjóma , eins og skáldið orðaði það .
Á tvennar buxur frá þeim og er að fara að fjárfesta í þeim þriðju , enda fáheyrt hversu gumpurinn á mér lítur vel út og í þessum buxum .
Hvaða þekkta andlit finnst þér með flottan stíl ? Aldrei séð hr. Ólaf Ragnar klikka .
Þar endar okkar málefnalega samstaða .
Svo er David Beckham eins og gott MSG , klikkar aldrei þó enginn þori að viðurkenna það .
Fallegastur er samt sannleikurinn , segir Ranka gamla í Súðavíkinni , hún veit sínu viti .
Á að fá sér eitthvað fallegt fyrir sumarið ? Ray Ban brillur og annað barn ! Klikkar ekki .
Hvað hefurðu helst í huga þegar þú velur föt ? Verð , efni og snið .
Áttu þér eitthvert gott stef , ráð eða mottó , þegar kemur að fatakaupum ? Að velja sér gervi í flík er eins og velja sér hreyfingarleysið sem farartæki .
Samt ekki .
Hvert væri þitt eftirlætis tísku-tímabil ? Allt með tweedi , það er eitthvað við tweed sem lætur mig kikna í hnjánum eins og eldgamlan , hjólbeinóttan og útspilaðan fótboltakall .
