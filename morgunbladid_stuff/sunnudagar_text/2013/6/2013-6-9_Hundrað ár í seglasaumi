100 ár eru liðin frá stofnun Seglagerðarinnar Ægis , sem er með elstu starfandi iðn- og þjónustufyrirtækjum landsins .
Seglagerðin hefur í þessi 100 ár þróast með þjóðfélaginu ; frá viðskiptum við útgerðina yfir í þjónustu við almenning .
Útgerðin er enn töluvert í viðskiptum en bættar samgöngur og meiri velmegun gáfu Íslendingum tækifæri til ferðalaga um landið .
Fyrst voru það tjöldin og nú eru það hjólhýsin .
Björn Jóhann Björnsson bjb@mbl.is Seglagerðin hefur verið í eigu sömu fjölskyldunnar frá árinu 1951 , þegar Óli Sigurjón Barðdal keypti sig inn í fyrirtækið .
Óli lést árið 1983 en elsti sonur hans , Jón Arnar Barðdal seglasaumari , tók við keflinu ásamt fjölskyldu sinni en sonur hans , Björgvin Jóhann Barðdal , hefur verið framkvæmdastjóri undanfarin 12 ár .
Í dag starfa um 20 manns hjá Seglagerðinni yfir veturna en allt að 35 yfir sumarið þegar mest lætur .
Fjórar deildir eru innan fyrirtækisins : saumastofa , þjónustuverkstæði , tjaldaleiga og Tjaldvagnaland .
Nálægð við höfnina Haldið var upp á tímamótin sl. miðvikudag þegar Seglagerðin efndi til móttöku fyrir starfsmenn sína og velunnara en 5. júní hefði Óli orðið 96 ára .
Um helgina stendur einnig mikið til þegar almenningi verður boðið að koma og kynna sér sögu og starfsemi Seglagerðarinnar að Eyjarslóð 5 í Örfirisey .
Nálægðin við höfnina er engin tilviljun en í 100 ár hefur Seglagerðin haft mikil tengsl við útgerðina .
Það var einmitt sjómaðurinn Guðmundur Einarsson sem stofnaði fyrirtækið árið 1913 og rak það einn fyrstu árin í Duus-húsi við Ægisgötu , á svipuðum stað og Hamborgarabúllan er í dag .
Síðar bættist Sigurður Gunnlaugsson skipstjóri við eigendahópinn og ráku þeir félagar fyrirtækið til ársins 1951 , þegar Guðmundur lést .
Þá keypti Óli hlut Guðmundar og seinna hlut Sigurðar skipstjóra , eftir að hann féll frá 1960 .
Árið 1959 leigði hafnarstjórinn í Reykjavík fyrirtækinu lóð á uppfyllingu vestur á Granda , sem nefndist Grandabót en er í dag Grandagarður 13 .
Þar byggði Seglagerðin upp starfsemi sína en árið 1975 samdi fyrirtækið , ásamt fleirum , við Reykjavíkurhöfn um leigu á lóð í Örfirisey , sem þá nefndist Eyjargata 7 en er Eyjarslóð 7 í dag .
Fyrir nokkrum árum , eða 2005 , fluttist fyrirtækið í stærra húsnæði við hliðina , að Eyjarslóð 5 .
Bátsmaður í seglasaum Fyrstu árin einkenndist starfsemin af þjónustu við útgerðina með seglasaumi , yfirbreiðslum fyrir báta og fleira því tengdu .
Einnig voru saumuð vinnutjöld fyrir Póst og síma og Vegagerðina .
Þegar Óli kom inn í fyrirtækið hafði hann um tíma unnið við seglasaum hjá Eimskip og þar áður verið bátsmaður á togaranum Kára og farskipunum Tröllafossi og Lagarfossi , sem sigldi í skipalestunum í seinni heimsstyrjöldinni .
Hann hafði farið ungur til sjós á æskuslóðum sínum á Vestfjörðum og kom öll þessi reynsla sér vel við reksturinn á Seglagerðinni .
Meðfram störfum í fyrirtækinu vann Óli ásamt félaga sínum , Ásgeiri Þ. Óskarssyni , við skoðun og eftirlit með gúmbjörgunarbátum , í samráði við Siglingamálastofnun .
Hafði Óli þá kynnt sér þau störf á Englandi .
Fór hann síðan um landið á vegum SVFÍ og sýndi meðferð gúmbjörgunarbáta .
Árið 1965 keypti Ásgeir hlut Óla í gúmbátaskoðuninni og stofnaði hann þá Gúmmíbátaþjónustuna .
Þessi starfsemi hafði verið til húsa við hlið Seglagerðarinnar við Grandagarð og seinna flutti fyrirtæki Ásgeirs að Eyjarslóð 9 þannig að tengslin héldust áfram milli félaganna .
Segir Ásgeir samstarfið við Óla og hans fjölskyldu ávallt hafa verið mjög farsælt og gott gegnum tíðina .
Seglagerðin er sannkallað fjölskyldufyrirtæki .
Segja má að fjórir synir Óla og Sesselju Barðdal Guðnadóttur hafi alist upp í fyrirtækinu þó að aðeins einn þeirra , Jón Arnar , hafi valið seglasaum sem ævistarf .
Þegar synirnir voru allir farnir að heiman fór Sesselja , gjarnan kölluð Lella , að vinna í Seglagerðinni .
Ekki eru mörg ár síðan Lella hætti að sníða á saumastofunni og á 93. aldursári fylgist hún enn með rekstrinum hjá afkomendum sínum .
" Það var allt mögulegt gert í Seglagerðinni , spurðu frekar hvað var ekki gert .
Þetta voru alls konar verkefni , menn komu meira að segja með skóna sína til að gera við .
Óli minn sagði oft þegar fólk kom inn : Jæja , hvað get ég nú gert fyrir þig ? Síðan var það bara gert sem hægt var að gera , " segir Lella , sem minnist skemmtilegra tíma á Seglagerðinni .
Oft gekk mikið á , sér í lagi fyrir verslunarmannahelgina þegar landsmenn flykktust í ferðalög og á útihátíðir með tjöldin sín .
Þá var mikil sala í tjöldunum og jafnan efnt til uppboðs þar sem menn gerðu kjarakaup og oftar en ekki kláraðist lagerinn .
Einnig var nóg að gera í viðgerðum á eldri tjöldum .
" Ég man eftir einum manni sem kom til okkar með tjald sem við höfðum saumað , þessi vönduðu og sterku með þykka dúknum .
Jæja , sagði hann , nú er ég kominn með tjaldið mitt sem ég er búinn að eiga í 12 ár .
Þetta er í fyrsta skiptið sem ég fer með það í viðgerð .
Við gerðum við tjaldið og hann hefur áreiðanlega notað það í önnur 12 ár , " segir Lella og brosir .
Fangavinna og flugdrekar Jón Arnar Barðdal , eða Addi , lærði seglasaum ungur að aldri .
Byrjaði að vinna við þetta 17 ára gamall og lærði fagið að mestu af föður sínum og eldri starfsmönnum Seglagerðarinnar .
Bóklega hlutann tók hann í Iðnskólanum í Reykjavík og er einn fárra á landinu með réttindi sem seglasaumari .
Seglagerðin var að koma sér fyrir á Grandagarði þegar Addi hóf þar störf .
Þá fór starfsemin að færast meira yfir í ferðaiðnaðinn þó að útgerð og fleiri atvinnugreinar væru stórir viðskiptavinir .
" Á Grandagarði byrjuðum við með verslun með tjöld , sóltjöld , útihúsgögn og fleira .
Þetta snerist mikið um að sauma tjöld á veturna og gera allt klárt fyrir sumarið .
Mest voru þetta þriggja og fimm manna tjöld og síðan komu Dallas-hústjöldin , sem voru mjög vinsæl hjá okkur áður en tjaldvagnar og fellihýsi komu til sögunnar , " segir Addi en með flutningi að Eyjarslóð stækkaði húsnæðið og fyrirtækið jók einnig innflutning á útivistarvörum og garðhúsgögnum .
Verkefnin hafa sem fyrr segir verið fjölbreytt og til gamans nefnir Addi póstburðarpokana , því Ísland er líklega eina landið í heiminum þar sem slíkir pokar voru ekki saumaðir í fangelsum ! Sjálfur er Addi mikill sjómaður í sér og finnst skemmtilegast að sauma fyrir útgerðarkarlana .
Meðal verka á því sviði nefnir hann rússnesku " flugdrekana " sem fyrst voru framleiddir fyrir útgerð Sjólaskipanna á Kanaríeyjum .
Eru drekarnir settir á höfuðlínuna á trollum til að lyfta þeim upp við veiðarnar .
Færðu út kvíarnar Nú er Addi kominn á eftirlaunaaldur og hefur dregið úr sinni vinnu á saumastofu Seglagerðarinnar .
Hann kemur þó reglulega við og grípur í saumavélarnar þegar mikið liggur við .
Þar segist honum líða vel , þó að veiðimennska og sjósókn heillar orðið meira .
Þegar faðir hans féll frá 1983 kaus Addi frekar að vinna áfram við seglasauminn en fól elsta syninum , Óla Þór , stjórnartaumana .
Aðeins 19 ára að aldri tók Óli Þór við rekstrinum af afa sínum og stjórnaði fyrirtækinu til 2001 .
Á þeim tíma færði Seglagerðin út kvíarnar á ýmsum sviðum .
Með breyttum ferðavenjum Íslendinga dró úr sölu á tjöldum og árið 1989 hófst innflutningur á fellihýsum og tjaldvögnum .
Stofnuð var sérstök deild , Tjaldvagnaland , sem er enn í dag stór hluti af starfseminni .
Árið 1998 var opnuð sérverslun í Skeifunni með útivistarvörur , Everest , en seinna fór Seglagerðin út úr þeim rekstri .
Óli Þór ákvað að skipta um starfsvettvang og Björgvin tók við af honum sem framkvæmdastjóri fyrirtækisins .
Systkini þeirra , Sesselja Björk og Arnar , hafa einnig unnið í Seglagerðinni og stýrði Arnar Tjaldvagnalandinu um tíma , þar til hann sneri sér að eigin rekstri .
Þá hefur móðir þeirra , Björk Björgvinsdóttir , unnið í Seglagerðinni um árabil og barnabörnin eru farin að vinna í fyrirtækinu á sumrin , þegar mest er umleikis .
Bróðir Adda , Hörður Barðdal endurskoðandi , sinnti síðan bókhaldi í fyrirtækinu um langt skeið , eða þar til hann lést árið 2009 .
Yngsti bróðirinn , Þórir Barðdal , vann þarna sömuleiðis fyrstu ár starfsævi sinnar en sneri sér að höggmyndalist .
Eitt hans fyrsta útilistaverk , Ægir , stendur einmitt við lóð Seglagerðarinnar í Örfirisey og var afhjúpað árið 1988 í tilefni 75 ára afmælis fyrirtækisins , og til minningar um Óla S. Barðdal .
Unnið á vöktum við vagnana Björgvin Barðdal hefur verið viðloðandi Seglagerðina allt frá sex ára aldri þegar hann byrjaði að snúa við hælapokum fyrir ömmu sína .
" Ég vann hérna alltaf með skóla , alveg frá grunnskóla og upp í háskóla , og var gjarnan að vinna á kvöldin .
Um helgar var ég oft að aðstoða við að leggja dúk í sundlaugar og potta vítt og breitt um landið .
Frændi okkar , Þórir , lærði lagningu sundlaugardúka í Danmörku og kom okkur bræðrum af stað í þessu , fyrst Óla Þór og síðan tók ég við þessum verkefnum að mestu , " segir Björgvin , sem 23 ára gamall byrjaði í fullu starfi á saumastofunni sem verkstjóri .
Árið 2001 tók hann sem fyrr segir við stöðu framkvæmdastjóra af bróður sínum og 2004 keypti hann hlut föður síns í fyrirtækinu .
Er Björgvin stærsti eigandinn en Óli Þór á einnig hlut .
Seglagerðin hefur verið lifibrauð fjölskyldunnar og það hafa skipst á skin og skúrir líkt og í öðrum fyrirtækjarekstri , sem útheimtir mikla vinnu og útsjónarsemi til að halda öllu gangandi árið um kring .
Vissulega voru betri tímar í góðærinu þegar mikið seldist af tjaldvögnum og fellihýsum , svo mikið að heilu farmarnir voru fluttir beint inn með flugi frá Bandaríkjunum .
Um tíma var unnið á vöktum allan sólarhringinn til að geta afhent vöruna .
Mikil vinna fór í þetta en á árunum 2005 til 2006 voru 300-400 fellihýsi að seljast á ári og Seglagerðin var þar af með um 200 árlega .
Um svipað leyti fóru hjólhýsi að seljast í meira mæli en áður , enda aðgangur að fjármagni auðveldari en í dag .
Saumastofan er hjartað Fyrst eftir hrunið dróst sala á ferðavögnum saman .
Velta Seglagerðarinnar fór úr milljarði fyrir hrun niður í um 300 milljónir króna á ári .
Björgvin segir markaðinn hins vegar vera að taka við sér í dag .
Saumastofan hefur haldið sínu og næg verkefni jafnan verið þar árið um kring .
Útgerðin er stór viðskiptavinur á saumastofunni en verkefnin eru að öðru leyti afar fjölbreytt .
" Við fáum að jafnaði tíu ný verkefni á dag , fólk kemur og biður um eitthvað sem engir eða fáir hafa saumað áður .
Saumastofan er hjartað í þessu fyrirtæki og reksturinn hefði orðið erfiðari án hennar eftir hrun .
" Þó að sala á ferðavögnum hafi minnkað þá er stór hluti verkefna Seglagerðarinnar í dag viðhald og þjónusta við marga þá eigendur sem keyptu sér vagna fyrir hrun .
Um 15 þúsund tæki eru í umferð á landinu og þau þurfa sitt viðhald .
Einnig hefur Seglagerðin nóg að gera við að sauma sóltjöld og markísur fyrir eigendur felli- og hjólhýsa .
Vonandi til í önnur 100 ár Björgvin tilheyrir þriðju kynslóðinni í Seglagerðinni .
Oft er talað um að hún klúðri málum í fjölskyldufyrirtækjum en Björgvin segir það langt frá því að vera algilt .
Hann kannast ekki við neinar íþyngjandi kröfur af hálfu fjölskyldunnar .
" Mér finnst að ég sé í starfi sem mér hafi verið ætlað , ég finn engan sérstakan þrýsting , ekki nema þegar mamma kemur inn á miðjan fund og húðskammar mig , " segir hann og hlær .
" Amma spurði mig einhvern tímann hvort Seglagerðin myndi ekki ná 100 ára afmælinu .
Ég sagðist ætla að sjá til þess , svo lengi sem hún myndi mæta í afmælið , sem og hún gerði í vikunni , 93 ára gömul og í fullu fjöri .
" Björgvin segir ekkert annað í boði en að halda rekstri Seglagerðarinnar áfram og sem lengst innan fjölskyldunnar .
Hann er bjartsýnn á framtíðina fyrir hönd Seglagerðarinnar og bindur ákveðnar vonir við nýja ríkisstjórn , að hún komi ekki aðeins til móts við skuldug heimili heldur einnig lítil og meðalstór fyrirtæki .
Þar sé fyrsta mál á dagskrá að lækka tryggingagjaldið og einfalda tollakerfið .
" Seglagerðin verður vonandi til í önnur 100 ár .
Saumastofan er með svo fjölbreytt verkefni að þau eiga eftir að halda okkur gangandi lengi .
Við erum með gott starfsfólk með langa og mikla reynslu , sem gerir okkur kleift að taka við verkefnum af öllum toga , " segir Björgvin að endingu .
Alex frábær starfsmaður Meðal fjölmargra starfsmanna hjá Seglagerðinni gegnum tíðina er Alexander Petersson , atvinnu- og landsliðsmaður í handknattleik .
Hann starfaði hjá fyrirtækinu á árunum 1998 til 2003 á meðan hann lék handknattleik með Gróttu / KR , en Björgvin Barðdal var þar áður leikmaður og síðar stjórnarmaður í handknattleiksdeildinni .
" Ég og Ágúst Jóhannsson , nú landsliðsþjálfari kvenna , fórum í ævintýraferð til Riga að leita að leikmönnum fyrir Gróttu / KR í handbolta árið 1998 .
Við fórum á æfingu hjá unglingalandsliði Lettlands og tókum strax eftir Alex , sáum nákvæmlega það sem við vorum að leita að .
Hann kom hingað nokkrum vikum seinna og vann alla tíð í Seglagerðinni við mjög góðan orðstír .
Alex var mjög feiminn til að byrja með en hann talaði þá ekki íslensku og litla ensku .
Hann var frábær starfsmaður í einu og öllu , sáum strax hversu ótrúlegur íþróttamaður hann var , góður í öllu , " segir Björgvin um þennan fyrrverandi starfsmann fyrirtækisins .
Skemmur , skyggni og dýrðlegir dúkar Landsmenn hafa margir hverjir gist í tjöldum frá Seglagerðinni á ferðum sínum en fyrirtækið hefur framleitt og flutt inn fjölmargar aðrar afurðir sem hafa komið víða við sögu í daglegu lífi fólks .
Má þar nefna dúka í sundlaugar og potta um allt land , m.a. á Álftanesi , Selfossi og Hofsósi , veislutjöld stór og smá , markísur og skyggni , vöruskemmu Eimskips við Sundagarða og fleiri dúklagðar skemmur , auglýsingaborða , biðskýli , blað- og póstburðarpoka , hvítu þjóðhátíðartjöldin í Eyjum , risatjald á Kristnihátíðinni á Þingvöllum árið 2000 að ógleymdum ferðavögnunum af öllum stærðum og gerðum .
Er þá ekki allt upptalið og mætti m.a. bæta við stóra tjaldinu sem sett var upp á Þingvöllum sumarið 1989 þegar Jóhannes Páll páfi II flutti messu sína .
Eftir það var dúkurinn úr tjaldinu eftirsóttur hjá listmálurum sem fengu búta til að mála á .
Hækkuðu málverkin í verði við það eitt að vera máluð á dýrðlegan dúk ! 