Það hefur sýnt sig að þeir sem hætta notkun tóbaks á vorin ná betri árangri heldur en aðrir .
Þetta segir Jóhanna S. Kristjánsdóttir , hjúkrunarfræðingur og verkefnisstjóri hjá Ráðgjöf í reykbindindi .
Jóhanna var á meðal mælenda á dagskrá Embættis landlæknis í tilefni af alþjóðlegum degi án tóbaks sem haldinn er á heimsvísu ár hvert að frumkvæði Alþjóðaheilbrigðisstofnunar ( WHO ) .
Ráðgjöf í reykbindindi er símaþjónusta sem aðstoðar einstaklinga við að hætta notkun hvers kyns tóbaks og nikótínlyfja og sett var á laggirnar 1. janúar árið 2000 .
" Þegar við byrjuðum var fyrst og fremst horft til reykinga en eftir því sem árin hafa liðið hefur neysluform tóbaks breyst mikið hér á landi .
Í kjölfar reykingabannsins á veitinga- , skemmti- og gististöðum , sem sett var á þann 1. júní 2007 , hefur reykingatíðni lækkað verulega en í staðinn jókst notkun á reyklausa tóbakinu og fóru margir að nota íslenska neftóbakið í vör .
Það hefur verið með ólíkindum að fylgjast með tölum um sölu á neftóbaki hjá ÁTVR undanfarin ár , " segir Jóhanna en bætir við að salan virðist þó hafa náð hámarki árið 2011 því úr henni dró á síðasta ári .
Snýst um að halda út Þrátt fyrir breytt neyslumynstur landans á tóbaki hefur eftirsóknin í þjónustu Ráðgjafar í reykbindindi verið stöðug frá stofnun .
" Eftirsóknin hefur alltaf verið nokkuð jöfn og þétt milli ára en við fáum alltaf okkar álagstíma í desember og janúar .
Í desember er fólkið byrjað að undirbúa áramótaheitin og þá er býsna mikið hringt og síðan verður algjör sprenging í janúar .
Hins vegar hefur sýnt sig að þeir sem eru að hætta á vorin ná miklu betri árangri enda þekkja flestir hve mörgum mistekst að fylgja áramótaheitunum sínum almennilega eftir .
Þetta er bara eins og með líkamsræktarstöðvarnar , " segir Jóhanna á léttum nótum .
" Þess vegna er 31. maí alveg kjörinn dagur fyrir tóbakslausa daginn .
Margir sem hætta á vorin ná að halda tóbaksbindindið út svo þetta er besti tíminn til að hætta .
" Jóhanna ítrekar að galdurinn við að hætta snúist einmitt um að halda út .
" Það er ekkert mál að hætta , sumir hætta oft á dag , en málið snýst um að halda út .
Þjónustan okkar snýst um að hjálpa fólki við að hætta og svo fylgjum við því eftir í heilt ár .
Við óskum engum til hamingju með tóbaksleysið fyrr en viðkomandi er búinn að vera tóbakslaus í heilt ár .
" 