Þjálfun á góðum hundi tekur kannski tvö til þrjú ár .
Í raun og veru eru aðferðir og sálfræðin í þessu ekki svo ólík því að ala upp barn , " segir Heiðrún Klara Johansen hundaþjálfari .
" Fyrstu atriðin á hundanámskeiðum eru til dæmis hversdagshlýðni , jákvæð styrking og merkjamál hunda .
Við lærum að skilja hundinn okkar betur .
Svo er áhersla lögð á að fyrirbyggja algeng vandamál sem geta komið upp í hundum síðar , svo sem æsingur , gelt og hræðsla .
Fyrir þá sem svo koma með eldri hund á námskeið eru mörg önnur atriði sem má vinna með .
" Hundaskóli Heiðrúnar Klöru hóf starfsemi fyrir ári .
" Áhugi á dýrum hefur alltaf fylgt mér .
Sem krakki hafði ég mikinn áhuga á hestum sem síðan þróaðist á þann veg að ég fékk áhuga á hundum og þjálfun þeirra , " segir Heiðrún Klara .
Hún er sveitastelpa norðan úr landi en er löngu flutt suður .
Hún lærði hundaþjálfun í Svíþjóð , Hundenshus í Stokkhólmi , og brautskráðist þaðan í júní á sl. ári .
Fljótlega eftir það byrjaði hún með námskeiðin hér heima og hefur aðsóknin verið góð .
Besti vinur mannsins Stundum er sagt að hundurinn sé besti vinur mannsins og á námskeiðunum fær tvíeykið fræðslu meðal annars um merkjamál hunda og hvernig má koma í veg fyrir stress .
Einnig eru gerðar æfingar í því að hundurinn svari boðum án þess að vita fyrirfram hver umbunin sé eða verði .
Þjálfunaraðferðin heitir Styrking við jákvæða hegðun og nýtur vaxandi vinsælda .
Einnig nefnir Heiðrún Klara svonefnda Klikkerþjálfun .
Hún byggist á því að merkja æskilega hegðun og verðlauna hana .
Til þessa er notað tæki sem kallað er klikker .
Þetta tæki gefur frá sér smelluhljóð sem merkir nákvæmlega þegar hundurinn er að gera rétt .
" Þessi skýru skilaboð gera að verkum að hundurinn skilur betur hvað hann fékk nammi fyrir .
Í Klikker-þjálfun prófar hundurinn sig áfram sjálfur , þannig er hann meðvitaður um hvað hann er að gera og það er árangursríkt , " segir Heiðrún Klara .
Sveitahundar eru verndaðir Hundaeigendum fjölgar stöðugt og áhuginn er mikill .
" Margir hafa ef til vill lengi alið með sér þann draum að eignast hund og oft sameinast fjölskyldan öll í þessu áhugamáli .
Mikilvægt er að afla sér upplýsinga áður en hvolpur er alinn og hafa þarf ýmislegt í huga .
Hvolpar sem eru aldir upp í sveit lifa í mjög svo vernduðu umhverfi og geta þá átt erfiðara með að aðlaga sig lífi í bæjum landsins , þar sem áreiti er meira .
Þessir hundar þurfa félagsmótun , " segir Heiðrún sem nýlega hóf framhaldsnám í hundasálfræði í skólanum sænska , en þar er tekið á ýmsum vandamálum sem hundar geta haft , svo sem hræðsla , árásargirni , stress , gelt og fleira slíkt .
" Fyrir hundaeigendur er alveg þess virði að fara á námskeið .
Það er fljótt að skila sér , ánægjan af hundahaldinu verður meiri og svo borgar þetta sig fljótt , því hafi fólk tekið námskeið lækka mörg sveitarfélög þau gjöld sem greiða þarf fyrir að eiga og halda hund , " segir Heiðrún Klara sem býður upp á ýmis námskeið í sumar .
sbs@mbl.is www.heidrunklara.is 