Vegfarendur í gamla Vesturbænum í Reykjavík hafa margir rekið upp stór augu undanfarið við að sjá stór augu máluð á húsgafl á mótum Vesturgötu og Seljavegar .
Það er atvinnulistamaðurinn Guido van Helten frá Ástralíu sem nú vinnur að því að koma andliti á vegginn .
Þegar ljósmyndara Morgunblaðsins bar að garði var van Helten hátt uppi og graffaði af lífs- og sálarkröftum .
Orri Freyr Finnbogason hefur hjálpað van Helten hér á landi og segir að þeir félagar hafi bankað upp á , beðið um að fá að skreyta vegginn og það hafi eigandinn leyft .
Van Helten sérhæfir sig í andlitum og þegar leyfið var komið í hús dró eigandinn upp mynd af afa sínum sem byggði húsið og var listamaðurinn mjög hrifinn .
Svo hrifinn að eftir skamma stund mun andlit afa húseiganda prýða gaflinn .
Van Helten hefur líka lífgað upp á hús víða um heim með verkum sínum , allt frá Lundúnaborg til Skagastrandar .
Að sögn Orra er van Helten hér á eigin vegum .
" Hann er atvinnumaður í þessu fagi en hér á landi borgar hann allt sjálfur .
Þetta getur gert mikið fyrir borgina okkar að fá svona stór nöfn til að lífga upp á svæðið , " segir Orri .
Önnur verk van Heltens er hægt að skoða á vef hans , guidovanhelten.com .
