Mikið fjör hefur verið í pólitískri umræðu í Bandaríkjunum upp á síðkastið .
Hvert hneykslismálið af öðru hefur skekið hinn pólitíska vettvang .
Þrjú þeirra helstu hafa snúist um viðbragðsleysi og rangfærslur tengdar sendiherradrápi í Bengazi í Líbíu , njósnir yfirvalda um símtöl fréttamanna og tugi milljóna annarra Bandaríkjamanna og loks einstaka misnotkun á valdi skattyfirvalda , sem beindist að andstæðingum Obama forseta .
Enn sem komið er hefur spunameisturum hans að mestu tekist að verja forsetann persónulega .
Það hefur verið gert með því að fullyrða að hann hafi ekki haft neinn pata af fyrrgreindum málum fyrr en þau komust upp .
Þeir embættismenn sem nærri forsetanum standa og hafa í sumum tilvikum vissulega vitað lengi hvað fór fram , hafi ekki upplýst hann um það .
Þótt þessi vörn hafi fram að þessu dugað bærilega er hún tvíbent og getur auðveldlega snúist illa í höndum embættismanna forsetans .
Hún gefur þannig þá mynd af forsetanum að hann sé úti á þekju , fylgist ekki með og hvorki stjórni né hafi forystu .
Land leiðtoganna Bandaríkjamenn eru mjög uppteknir af hlutverki " leiðtogans " í samfélaginu .
Á því er hamrað í skólakerfinu , fyrirtækjunum og stjórnmálalífinu .
Mergð bóka ( sem flestar eru ómerkilegar klisjutuggur ) er gefin út um leiðtogafræði og seljast þær iðulega í ótrúlegu magni .
Gamlir forstjórar og forsetar fá háar fjárhæðir í vasann fyrir að fara með ræður á flottum ráðstefnum um hvernig " leiðtogi " eigi að haga sér og hvaða kostum leiðtogi þurfi að skarta .
Ef forsetinn núverandi missir stöðu er illt í efni .
Ávala skrifstofan í Hvíta húsinu er táknmynd og sjálft háaltari leiðtogadæmisins í Bandaríkjunum .
Obama hefur áður kennt öðrum um að hástemmd kosningaloforð hans hafi orðið að engu .
Þau voru inntakið sem sýndu hann sem mann hins nýja tíma og hafa sjálfsagt orðið til þess að kratarnir í norsku Nóbelsnefndinni hlupu á sig og veittu Obama verðlaunin sem eins konar fyrirframgreiðslu fyrir væntanleg afrek .
Þekkt er loforðið um að lokun fangabúðanna í Guantanamo yrði eitt hans fyrsta verk .
Obama kennir nú þingmönnum , einkum úr flokki repúblikana , um að hafa eyðilagt góðan ásetning fyrir sér .
En þegar hinar hástemmdu yfirlýsingar og loforð voru gefin í aðdraganda forsetakosninga var enginn fyrirvari gerður um að þingið en ekki forsetinn ætti síðasta orðið um árangur .
Nýjar kannanir sýna að forsetinn hefur hrapað mjög í verðleikamælingum upp á síðkastið .
Einhver kynna að segja að Obama varði lítið um slíkt .
Hann þurfi ekki að sækjast eftir endurkjöri .
En það segir aðeins hálfa söguna .
Repúblikanar fóru mun verr út úr síðustu kosningum en þeir sjálfir væntu og raunar margar kannanir bentu lengi til að væri líklegast .
Eftir kosningarnar hafa þeir verið illa haldnir í naflaskoðun , með minnkandi sjálfstraust og líkur verið taldar á því að Obama myndi bæta mjög stöðu demókrata í þingkosningum 2014 .
Gengi það eftir gæti forsetinn vænst náðugri daga , en þó ekki síst fengið tækifæri til að koma mikilvægum málum í höfn og með því tryggt stöðu sína í ljósi sögunnar .
Þótt enn sé rúmt ár til næstu kosninga vestra og gagnslítið að spá fyrir um úrslit þeirra nú , er vafalaust að staða repúblikana hefur heldur skánað aftur upp á síðkastið .
Fróðleiksmenn og fréttahaukar segja það veikja forsetann og liðsmenn hans að enginn hefur enn " axlað ábyrgð " á klúðurmálunum , sem gosið hafa upp .
Forsetinn ber fyrir sig að hann hafi ekkert vitað .
En það hefur ekki leitt til þess að hans helstu liðþjálfar , eins og dómsmálaráðherrann , hafi verið látnir taka pokann sinn .
En hvað felst í hugtakinu ? Og það er nú þetta með hugtakið að axla ábyrgð .
Það er ótt og títt notað í umræðu um stjórnmál og önnur þjóðfélagsmál .
Spyrjendur slengja því gjarnan regingslega framan í kjörna fulltrúa eða embættismenn , sem eru í forsvari , þegar eitthvað er talið hafa farið úrskeiðis .
Þá felst oft sú merking í hugtakinu hvort viðkomandi ætli ekki að segja af sér .
Stundum taka menn fram að fyrra bragði að þeir axli fulla ábyrgð á því sem gerðist , án þess að nokkuð annað fylgi þeirri yfirlýsingu .
Setja spyrjendur þá stundum upp svip og dugi það ekki þá er stundum sagt sem svo að fyrst meintur syndari hafi sagt A hljóti hann að fylgja því eftir með því að segja næst B. Ekki þarf það að vera .
Yfirlýsing viðkomandi kann að þýða í hans huga að hann sé ekki að vísa meintri ábyrgð frá sér og yfir á aðra .
Menn geti því talið hið umrædda tilvik honum til áfellis eða tekna eftir smekk og í tilviki kjörinna fulltrúa látið það viðhorf sitt ráða sinni afstöðu og atkvæði , næst þegar tækifæri gefst .
Orð eða gerðir þess sem gengið er á geta að mati hans hafa verið eðlileg miðað við það sem lá fyrir á þeirri stundu , þótt síðari tíma þróun hafi sýnt að einhver önnur viðbrögð hefðu komið til greina og jafnvel verið heppilegri .
Ábyrgðarlausir stórveldismenn Hinir ólýðræðislegu búrókratar í Brussel , sem valdi hefur verið hlaðið á síðustu árin , eru hrópandi dæmi um menn sem sæta ekki ábyrgð , hvorki pólitískri né embættislegri .
Frægt er að ekki hefur tekist í áratugi að fá endurskoðendur með snefil af sjálfsvirðingu til að skrifa upp á reikninga Evrópusambandsins .
Og þeir einu sem hafa goldið þeirrar óreiðu hingað til eru endurskoðendurnir sem neitað hafa að leggja nafn sitt við hana .
Þeim er sparkað ! Nýlega varð skýrsla Alþjóðagjaldeyrissjóðsins um björgunaraðgerðir " þríeykisins " opinber og þar er upplýst hvernig gríska þjóðin var gerð að fórnarlambi er reynt var að bjarga evrunni .
Lesa má út úr skýrslunni að framkoma æðstu strumpanna í Brussel hafi verið með miklum ólíkindum .
Allar forsendur þríeykisins fyrir " hjálpræði " reyndust marklausar .
Aðför þess að Grikklandi leiddi til þess að efnahagslíf þess tók óviðráðanlega dýfu .
Vísir menn höfðu varað við slíkum samdrætti , en þríeykið fullyrt að væri óhugsandi .
Dálítill samdráttur , rúm 2% , yrði á fyrsta ári aðgerðanna .
Jafnvægi næðist á því næsta og næst yrði plús .
Kolldýfan varð um 25% , ígildi kreppu .
Stór hluti tekna ríkisins þurrkaðist upp og þá var ráðist á Grikki fyrir að standa ekki við samkomulag sem þríeykið hafði þvingað þá til að skrifa undir .
En það var hin heimatilbúna kreppa búrókrata sem setti löglega kjörna ríkisstjórn af , eftir að hafa bannað henni að efna til þjóðaratkvæðagreiðslu og sent henni búrókrata í forsætisráðherrastólinn .
Nú er atvinnuleysi ungs fólks í Grikklandi talið vera um 60 prósent , örvænting grípur um sig , sjálfsmorðum fjölgar ört og áratugir munu líða þar til landið nær sér á ný .
Nú viðurkenna skýrsluhöfundar AGS að þrátt fyrir tal um björgun Grikklands hafi eingöngu vakað fyrir ESB að reyna að tryggja að evran spryngi ekki í loft upp .
Afkoma og velferð ESB-þjóðarinnar Grikkja var hrein aukastærð .
Engum dettur í hug að nokkur muni " axla ábyrgð " á þessum ósköpum .
Óvænt áminning Það er ekki gott fyrir nýja ríkisstjórn á Íslandi , sem hét því að létta óvissuástandi af þjóðinni , að þurfa að hlýða á forseta Íslands í þingsetningarræðu minna sig á ábyrgð sína varðandi aðildarbröltið að ESB .
Sjálfsagt hefur forsetanum sjálfum síst af öllu dottið í hug að slík umvöndun yrði viðeigandi eða nauðsynleg eftir hrakför Samfylkingar og valdatöku nýrrar ríkisstjórnar með ótvírætt umboð og ríka skuldbindingu í þessu máli .
Enda er ekki ljóst hvers vegna ný ríkisstjórn taldi sig þurfa að setja óþarflega loðið orðalag í sáttmála sinn , til að halda lífsmarki í ruglmáli flokksins sem fór mestar hrakfarir í seinustu kosningum .
Ríkisstjórn , sem ætlar að létta af óvissu , gerir ekki slíkt þegar stórmál á í hlut .
Allir sem lásu orð stjórnarsáttmálans um Reykjavíkurflugvöll skildu yfirlýsingu hans á einn veg .
En nú þykjast einhverjir hafa haft " allt í plati " fingurmerki fyrir aftan bak , þegar það atriði var samþykkt .
Ósköp er það smátt og dapurlegt .
Ríkisstjórnin fékk góðan byr og verðskuldaði hann .
Það var beinlínis léttir í landinu þegar gamla stjórnin loksins hökti af sviðinu .
Góður byr er mikils virði og hann verður að nýta vel , svo nýja skútan komist á gott skrið .
Sjálf þarf hún að vera úr kjörviði og kjölurinn úr eðalviði .
Eðalviður í burðarvirki sérhverrar ríkisstjórnar vex í þeim skógi þar sem traustið einkennir jarðveginn .
Gamla stjórnin glataði fljótt trausti sínu .
Þess vegna varð henni lítið úr verki , þess vegna hrökklaðist hún loks á brott svona hroðalega leikin af kjósendum .
Það er kannski rétt að hafa það í huga .
