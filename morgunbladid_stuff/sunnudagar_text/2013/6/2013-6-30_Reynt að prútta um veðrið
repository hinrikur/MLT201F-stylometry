Veðurfræðingar kalla ekki allt ömmu sína þótt sumir þeirra hafi verið undir dulnefnum í símaskrá og jafnvel fengið líflátshótun fyrir slæma spá .
Íslendingar hafa í tugi ára hringt í veðurstofuna til að ræða veðrið í fyrirhuguðum brúðkaupum , uppskriftir , íslenskt mál eða útganginn á veðurfræðingum í sjónvarpinu .
Júlía Margrét Alexandersdóttir julia@mbl.is Þjóðin virðist vera sólgin í veðurfréttir .
Af föstum dagskrárliðum íslensku sjónvarpsstöðvanna hafa veðurfréttir verið með allra vinsælustu dagskrárliðum samkvæmt mælingum Capacent , vinsælli en sjálfur fréttatíminn .
Það þarf hreinlega að vera landsleikur í fótbolta eða verðlaunahátíðir í beinni útsendingu til að veðurfréttirnar nái ekki efsta sætinu .
Þá hefur síminn á Veðurstofu Íslands verið rauðglóandi í áratugi þar sem leitað er til veðurfræðinga með ólíklegustu erindi .
Eins konar þjóðarsál Íslendinga , enda bauð Veðurstofan upp á sólarhringssímaþjónustu löngu áður en nokkrar vinalínur eða 1900 númer komu til sögunnar .
Veðurfræðingar hafa því frá mörgu að segja , bæði er varðar veður og mannlíf .
Veðurstofan er í senn fræðileg og mannleg stofnun .
Blaðamaður Sunnudagsblaðs Morgunblaðsins hitti nokkra veðurfræðinga Veðurstofunnar á túninu hinum megin við vinnustaðinn ; í Perlunni .
Landsmenn þekkja marga þeirra í sjón .
Trausti Jónsson flutti landsmönnum veðurfréttir í sjónvarpi í áratugi og starfar sem sérfræðingur í veðurfarsrannsóknum við Veðurstofu Íslands .
Prófessor Haraldur Ólafsson er uppátækjasamur góðkunningi sjónvarpsáhorfenda úr veðurfréttasettinu .
Spáveðurfræðingurinn Elín Björk Jónasdóttir flutti veðurfréttir á Stöð 2 á árum áður og sinnir nú veðurspám , eftirliti og ýmiss konar upplýsingagjöf á Veðurstofunni og félagi hennar á þeirri deild er Einar Magnús Einarsson sem flytur jafnan veðurfréttir á RÚV .
Í hópi hinna fimm fræknu er síðast en ekki síst doktor Guðrún Nína Petersen sem helgar sig rannsóknum á Veðurstofu Íslands .
Áður en annað ber á góma er það það sem allir eru að tala um .
Það er sumar en engin sól .
Svo lítil sól að höfuðborgarbúar eru farnir að örvænta .
Tveir veðurfræðingar eru með húfur og blaðamaður bíður spenntur eftir að fá svör frá fólkinu sem fylgist með veðrinu , ekki bara frá degi til dags heldur frá mínútu til mínútu .
Hvar er sumarið ? Haraldur : " Sko .
Það er búið að vera ljómandi gott veður í sumar .
" Trausti : " Hitinn er búinn að vera yfir meðallagi .
Og mjög yfir meðallagi fyrir norðan .
" Elín : " Milt veðurfar og hægur vindur .
" Haraldur : " En það eru allir að segja þetta – tala um sumarið sem vont .
Ég hitti mann um fimmtugt fyrir bara örfáum dögum sem spurði að þessu sama og þú .
Þetta er bara einhver skortur á nægjusemi , held ég .
Ég fór að velta því fyrir mér hvar þessi maður hefði eiginlega verið í maí 1979 þegar sundi var frestað dag eftir dag vegna frosta .
Eða sumarið 1983 sem var ískalt .
" Trausti : " Það er bara sólin sem hefur lítið sést .
" Guðrún Nína : " Þegar sumarið nálgast fá margir svolítið útópískar hugmyndir um hvernig sumarið á að vera .
Íslenska sumarið er alls ekki þetta heita skandínavíska sumar sem við erum kannski með í hausnum , en það er reyndar ekki alltaf heldur raunsæ mynd .
" Elín : " Það er alltaf þessi besti dagur síðasta sumars .
Við munum eftir honum og viljum fá hann í mánaðavís næsta sumar .
Haraldur : " Þetta er kannski til marks um botnlausa bjartsýni Íslendinga – núna kemur þetta ! " Trausti : " Ég get hins vegar bent ykkur á grein sem ég birti á blogginu mínu í síðustu viku .
Málið er að síðustu sumur hafa verið svo góð að það er óvenjulegt .
Ég fór út í það að telja sumardaga hvers árs , allt aftur til ársins 1949 .
Ég notaði hitatölur , skýjafar og fleira til að skilgreina það sem ég vil kalla sumardag og það kom svolítið ískyggilegt í ljós .
Sumrin 2010 , 2011 og 2012 eru langefst á listanum .
Sumardagar þessara ára eru um fimmtíu .
Þar á undan voru þeir ekki nema 20-30 í mesta lagi á ári og sumarið 1983 var aðeins einn sumardagur .
Á árunum 1961 til 1990 var meðalsumardagafjöldi aðeins 13 dagar .
Þannig að línuritið liggur beint upp til himna .
Og bakslag í þetta meðaltal skyndilega núna er eitthvað sem fólk finnur .
Samkvæmt mínum skilgreiningum var sumardagurinn fyrsti hér á höfuðborgarsvæðinu 20. júní .
En þeir eru orðnir 15 á Akureyri .
" Haraldur : " Þetta var sem sagt bólan fyrir hrun .
" Trausti : " Já , hrunið hlýtur að vera yfirvofandi .
" Einar : " Veðurminni er heldur ekkert svo gott .
Ég segi stundum að allir þeir sem hafi haft veðurminni hafi væntanlega komið sér í burtu .
" Guðrún Nína : " Allir nema Trausti .
Hann er okkar veðurminni .
" Trausti : " Sumarið 1914 var sólarlausasti júnímánuður hér í Reykjavík .
" Elín : " Þið sjáið hvað hann man langt ! " Trausti II og Páll Bergþórsson III Fyrst veðurfræðingar eru ekki að ræða sín á milli hversu hræðilegt sumarið er búið að vera fyrir sunnan – hvað eruð þið þá að ræða ykkar á milli þegar þið hittist ? Einar : " Á spávaktinni ræðum við spá dagsins , berum saman bækur okkar og svoleiðis fram eftir götunum .
Við ræðum jú líka hvað aðrir eru að spá og spekúlera með veðrið og hvernig það getur verið öðruvísi en hvernig við á Veðurstofunni upplifum hlutina .
" Elín : " Við Einar vinnum bæði sem vaktaveðurfræðingar á spádeildinni þannig að við förum alltaf yfir helstu mál dagsins ; Líkön og hvernig síðustu spár hafa gengið eftir .
Ef það er eitthvað merkilegt , óvenjulega mikil úrkoma eða slíkt , þá skoðum við það .
Svo erum við með svokölluð veðurþing þar sem fólk kemur og segir frá einhverju sniðugu , til dæmis einhverju sem það er að vinna að .
Svo tölum við náttúrulega bara um daginn og veginn .
Við veðurfræðingarnir þekkjumst flestir vel .
" Haraldur : " Maður er að velta fyrir sér tilbrigðum í veðrinu – til dæmis hvað þokan nær langt .
Veðurfræðingar í útlöndum , þeir sem við hittum , eru á svolítið öðru róli en við .
Eru minna að sinna veðurspám dagsdaglega heldur eru með afmarkaðri bása sem snúa að sérstökum tæknilegum útfærslum , afmörkuðum fræðilegum rannsóknum og slíku og þá ræðir maður það bara , og það er gaman .
" Guðrún Nína : " Við ræðum oft það sem er að gerast hverju sinni líka .
Það fyrsta sem ég gerði í morgun var að hlaupa inn á skrifstofu annars veðurfræðings og spyrja : " Hefurðu skoðað Meteoalarm ( innsk .
blm : Sameiginleg viðvaranasíða evrópskra veðurstofa ) í dag .
Hefurðu séð Suðaustur-Evrópu , þar eru viðvaranir alls staðar um flóð og rigningar .
" Elín : " Á svo ekki að vera suðaustanstormur hér á miðvikudaginn ? " ( Innsk .
blm. : Viðtalið er tekið á mánudegi ) .
Trausti : " Eruð þið viss , hefur þetta ekki linast mjög mikið .
" Elín : " Já , en á sumrin er nóg að það séu 15 metrar á sekúndu til að allt fari til fjandans .
Vindstrengir undir fjöllum og hjólhýsi fara illa saman .
Lítill bíll og stórt fellihýsi er ekki gott mál .
" Trausti : " Ég er náttúrulega svo heltekinn af veðurspánni og veðurfarssögu að það kemst ekkert annað að .
Ef menn vilja ekki ræða veðrið er ég bara farinn .
" Veðurfræðingarnir skella upp úr .
Trausti : " Mér hefur fundist mjög gaman að ræða fræðilega hluti sem ég hef mátulega mikinn skilning á og gaman að spjalla við fólk sem kann meira en ég .
" Af hverju eruð þið veðurfræðingar og er til einhver lýsing á erkitýpunni veðurfræðingnum ? Einar : " Það var alger tilviljun .
Ég held að Ólafur Rögnvaldsson beri ábyrgð á því .
Hann og Haraldur stofnuðu fyrirtækið Reiknistofu í veðurfræði sem meðal annars keyrir veðurlíkön og rekur vefsíðuna belgingur.is .
Það var þessi tölvuvinkill sem vakti áhuga manns í byrjun .
Ég bjó líka á vel veðruðum stöðum sem krakki , var í sveit í Mývatnssveit og bjó á Ísafirði svo að maður var vanur smá veðurumræðu .
" Haraldur : " Einar ákveður þetta löngu áður en hann heldur sjálfur .
Hjá mér gerðist þetta á barnaskólaárunum .
Þegar veðurspáin var miklu meira spennandi en hún er nú því þá var hún svo oft vitlaus .
Maður gat alveg lifað í voninni um að spáin myndi gjörsamlega fara í vaskinn .
" Einar : " Svolítið eins og að stunda veðmál .
" Haraldur : " Ég var eins og Trausti sem barn .
Hlustaði á veðurfréttir klukkan 1 áður en ég fór að sofa .
Árið 1978 man ég eftir veðurspá þar sem ekki var gert ráð fyrir að það myndi snjóa neitt að ráði .
Daginn eftir var hálfur metri af snjó í Reykjavík svo þetta gat verið spennandi .
" Elín : " Ég fór í veðurfræði því ég var ekki nógu klár að spila á víólu og þegar ég ákvað að gefa hljóðfæraleikinn upp á bátinn fór ég að íhuga hvað ég ætti að leggja fyrir mig .
Ég hafði alltaf verið góð í raungreinum en langaði ekki í læknisfræði því mér þótti efnafræði ekki skemmtileg .
Svo rakst ég á bók hjá námsráðgjafanum með viðtölum við fólk sem vann hin og þessi störf , meðal annars veðurfræðing .
En ég er líka alin upp suður í Garði , og var mikið hjá afa mínum , réri stundum með honum á sumrin .
Hann talaði alltaf um að ég ætti að fá mér alvöru starf og honum þóttu veðurfræðingar vinna alvöru starf enda mikið undir veðri komið .
" Trausti : " Í aðalatriðum er þetta svipað hjá mér og Haraldi .
Ég vissi þetta mjög snemma .
Níu ára gamall gerði ég veðurspá sem mér hefur ekki enn tekist að toppa .
Ég gekk út að morgni dags , leit til himins og sá vinda blása þar úr sitthvorri áttinni í mismunandi hæð .
Ég hafði nýlega lesið að slíkt veður boðaði þrumur og eldingar .
Svo að ég gaf út þá veðurspá í Borgarnesi að það myndi gera þrumuveður síðdegis .
Ég fékk aðallega skammir fyrir því frænka mín og jafnaldra varð svo hrædd .
Allir biðu í ofvæni eftir því hverju ég myndi spá næst .
Heimsendi ? Á þessum tíma voru líka mjög skemmtileg og upplýsandi veðurkort birt í Morgunblaðinu sem var hætt að birta eftir að sjónvarpið hóf sýningar á veðurfréttum .
" Guðrún Nína : " Hjá mér var þetta skyndiákvörðun .
Á síðasta ári í menntaskóla gat ég útilokað læknisfræði og líffræði út frá því að mér þótti utanbókarlærdómur svo afskaplega leiðinlegur .
Ég var að leita að eðlisfræði- og náttúrufræðitengdu námi sem væri líka hagnýtt .
Einhver stakk upp á veðurfræði í mars og þar sem umsóknarfrestur var liðinn fyrir Kaupmannahafnarháskóla sótti ég um skólavist í Osló því þar var umsóknarfrestur til 15. apríl .
Fimm mánuðum síðar var ég komin út .
Veðurfræðin byggist mikið á því að skilja hlutina og það þarf ekki að læra hvað öll beinin í líkamanum heita utanbókar .
Þú ert alltaf að þróa þekkinguna og ert aldrei búinn .
En þú spurðir líka út í hugmyndir fólks um hvernig veðurfræðingur séu .
Ég held að fólk haldi oft að veðurfræðingar séu allir spáveðurfræðingar og viti alltaf hvað er að gerast í veðrinu .
En við gerum svo margt annað en að spá .
" Haraldur : " Raða stólum , ná í kaffi , hella upp á , telja þokudaga á Hólmsheiði ...
" Guðrún Nína : " Erkitýpan fyrir veðurfræðing er held ég Halli .
" Haraldur : " Hver er Halli ? Halli er Trausti junior .
" Trausti : " Og Páll Bergþórsson þriðji .
" Haraldur : " Veðurfræðingur er samheiti yfir einhvers konar eðlisfræði- og náttúrufræðinörd .
Í útvarpsleikriti sem ég hlustaði einu sinni á ræddu konur ástmenn sína og sá ástmaður sem þótti hvað skrýtnast að hafa verið með var finnskur veðurfræðingur – alveg á jaðrinum .
" Elín : " Ég held að í huga sumra sé veðurfræðingur virðulegur maður í jakkafötum með prik .
" Haraldur : " Ég hef prófað þetta , Elín , ég setti upp bindi fyrir þetta viðtal og það horfðu allir á mig á Veðurstofunni eins og ég væri skrýtinn .
" Einar : " Á furðufatadegi á Veðurstofunni um daginn var veðurfræðingur spurður að því af hverju hann væri svona vel klæddur – af utanaðkomandi aðila .
" Trausti : " Ég held að við séum öll einfaldlega ákveðnir karakterar nema að það er eitt sameiginlegt einkenni – við erum öll fljót að taka ákvarðanir því veðurfræðingur verður að geta ákveðið sig hvort það eigi að vera gott eða vont veður .
Annars endist hann stutt í faginu .
" Veðurspár , hvers kyns fréttir af snjókomu , rigningu , sól , hita og kulda eru eitt vinsælasta lestrarefni vefmiðlanna .
Að ónefndu hve vinsælt umræðuefni veðrið er almennt .
Af hverju haldið þið að fólk hafi svo botnlausan áhuga á veðrinu ? Trausti : " Íslendingar hafa nú ekkert sérlega mikinn áhuga á veðrinu .
Ég held bara að Íslendingar hafi stundum einfaldlega ekkert að tala um og þá verður þetta eina umræðuefnið sem eftir er .
Það fyrsta sem ég spyr blaðamann sem hringir í mig ; " Er ekkert að frétta ? Eru núna allir orðnir desperat ? " " Guðrún Nína : " Svo er vandamálið stundum í hina áttina líka , að veðrið er blásið upp .
Það er gefin út viðvörun fyrir ákveðið svæði og ákveðið veður og í framhaldinu , í umfjöllun og umræðu , vindur þetta of mikið upp á sig .
Þetta getur verið svolítið fín lína fyrir spáveðurfræðingana að ganga á .
" Elín : " Þetta fer líka eftir landshlutum .
Vestfirðingum dettur eiginlega aldrei í hug að hringja í Veðurstofuna nema þeir séu að gera einhver meiriháttar plön – bátur þurfi að komast eitthvað og þvíumlíkt .
Borgarbúar eru sneggri til .
En ég held samt að veðrið sé meira áhugamál á dreifbýlinu , við verðum bara ekki jafn vör við það .
" Haraldur : " Þetta er auðvitað rétt sem Trausti segir .
Áhuginn fjarar út á fyrsta hálftímanum ef maður byrja að tala um veður .
Menn eru mjög fljótlega búnir að skipta yfir í íþróttir eða Icesave .
" Einar : " Við erum auðvitað að einhverju leyti dæmd til að tala um veðrið .
" Trausti : " Þetta er samt góð " pikköpplína " .
Með veðrinu getur myndast samtal .
" Eru veðurfræðingar þá góðir í slíku ? Trausti : " Já , í þessum línum náttúrulega .
Verst að maður kann engar aðrar .
Hef ég notað þetta ? Já , já .
En varðandi áhugann þá var náttúrulega ekkert annað í sjónvarpinu þegar ég var í þessu svo að það var mjög mikið áhorf .
" Elín : " Þú varst ekki að keppa við neitt annað efni .
" Trausti : " Nei , nákvæmlega og þá voru sumrin líka svo leiðinleg á þessum árum gjarnan að fólk sat bara inni og horfði á veðurfréttir .
" Haraldur : " Ég held að það segi mjög mikið um blaðamann fyrst þú heldur að allir séu að horfa á okkur og þetta sé eitthvað merkilegt .
" Spáin getur farið í vaskinn Eruð þið svekkt ef veðurspáin gengur ekki eftir ? Haraldur : " Já , en það er þó skárra ef maður hafði ekki neina ástæðu til að ætla að hún færi eins og hún svo fór .
Alltaf getur maður þó sannfært sig um að ef til vill hefði eitthvað mátt fara betur í spánni út frá þeim forsendum sem maður hafði .
" Elín : " Ég verð mjög svekkt ef ég er búin að leggja rosalega mikið á mig til að koma spám og viðvörunum vel frá mér en svo tekur enginn mark á manni líkt og gerðist í september á síðasta ári þegar við spáðum illviðrinu sem varð 10. september .
Fé fennti í kaf og fólk sat fast víða á norðanverðu landinu .
" Það var þá sem þáverandi innanríkisráðherra , Ögmundur Jónasson , sagði á Alþingi að engar viðvaranir hefðu verið gefnar út um illviðrið .
Haraldur setti ofan í við ráðherrann í veðurfréttatíma eftir þessi orð og birti spákort frá 8. september þar sem sjá mátti að gert var ráð fyrir þeim 25 metrum á sekúndu sem svo urðu og snjókomu .
Fékk hann mikil viðbrögð ? Haraldur : " Já , miklu , miklu meiri en hefði hvarflað að mér .
En það verður að segjast eins og er að spár eru ekki alltaf góðar , í þeim skilningi að þær gangi eftir .
Þessi í september var þó glettilega góð .
Spár fara stundum í vaskinn , sjaldnar en áður reyndar .
" Trausti : " Það er alveg rétt .
Sjálfur hef ég ekki unnið á spádeild síðan 1985 .
Ég held að aðalhjálpartæki okkar á þessum tíma , það er að segja hauspokinn , sé ekki lengur uppi á borðinu .
Þú sérð að það var þá áttatíu prósent áhorf og svo kom vitlaus veðurspá ! Maður spáði sól og blíðu , allir fóru í útilegu og daginn eftir vaknaði maður sjálfur við slagveðursrigningu á glugganum heima .
" Einar : " Í júlí 2008 var ég fenginn í spjall í Nauthólsvíkinni í miðri hitabylgju og voru líkur á að daginn eftir myndi hitamet falla , meðal annars í Reykjavík .
Eftir að hafa legið aðeins yfir kortunum fyrir viðtalið , taldi ég líklegra að metið félli ekki .
En auðvitað féll það ! Og ekki batnaði það daginn eftir því þá lýsti ég því yfir í veðurfréttatíma að metaregninu væri lokið en metin héldu samt áfram að falla á Vestfjörðum sólarhringinn þar á eftir .
" Haraldur : " Ég man þegar Logi Bergmann sagði við Þór Jakobsson veðurfræðing í beinni útsendingu ; " Nú kemur Þór og ætlar að útskýra spá gærdagsins .
" " Elín : " Alveg rétt .
Spáin hafði hljómað á þá leið að besta ferðahelgin væri framundan en svo rigndi eldi og brennisteini þannig að allt fór á flot til dæmis í Húsafelli .
" Guðrún Nína : " Uppáhaldið mitt er þegar fréttamaður snéri sér að veðurfræðingi og spurði ; " Jæja , og hvert á fólk svo að fara um helgina .
" Veðurfræðingurinn svaraði : " Heiiiiim " með þungri áherslu og meinti það innilega .
Sjálf er ég meira í að sinna rannsóknum en veðurspám beint .
En ég hef auðvitað áhuga á veðurlíkönunum , hvernig þau eru að gera það og það eru staðreyndir að hjálpartækin sem eru til staðar í dag eru orðin miklu betri en þau voru en geta orðið enn betri .
Við höfum öll áhuga á því hvað gerist þegar veðurspá fer í vaskinn , það er að segja , hvað var að gerast í reiknilíkaninu .
Við ræðum gjarnan svokallaðar athugunarherferðir við kollega okkar erlendis , sem snúa að því að skilja eitthvað í lofthjúpnum betur og fá til dæmis betri hugmynd um hvernig hafgolan hagar sér .
Allt þetta streymir svo hægt og rólega í kerfið og endar í sjálfum spálíkönunum .
" Sérstakt að geta ferðast eftir veðri Gera fjölskylda og vinir miklar kröfur til ykkar ? Eruð þið " læknar " fjölskyldunnar sem eigið að vita allt um veðrið næstu daga líkt og læknarnir eiga að huga að heilsu allra í fjölskylduboðum ? Einar : " Eða smiðir sem gera aldrei neitt heima hjá sér , það er kannski meira svoleiðis stundum .
Maður er auðvitað oft spurður hvernig veðrið líti út og stundum kemur það fyrir að maður er ekkert inni í hlutunum .
Sérstaklega ef maður hefur ekki verið á vakt í einhvern tíma .
Þá verður fólk svolítið hissa að maður sé ekki með tipp topp þekkingu á spám næstu daga , þótt maður sé náttúrulega alltaf að fylgjast með úr fjarska .
Það gerist alveg að ættingjar í útilegu hringja í mann .
" Haraldur : " Sérstaða okkar hér á Íslandi er að menn geta ferðast eftir veðri .
Það er víðast hvar ekki hægt .
Þjóðverji getur ekki hagað fríinu eftir veðurspánni .
Ef veðurspáin er hins vegar góð fyrir Norðurland keyra menn bara norður og það er mikið frelsi falið í því .
Þú spyrð hvort fjölskyldumeðlimir geri ekki kröfur til mín en það má segja að ég geri miklar kröfur til þeirra – ég vil að allir geti lesið veðurkort .
Það er svo mikið af aðgengilegum upplýsingum á vefnum að menn eiga að geta gert sína eigin veðurspá .
Svo lítur maður á þessa veðurfréttatíma sem kennslu .
" Elín : " Ég er sammála þessu .
Mamma mín saumaði sjálf allt á okkur systkinin og var svo allt í einu komin í að sauma líka á börn nágrannanna .
Þar til kom að því að hún sagði að nú væri hún hætt að sauma fyrir nágrannana en hún skyldi kenna þeim að taka snið og sauma .
Ég er reyndar að fatta að líklega er ég að gera þetta sjálf – að kenna fólki veðurlæsi og verða sjálfbjarga .
Ég er með ættingjana í símanum og segi þeim að fara inn á þessa síðu , lesa þetta , skoða hitt og passa að vera með allt bókmerkt svo að það sé hægt að finna allar síðurnar auðveldlega næst .
En ég viðurkenni að það hrúgast oft fólk að manni í boðum ef það er búið að vera sólarlaust og leiðinlegt veður .
Persónulega er mér nákvæmlega sama hvernig veðrið er , ég þarf ekki á sól að halda fyrir mín daglegu plön .
" Trausti : " Ég er ekki mikið áreittur í fjölskylduboðum núorðið .
En fólk hringdi ansi mikið þegar ég var í sjónvarpinu .
Já , já , ókunnugt fólk hringdi heim .
En það vildi nú svo til að ég var lengi vel ekki undir eigin nafni í símaskrá heldur hét ég Þórdís Björnsdóttir .
Ég hafði þá tekið yfir símanúmer í íbúð sem ég flutti inn í .
Einn daginn þurfti stúlkan reyndar að fá símanúmerið aftur en þá var þetta að mestu gengið yfir .
Það var svolítið um drykkjusímtöl .
" Elín : " Nú hringir fólk bara á veðurstofuna .
" Guðrún Nína : " Yfirleitt þegar fólkið manns hringir er maður ekki með neitt í höndunum og oft er líka verið að spyrja um mjög staðbundið veður því veður er auðvitað staðbundið .
Ég er sérstök áhugamanneskja um að kenna fólki veðurlæsi .
Ég kenndi námskeið hjá Endurmenntun Háskóla Íslands þar sem viðfangsefnið var ský .
Þar mættu hátt í 30 manns tvö kvöld til að læra aðeins um fyrirbærið .
Bæði fagfólk úr ferðamennskunni og einnig áhugasamur almenningur sem langaði að skilja ský .
Fyrirspurnum sem koma inn á veðurstofuna reynir maður að svara þannig að fólk læri eitthvað af svarinu .
" Orðið skúr er líka til í hvorugkyni Símaþjónusta Veðurstofu Íslands er vel nýtt .
Ekki bara þegar óveður er í aðsigi og veður hamlar daglegum athöfnum .
Hafa veðurfræðingar eitthvað fróðlegt og skemmtilegt að segja af þeim símtölum ? Haraldur : " Fólk hringir ekkert endilega bara út af veðrinu .
Til dæmis er hringt inn til að ræða íslenskt mál .
Í hvað kyni skúr eigi til dæmis að vera .
Það er mikið hringt út af því orði .
" Guðrún Nína : " Það má taka það fram fyrir þá sem hafa hugsað sér að hringja inn að orðið er bæði til í karlkyni og kvenkyni .
" Trausti : " Og orðið er líka til í hvorugkyni .
Það skúrið .
" Haraldur : " Hvað er það gamalt ? " Trausti : " Frá nítjándu öld – eins og flest .
" Haraldur : " Einn maður reyndi svolítið að fá mig til að breyta um kyn á orðinu .
Hann talaði við mig oftar en einu sinni þegar ég hitti hann á förnum vegi .
Síðasta tilraunin var á þann veg að hann bað mig um að hafa orðið stundum í kvenkyni og stundum í karlkyni .
Þá var hann aðeins farinn að slaka á með þetta .
" Veðurfræðingarnir hlæja dátt .
Elín : " Kristín Hermannsdóttir veðurfræðingur segir hann skúrinn og fær ítrekað að heyra að það sé ekki rétt .
" Trausti : " Ég held að kyngreining orða sé bara eins og kyngreining á fólki .
Það eru ekki allir sem passa við áætlað kyn .
" Haraldur : " Og líkt og með kyn á fólki hafa margir mjög sterkar skoðanir á þessu .
Guðrún Nína : " Mér þykir mjög erfitt að sólin sé karlkyns á norsku .
" Þeir sem hafa átt erindi við Veðurstofu Íslands símleiðis hafa tekið eftir því að símtölin eru allt í einu orðin hljóðrituð .
Af hverju er það svo ? Elín : " Það er reyndar ekki allt í einu .
Þetta hefur verið gert fyrir flugveðursspár til að Rannsóknarnefnd flugslysa hafi aðgang að gögnunum sem flugmenn fá hjá okkur .
" Guðrún Nína : " Við þurfum að geta séð að fólki hafi verið gefnar réttar upplýsingar .
Þetta var líka mjög mikilvægt í kringum síðustu eldgos , árin 2010 og 2011 , til að geta skoðað söguna – hvenær fyrsta símtalið kom , hvenær allt fór af stað og svo framvegis .
" Elín : " Allar þessar upplýsingar sem við erum að gefa geta haft úrslitaáhrif á velferð fólks þannig að þetta er líka gert til að verja okkur .
Það sem hefur gerst aukalega er að þau eru heldur færri svívirðingasímtölin .
Það munar greinilega einhverju að fólk heyrir að símtalið er tekið upp .
" Haraldur : " " Þá fer ég bara aftur að blogga ! " En þetta hlýtur nú að vera svolítil spæling , er það ekki ? " Elín : " Nei , nei , nóg er af þeim samt .
" Trausti : " Það kom alveg fyrir á sínum tíma að menn ætluðu að drepa mann fyrir vitlausa veðurspá .
" Svo langt gengið ? Trausti : " Já , svo langt gengið .
En maður reyndi auðvitað að tala fólk til .
Ég man vel eftir einu símtali eftir veðurfréttir þar sem ég hafði sagt að hæðin yfir norðurpólnum hreyfðist suður .
Um leið og ég kom úr útsendingu hringdi maður til að skamma mig og sagði að þetta hefði ekkert verið fyndið .
Var bara reiður yfir þessu .
" Guðrún Nína : " Ég tek yfirleitt ekki þessi venjulegu símtöl heldur frekar fyrirspurnir þegar búið er að sía út skrýtnustu fyrirspurnirnar .
" Haraldur ( í hálfum hljóðum ) : " Þær eru allar sendar á mig .
" Guðrún Nína : " Það er vert að taka fram að áður en 24 tíma hjálparlínur komu til sögunnar , var vaktin á Veðurstofunni eini staðurinn þar sem fólk var við símann allan sólarhringinn .
Fólk sem þurfti að tala við einhvern hringdi á spádeildina að nóttu til .
Veðurathugunarmennirnir stóðu því í sálrænni aðstoð .
" Elín : " Og standa stundum enn .
" Guðrún Nína : " En þetta getur verið mjög gaman , að svara fyrirspurnum og sumar eru skrautlegar .
Í janúar 2000 gekk heimskautalægð yfir landið og allt varð ófært í og út úr Reykjavík .
Síminn var rauðglóandi þannig að ég fór upp á spádeild og tók símann til að hjálpa til .
Þá hringdi maður til að athuga hvort það væri fært yfir Hellisheiðina .
Ég svaraði honum að svo væri alls ekki .
En hann hafði svar á reiðum höndum ; " Já en ég er á svo vel útbúnum jeppa " .
Ég spurði hvort hann ætlaði þá að keyra yfir þá sem væru þegar fastir .
" Trausti : " Ein skemmtilegasta fyrirspurn sem ég fékk á minni vakt var þegar hringt var á Veðurstofuna síðla nætur og spurt ; " Hvað heitir þessi stelpa þarna ...
æ ...
pabbi hennar er jökla- , hafís-eitthvað .
" Eftir dágóða stund gat ég nú reyndar svarað þessu .
" Einar : " Þjóðþekktur maður , sem er nokkuð ör , hringdi inn kvöld eitt og spurði um mjög svo bjarta stjörnu sem sást í vestri .
Ég vissi ekki hvaða stjarna það átti að vera og kíktí í almanak háskólans einu sinni sem oftar .
Ég las upp úr því fyrir hann og ekkert passaði við þessa stjörnu sem maðurinn horfði á .
Eftir smá tíma stoppaði hann mig af í lestrinum og tjáði mér að stjarnan hreyfðist fullhratt .
Þetta var þá flugvél .
Hann hafði semsagt rokið í símann á núll einni .
Nokkrir fastagestir hringja reglulega .
Það er einn sem hringir yfir allan veturinn og spyr hvenær snjórinn fari .
" Haraldur : " Þetta eru svokallaðir " góðkunningjar veðurfræðinganna " .
" Einar : " Þeir eru nokkrir .
Einn í Bretlandi hringir alltaf og biður um veðrið á hádegi í Reykjavík og er sérlegur áhugamaður um það .
Reyndar var einn sem hringdi í vor , svona klukkan fimm , sex um nóttina , og spurði hvort hann gæti haft grillveislu á morgun .
Ég sagði " já " og þá brutust út mikil fagnaðarlæti fyrir aftan hann .
" Elín : " Ég man eftir því ein jólin , þegar ég var að vinna sem aðstoðarmaður meðfram náminu , að maður hringdi og spurði hvort ég kynni að gera uppstúf – hvort ég gæti leiðbeint honum .
Hann heyrði veðurfréttaraddirnar í útvarpinu og hugsaði með sér að það hlytu að vera reyndar húsmæður sem ynnu þarna , sem er reyndar alveg rétt .
" Einar : " Hjálpaðirðu honum ? " Elín : " Já , ég talaði hann í gegnum þetta því þetta kunni ég .
Ég tók þetta líka svolítið alvarlega því þetta var greinilega tiltölulega ungur maður sem sagðist ekki kunna við að hringja í tengdamóður sína .
" Haraldur : " Og þá var veðurstofan næsti kostur .
" Einar : " Sumir reyna að prútta um veðurspána .
" Elín : " Sumir prútta rosalega mikið .
Það er hringt og spurt hvort það fari ekki að stytta upp .
" Ég þarf bara klukkutíma þurrk .
Þarf bara nauðsynlega að opna einn glugga , þetta er ekki nema klukkutími , fæ ég ekki klukkutíma þurrk , ha ? " Maður maldar í móinn og reynir að útskýra : " Nei , veistu það lítur bara alls ekki út fyrir að ...
" en þá er haldið áfram : " Nei , í alvörunni , 40 mínútur , bara 40 mínútur , það er alveg nóg fyrir mig , ókei ? " Svo heldur þetta svona áfram .
Þetta getur verið eins með langtímaspár á sumrin .
Margir eru að fara að halda brúðkaupsveislur , garðveislur og eitt og annað og hringja til að athuga með veðrið eftir nokkrar vikur .
Maður ráðleggur fólki að vera með plan B því spáin sé óljós og það líti helst út fyrir leiðinlegt veður .
Ef það hentar ekki fólki segja sumir : " Já , þetta breytist nú þegar nær dregur .
" Ef maður segir að spáin sé óljós en líklegra kannski að veðrið verði gott er fólk fljótt til svars ; " Já ókei , og þú lofar þessu , flott , takk , bless .
" Haraldur : " Maður man eftir ýmsum skemmtilegum símtölum .
Það var einu sinni hringt frá þýskri ferðaskrifstofu í febrúar .
Spurt hvernig veðrið yrði í Bláa lóninu 10. júní .
Þá var Gunnar Hvammdal veðurfræðingur búinn að kenna okkur svarið við því : " 10 stiga hiti og skúrir ! " Og allir ánægðir og verulegar líkur á því að svarið yrði rétt .
Ég held að eftirminnilegasta símtalið sem ekki kom hafi verið Austfjarðasímtalið .
Þá hafði ég lesið veðurfréttir klukkan 4.30 í útvarpinu að nóttu til .
Ég var tiltölulega nýbyrjaður að spá og ruglaðist eitthvað þannig að spáin fyrir Austfirði var ekki lesin .
Svo kem ég út úr lestrarklefanum og settist við símann til að taka við símtölum frá Austfirðingum .
Maður trúði því að hálf þjóðin væri að hlusta en þarna kom í ljós að allir voru sofandi .
Svo hringdu menn frá útlöndum í kringum eldgosin .
Það var einn sem hringdi í mig í Eyjafjallagosinu .
Náungi sem var með tillögu um hvernig við ættum að stöðva öskuskýið .
Fara með fullt af vatni og hella ofan í .
" Mistök notuð til kennslu Það er ekki bara fjör á Veðurstofunni heldur getur ýmislegt gerst í útsendingu .
Margt er orðið frægt .
Elín kom móð og másandi í útsendingu þegar hún flutti veðurfréttir á Stöð 2 og þurfti að ná tökum á oföndun .
Það myndband hafa um 107.000 manns skoðað á youtube.com .
Einar Magnús fussaði og sveiaði svo um munaði í veðurfréttatímanum á páskadag á síðasta ári þegar hann ruglaðist í lestrinum en þá hafði vitlaus upptaka farið í loftið .
Sú upptaka er líka á Youtube .
Á þeim tíma sem loftárásir voru að hefjast á Serbíu kvað Haraldur að það " viðraði vel til loftárása " í veðurfréttunum og lýsti þannig bjartviðrinu á Íslandi .
Síðar nefndi hljómsveitin Sigur Rós eitt vinsælasta lag sitt " Viðrar vel til loftárása " .
Trausta finnst að Haraldur eigi að fá höfundarlaun fyrir .
Haraldur segist ekki þurfa neitt slíkt – sé bara kátur með að ungir listamenn horfi á veðurfréttir .
Haraldur : " Það er þessi skortur á raunveruleikatengslum í útsendingu sem verður stundum svolítið skemmtilegur , í það minnsta eftir á .
Á Laugaveginum komu stundum upp einhver tæknivandamál og einu sinni birtust engin kort .
Þau voru föst í einhverjum pípum á leiðinni og ég byrjaði því bara að tala .
Ég einhvern veginn hélt að ég hlyti að hafa mínar þrjár mínútur eftir sem áður og ætlaði bara að masa um veðrið – fannst það fullkomlega eðlilegt og sjálfsagt .
Þetta væri svona " Maður er nefndur " .
En þegar ég var ekki búinn að tala nema um í eina mínútu var allt starfsliðið komið á gluggana í myndverinu – dragandi fingurinn yfir hálsinn – til að reyna að fá mig til að hætta .
Þá var þetta greinilega sjónvarpsefni sem gerði sig ekki alveg .
Maður að fjasa um veðrið .
Engum leist á það .
" Elín : " Mitt atvik var þannig að rétt fyrir útsendingu þurfti ég að hlaupa endanna á milli á fréttastofunni á Stöð 2 og svo þurfti einn tæknimaðurinn að hlaupa úr kjallaranum og upp því það þurfti að endurræsa eitthvað þar .
Ég var alveg pollróleg þegar veðurfréttatíminn byrjaði en var þó enn að kasta mæðinni .
Og svo er þetta svo merkilegt sem gerist að þótt maður fari pollrólegur inn í stúdíó , og eitthvert óöryggi er í gangi eins og þarna , getur stressið hellst yfir mann .
Það var ekki víst að kortin myndu skila sér og þá hefði ég staðið eins og Halli á sínum tíma ; með engin kort .
Ég var tiltölulega ný og hefði auðvitað átt að neita að fara í stúdíó undir þessum kringumstæðum en hafði ekki vit á því .
Þannig að þetta var bara agalegt .
Já , já , ég get alveg hlegið að þessu í dag og í raun og veru er mér orðið alveg sama .
Svo fór ég bara í seinni fréttatímann og bað fólk að afsaka þetta en það var auðvitað eins og ég hefði hlaupið maraþon og komið beint inn í útsendingu .
" Einar : " Ef maður horfir á myndbandið aftur þá er þetta ekkert svo slæmt .
Ég held að þetta myndband hafi miklu verra orð á sér en þetta var .
" Elín : " Já , og málið er að ég veit að þetta myndskeið er notað í Slysavarnaskóla sjómanna sem dæmi um hvernig maður getur náð tökum á oföndun .
Þetta sagði frænka mín mér sem fór í skólann .
Þannig að þetta nýtist bara ! Þetta voru ekki nema fyrstu sekúndurnar .
" Einar : " Og það er einmitt þessi skilgreindi youtube-tími sem fólk endist í að horfa á .
" Guðrún Nína : " Ég veit ekki hve oft ég var spurð hvort ég gæti ekki rætt við Hörð Þórðarson um bindin hans .
Hann var með mjög skrautleg bindi .
" Haraldur : " Eitt sinn var hringt í fréttastjórann og hann beðinn um að sjá til þess að ég myndi raka mig .
" Elín : " Svo uppi á veðurstofu tökum við voðalega mikið við þessum skilaboðum sem koma til út af sjónvarpsveðurfréttunum .
Við erum beðin að koma því til skila að einhver vilji fá hitann í Tromsö en ekki í Bergen .
" Haraldur : " Bak við sérhverja hitatölu sem er á kortunum í sjónvarpinu er áhugahópur .
Þannig að ef við sleppum því að hafa hitatöluna í Alicante – hringja 20 manns – og ef við tökum burt hitatöluna í Havana þá hringir einn maður og svo framvegis .
Þessi hópur fylgist með og tekur eftir og maður þarf að vanda sig vel þegar þessar hitatölur eru færðar inn .
" Trausti : " Öllum þessum beinu útsendingum í gamla daga fylgdi mikið vald .
Maður gat sagt hvað sem er og hafði 15 sekúndur til þess – áður en menn áttuðu sig í útsendingunni .
Ekki það að maður notaði þetta en maður fann hvernig höndin styrktist .
Og einhvern veginn við að fá þennan kraft kom öryggið .
" Manstu eftir að hafa notað það ? Trausti : " Maður sagði ýmislegt sem fólk varð kannski hissa á en ég man það ekki þannig að það hafi neitt hneykslað .
Youtube var ekki til og til allrar hamingju held ég að það séu ekki til neinar einustu veðurfréttir með mér á bandi .
Það sem var sýnt í beinni útsendingu var ekki tekið upp .
" Haraldur ( aftur í hálfum hljóðum ) : " Ég á Trausta á VHS-spólu heima .
" Trausti : " Hins vegar á ég flestar mínar veðurfréttir niðurskrifaðar og geymi þær .
Eftirminnilegasta útsendingin var nú kannski sú fyrsta sem ég tók þátt í .
Þá kom ég ekki fram sem spáveðurfræðingur heldur sem einhvers konar veðurfarsspekúlant og við ræddum hvort ísöld væri í nánd , í mars 1979 .
Páll Bergþórsson sá um þáttinn , Sigurður Þórarinsson jarðfræðingur ræddi um fornt veðurfar og Sven-Aage Malmberg haffræðingur var að tala um sjóinn .
Þetta gekk ótrúlega á afturfótunum og var auk þess í beinni útsendingu .
Ég man að ég hugsaði með mér ; " Jeminn .
Jeminn eini , hvernig stendur á því að maður fær yfirleitt að sjá eitthvað í sjónvarpinu .
" Ég slapp samt vel því ég var með ágæt spjöld sem ég gat bent á en Sigurður Þórarinsson lenti í því að hann var með litmyndir , sem birtust svart-hvítar , og það sást því ekkert hvað var á myndunum , nákvæmlega ekkert , og Sven Malmberg var með einhverjar myndir sem voru sýndar bara einn , tveir , þrír , fjórir , fimm og þetta var mjög mikil reynsla fyrir byrjandann .
Þá vissi ég hverju ég átti von á .
" Að lokum .
Hvað er skemmtilegast við að vera veðurfræðingur ? Einar : " Að fylgjast með veðrinu mínútu frá mínútu og fá þessa tilfinningu fyrir veðrinu sem maður fær á spávöktunum .
" Haraldur : " Það er skemmtilegast að ganga frá til útgáfu greinum sem maður trúir að muni lifa .
Að þær geti hugsanlega lifað fyrir næstu kynslóðir , að það sé það mikið efni í þeim sem skipti máli .
" Elín : " Mér finnst alltaf gott og gaman að vera veðurfræðingur .
Að vinna á Veðurstofunni á gamlárskvöld eru forréttindi því auðvitað er besta útsýnið þarna í borginni .
Það er gaman að geta fylgt djúpum lægðum eftir , ná að spá vindáttarbreytingunni og vindstyrknum og úrkomunni .
Samtal veðurfræðinganna getur líka verið mjög skemmtilegt .
Trausti kemur til okkar og spjallar við okkur um ýmislegt sem hann hefur reynslu af sem við höfum ekki .
Jú , við erum stundum ósammála en ég held við séum flest þannig að við tökum því ekki persónulega .
Við notum Trausta svolítið sem uppflettirit .
" Guðrún Nína : " Ég er svolítið hrifin af öfgakenndu veðri og þegar eitthvað gerist í veðrinu kemur ákveðinn fiðringur í mann og það er erfitt að hugsa um eitthvað annað en kort og gervitunglagögn .
Þetta geta orðið afskaplega skemmtilegir dagar .
Einnig er gaman að ná að skrifa góða fræðigrein sem maður heldur að eitthvert vit sé í .
" Trausti : " Sannleikurinn er nokkurn veginn þessi : Mest gaman er að sjá veður fyrri ára og alda rísa upp og holdgerast að nýju og sömuleiðis að sjá glitta í ókomna tíð þegar skyggnið er gott .
" 