Þegar rigningin lemur rúðuna í upphafi sumars laumast sú hugsun að að það hafi kannski verið mistök að tolla ekki við á Ítalíu eftir vel heppnaða skiptidvöl þar á háskólaárunum .
Var nokkuð rigning þar annars ? Í minningunni er að minnsta kosti sól alla daga .
Og sumrin í æsku voru öll glimrandi sólrík líka .
Allavega var alltaf sól í garðinum í Dalselinu .
Engin rigning þar .
Ef ég man rétt ...
Minningar eru merkilegt fyrirbæri , geta yljað en líka platað smávegis .
Sem er nú oft bara í fínu lagi .
Nú þegar útskriftarveislur eru í algleymingi og nýir árgangar hefja ferðalög , frekara nám eða hvaðeina reikar hugurinn til eigin útskrifta , draumanna þá og veruleikans nú .
Hvað var það aftur sem átti að vera búið að gerast þegar hér var komið í lífinu ? Er ekki bara allt í fínu lagi eins og það er – þrátt fyrir rigninguna ? Til að gleyma sér ekki eða dvelja of lengi við hugsunina um mögulegt bil milli þess sem lokið er og þess sem hefði átt að vera lokið er gott að lesa um afrekin allt í kringum okkur .
Í blaðinu í dag ræða metnaðarfullar systur um þau ólíku verkefni sem þær hafa tekist á hendur í lífinu .
Kristín Heimisdóttir er fyrsta konan til að gegna formennsku í Tannlæknafélaginu og Sigga Heimis er þekkt um víða veröld fyrir hönnun sína á húsbúnaði , ekki síst fyrir sænska risann úr Smálöndunum .
Einstakar myndir Árna Sæberg af því þegar skíðakappinn Halldór Hreinsson lenti í snjóflóði í Lónafirði á dögunum eru birtar í blaðinu .
Betur fór en á horfðist í það skiptið og Halldór stóð upp úr flóðinu óskaddaður .
Og sólin skein á brekkuna allan tímann .
