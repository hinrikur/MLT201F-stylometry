Svefnleysi og svefntruflanir eru mjög algeng vandamál hér á landi , segir Erla Gerður Sveinsdóttir , læknir á Heilsuborg .
Hún segir að það sé ekki hættulegt að missa stöku sinnum svefn en verði svefntruflun langvarandi getur það verið heilsuspillandi .
" Svefnvandamál hefur margþættar afleiðingar í för með sér .
Fólk velur sér óheppilegri lífsstíl , er líklegra til að borða ruslfæði , líklegra til að sleppa líkamsræktinni og ræktar síður fjölskylduna vegna þreytu .
Þetta hreinlega dregur úr lífsgæðunum , " segir Erla Gerður .
Hún segir að í allri heilsuumræðunni undanfarið hafi stór þáttur eins og mikilvægi svefnsins ekki verið eins áberandi .
" Það er alltaf verið að tala um mataræði og hreyfingu .
Í boði eru endalausir matarkúrar og margir misgáfulegir en það er lítil áhersla lögð á svefninn og vil ég vekja athygli á því .
" Erla hefur verið öflug í að halda fyrirlestra um svefn og svefnleysi þar sem hún gefur meðal annars ráð um heppilegar svefnvenjur .
" Þessu er gríðarlega vel tekið , þarna leiðbeini ég fólki hvernig er hægt að laga svefnvanda og leiðrétti ýmsar mýtur .
Svo finnst mér svo gaman að sumir fara beinlínis eftir þessu , " segir hún og hlær .
" Annars er ég er mjög hlynnt því að reyna að taka á vandamálunum sjálf án þess að nota lyf en ef við notum lyf , vil ég skoða leiðir til að lágmarka notkun þeirra .
" Á dögunum skrifaði Erla Gerður pistil á heilsusíðuna Heilsutorg.com og gaf hún þar tíu ráð við svefnvanda sem koma að góðum notum .
Tíu góð svefnráð 1 .
Regla á svefntíma .
Mikilvægt er að fara að sofa á svipuðum tíma og vakna á svipuðum tíma .
Líka á frídögum og um helgar .
2 .
Forðumst daglúra , sérstaklega seinnipart daga .
Þeir sem sofa ekki vel um nætur þurfa að gæta þess að falla ekki í þá algengu gryfju að dotta yfir sjónvarpinu á kvöldin .
3 .
Rólegheit í aðdraganda svefns .
Mikilvægt er að aðdragandi svefnsins sé rólegur og ávallt með svipuðum hætti .
Hver og einn þarf að finna hvaða venjur henta best .
Mikið áreiti frá ljósi svo sem tölvu og sjónvarpi er ekki hentugt stuttu fyrir svefninn .
Heitt bað fyrir svefninn hjálpar mörgum að sofna .
4 .
Svefnvænt umhverfi .
Svefnherbergið þarf að vera hæfilega dimmt , hæfilega svalt og rúmið þægilegt .
Stemma þarf stigu við hávaða eða annarri truflun úr umhverfinu .
Sjónvarp , tölvur eða handavinna í svefnherbergi er ekki til þess fallið að bæta svefn .
5 .
Förum framúr ef við getum ekki sofið .
Forðumst mikið ljósáreiti , höldum umhverfi rólegu , lesum , leggjum kapal , ráðum krossgátu eða annað sem dreifir huganum og förum aftur upp í rúm þegar okkur syfjar .
6 .
Lærum slökun .
Slökun af ýmsum toga getur bæði hjálpað okkur að sofna á kvöldin og auðveldað okkur að sofna aftur ef við vöknum um nætur .
Streituhormónin eru fljót að trufla getu okkar til að sofna ef við látum pirringinn yfir svefnleysinu ná tökum á okkur .
7 .
Regluleg hreyfing á daginn .
Dagleg hreyfing eykur gæði svefns auk þess að efla heilusna almennt .
Hreyfing vinnur gegn áhrifum streitu á miðtaugakerfið .
8 .
Forðumst kaffi og aðra koffíndrykki .
Koffín er örvandi efni og er lengi að brotna niður .
Þeir sem eru viðkvæmir fyrir svefntruflun af völdum koffíns verða því að gæta þess að innbyrða það ekki síðla dags .
9 .
Áfengi og reykingar trufla svefn .
Áfengi er deyfilyf og því finna margir slökunaráhrif þegar þeir nota áfengi og telja það geta hjálpað til við að sofna .
Niðurbrotsefni áfengis valda hinsvegar streituáhrifum í líkamanum og trufla svefn .
Heildaráhrifin eru því svefntruflandi og forðast ætti notkun þess .
Fráhvarf vegna reykinga truflar svefn .
10 .
Reglulegar máltíðir .
Förum hæfilega södd að sofa og forðumst þunga máltíð fyrir svefn .
Létt næring svo sem flóuð mjólk getur hjálpað til við að sofna .
