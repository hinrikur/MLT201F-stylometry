Hver kannast ekki við að afsaka sig með tímaskorti þegar kemur að hreyfingu og líkamsrækt .
Norskir vísindamenn birtu í síðasta mánuði niðurstöður sínar um hvað væri hægt að komast upp með þegar kemur að hreyfingu , en halda samt góðri heilsu .
Þeir fengu til liðs við sig 26 miðaldra menn sem allir voru í yfirvigt og skiptu þeim í tvo hópa .
Annar hópurinn hljóp í fjórar mínútur á bretti með þriggja mínútna hvíld á milli en það var endurtekið fjórum sinnum .
Hinn hópurinn var aðeins látinn hlaupa í fjórar mínútur .
Báðir hópar gerðu þetta þrisvar í viku í tíu vikur .
Mælingar sýndu að blóðsykurmagn og blóðþrýstingur hafði batnað til muna , en enginn munur var á hópunum .
Hlaupið upp brekku eða upp tröppurnar og náið púlsinum upp í fjórar mínútur og heilsan batnar , samkvæmt þessu .
Bent er þó á að þetta er ekki leið til að grennast .
