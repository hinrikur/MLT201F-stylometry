Þegar blaðamaður Sunnudagsblaðs Morgunblaðsins mætir ábótanum í belgíska klaustrinu Grimbergen í munkaklæðum á Hótel Borg , þar sem margar senur úr íslenskum bíómyndum hafa verið teknar , getur hann ekki að því gert að spyrja munkinn hvort hann klæðist svona daglega eða aðeins af þessu tilefni ? " Nei , ég klæðist svona daglega , " svarar Eric de Sutter , æðsti maður hins ævaforna klausturs .
Ástæða fyrir komu hans til landsins er ekki sú að hann sé að boða kaþólska trú heldur boða bjórdrykkju sem kemst kannski ekki nálægt guðlegri upplifun en er hreint ágæt upplifun fyrir það fólk sem kann með það að fara .
Bjór hefur verið bruggaður í belgíska klaustrinu frá 1128 en þegar Frakkar gerðu innrás í Belgíu í kjölfar frönsku byltingarinnar árið 1789 voru öll klaustur eyðilögð og bruggverksmiðjur þeirra líka .
En klaustrið byrjaði aftur að brugga þennan bjór árið 1958 og er hann nú seldur til 29 landa í heiminum .
Aðspurður hversu stórt klaustrið sé segir ábótinn að aðeins 24 munkar séu í því sem stendur .
Með svona vinsæla framleiðslu eins og bjórinn þeirra liggur beinast við að spyrja hvort klaustrið sé ekki ríkt .
En ábótinn vill ekki meina það .
Hann segir að tekjur af bjórnum standi undir öllum kostnaði af klaustrinu og starfsemi þeirra í Suður-Afríku en ekkert miklu meira en það .
Klaustrið heldur úti kirkju í Suður-Afríku og hefur gert það síðan árið 1951 .
Þótt meirihluti íbúa Suður-Afríku sé mótmælendatrúar er þar um 10% minnihluti kaþólskra .
Grimbergen-klaustrið er í flæmska hluta Belgíu .
Það hefur margoft verið eyðilagt í gegnum róstusama sögu landsins en alltaf verið endurbyggt og þess vegna er fuglinn Fönix í merki klaustursins .
Vatnið í Belgíu er slæmt og þess vegna er menningin í kringum bjórbruggun mjög sterk í landinu .
Munkar , bændur og búalið brugguðu öll sínar bjórtegundir í gegnum árin þar sem vatnið var hálfódrekkandi ef ekki var eitthvað unnið með það .
Klaustrin urðu hvað öflugust í brugguninni enda sluppu þau við skattlagningu .
Þannig fékk bjórtegundin þeirra Grimbergen Double-Ambrée nafn sitt ; double eða tvöfalt .
Fólk fékk tvöfalt meira af bjór keyptan frá þeim þar sem enginn skattur var lagður á hann .
Árið 2008 keypti Carlsberg-verksmiðjan réttindaleyfi á bjórnum og sér um bruggun hans í dag fyrir heimsmarkað .
Carlsberg er fjórða stærsta brugghús heimsins með yfir 400 tegundir á vörulista sínum .
Þótt bjórmarkaðurinn sé ekki að stækka á Vesturlöndum er eftirspurn eftir sérbjór að aukast .
Aðspurður hvort bjórinn sé mikið drukkinn með hádegismatnum í klaustrinu segir ábótinn að þeir drekki hann ekki með hádegismatnum , hann sé of sterkur til þess , en þær tvær tegundir sem verða fluttar inn til Íslands eru einmitt 6,5% og 6,7% .
Ábótinn segist drekka lagerbjór með litlu áfengismagni frá öðru fyrirtæki með hádegismatnum .
" En þegar við hittumst á fundum eða til að fagna drekkum við okkar Grimberger-bjór , " segir ábótinn .
Aðspurður hvort það sé mikið um veislur í klaustrinu vill hann nota annað nafn yfir það en veislur .
" En við hittumst oft og ég held að það sé gott fyrir alla að hittast og ræða málin og fá sér bjór með .
" Aðspurður hvort hann sé oft þunnur eftir fagnaðarlæti í klaustrinu segir hann að svo sé ekki .
Aldrei verið þunnur ? " Nei , " segir ábótinn .
Aldrei nokkurn tímann fengið timburmenn á ævinni ? " Nei , menn verða að nota bjórinn skynsamlega .
Aldrei , " segir ábótinn .
