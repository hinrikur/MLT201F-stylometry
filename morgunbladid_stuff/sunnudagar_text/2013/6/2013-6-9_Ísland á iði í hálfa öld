Dömubít , frúarleikfimi , eróbikk , pallar , þolfimi , spinning , body pump , body combat , body attack , einkaþjálfun , hlaup , herþjálfun , crossfit , butt lift , pilates , rope-jóga , hot jóga og zumba eru allt orð yfir tegundir hreyfingar sem náð hafa vinsældum á síðustu 50 árum eða svo .
Og þá er alls ekki allt upptalið .
Leitað var til þriggja sérfræðinga á sviði líkamsræktar til að skoða þróunina í gegnum árin .
Ásdís Ásgeirsdóttir asdis@mbl.is Í Morgunblaðinu í mars árið 1915 er grein um líkamsrækt .
Hún hefst á þessum orðum : " Um það eru allir mentaðir menn sammála , að hirða og æfa beri líkama sinn daglega .
En á hvern hátt , eða hvaða æfingakerfi sé bezt að nota , um það eru skiftar skoðanir , og verða víst lengst af , vegna þess að engir tveir menn eru eins , og því ekki víst að sama æfingakerfið gagni báðum .
" Mikið vatn er runnið til sjávar á þessum tæpu hundrað árum síðan þessi orð voru rituð , en sýna engu að síður að hreyfing og líkamsrækt eru ekki ný af nálinni og sitt sýnist hverjum um hvernig hana skal stunda .
Líkamsrækt á fyrri hluta síðustu aldar einkenndist einkum af almennum íþróttum og voru karlar í miklum meirihluta sem þær stunduðu .
Fyrir um hálfri öld fóru konurnar að láta til sín taka og vildu fara að hreyfa sig og má segja að þá hæfist líkamsræktarbylting .
Íslendingar voru fljótir að tileinka sér nýjungar sem bárust yfir hafið .
Leitað var til Dísu í World Class , Siggu í Hress og Báru hjá JSB til að rifja upp þróunina .
" Fitness " -bylgja Hafdís Jónsdóttir , eða Dísa í World Class eins og hún er gjarnan kölluð , man eftir að mamma hennar stundaði jóga .
" Svo voru í kringum 1978 tímar sem hétu dömubít , sem var svona byrjunin á sporum á gólfi , og þá komu konurnar bara í léttum jogginggöllum og það var ekkert farið í sturtu eða neitt , en tíminn var keyrður stöðugt í klukkutíma , þannig að þetta var eins konar heilsurækt , " segir hún .
" Þetta var fyrir Jane Fonda .
" Dísa , sem er danskennari að mennt , fór að leysa af í Kramhúsinu í kringum 1983 og fann myndbönd með Jane Fonda , sem hún kenndi konunum .
Bára Magnúsdóttir , eigandi JSB , bendir á að Jane Fonda var upphaflega dansari .
" Hún tekur æfingakerfið úr dansinum , og þess vegna var hún svona vinsæl , allar þessar gólfæfingar sem enginn kunni þá , " segir hún .
" Eróbikkið var svona sprenging , kannski fyrsta tískubólan , " segir Dísa .
Þegar World Class var opnað 1985 var það fyrsta heilsuræktarstöðin sem bauð einnig upp á hóptíma , en fyrir voru stöðvar sem voru eingöngu með tækjasali .
" Þannig að í staðinn fyrir að þetta væru bara vaxtarræktarkarlar að lyfta breyttist þetta svolítið í fitness og má segja að fitnessbylgjan hafi byrjað , " segir Dísa .
Jane Fonda-æði " Leikfimin var lituð af Jane Fonda-æfingum til að byrja með , með sporum á gólfi og litlum lóðum , " segir Sigríður Einarsdóttir , líkamsræktarkennari hjá Hress í Hafnarfirði , þar sem hún hefur starfað í 26 ár .
" Það voru notuð lítil lóð , hálft kíló , eitt kíló , og það voru alveg hetjur sem notuðu tvö kíló , " segir Sigga og hlær .
Hún segir að ökklalóð hafi einnig verið notuð til að auka mótstöðuna .
Það var árið 1982 sem Jane Fonda gaf út fyrsta leikfimismyndband sitt sem fór sem eldur í sinu um heimsbyggðina en 23 fleiri myndbönd fylgdu í kjölfarið .
Enginn var maður með mönnum – eða kona með konum – nema vera með ennisband , í þröngum sokkabuxum , leikfimisbol og með belti .
Og ekki var verra að skarta litríkum legghlífum .
Pallar halda velli Á níunda áratugnum varð þolfimi gríðarlega vinsæl með miklum hoppum og hlaupum ásamt þrekæfingum í lok tímans .
Pallatímar héldu svo innreið sína í byrjun tíunda áratugarins og urðu sannkölluð sprengja , að sögn Sigríðar .
" Þetta sló alveg í gegn og tímarnir þróuðust frá því að nota einföld spor yfir í að vera með heilu rútínurnar , " segir hún .
Dísa er sammála , og segir að pallar hafi verið keyptir inn í World Class árið 1990 .
" Þeir alveg slógu í gegn einn , tveir og þrír og alveg pakkfullt í alla pallatíma , " segir Dísa .
Ýmsar aðrar " tískubólur " fylgdu í kjölfarið sem náðu ekki að festa sig í sessi , eins og " slide " -mottur .
Það þurfti sérstaka sokka yfir skóna og svo var skautað yfir mottu ásamt því að gera vaxtarmótandi æfingar .
Spinning slær í gegn Í kringum 1995 varð algjör sprenging á sviði líkamsræktar með tilkomu spinning-hjóla .
Líkamsræktarstöðvarnar fóru að kaupa hjól og vinsældirnar voru gríðarlegar .
" Ég kenndi níu spinningtíma á viku og tvisvar í viku kenndi ég þrjá tíma í röð ! " segir Sigga , " það var algjört brjálæði ! " Hlaupabrettin komu stuttu seinna og Íslendingar tóku þeim fagnandi .
" Brettin voru svolítið " breakthrough " , fjöldinn fór að flykkjast á þau , " segir Dísa .
Bæði hjólin og brettin njóta enn mikilla vinsælda .
Les Mills-kerfi flæða til landsins frá Nýja-Sjálandi í kringum 1997 en þau eru sérhönnuð lyftingakerfi fyrir hópa .
Það sem var nýtt í þessu var að nú var kennarinn með handrit sem átti að fylgja í einu og öllu með tilheyrandi tónlist .
Fyrst kom body pump , en síðar bættust við body combat , sem var nokkurs konar boxþjálfun , svo body step , body balance og body vive .
Fjölbreytnin jókst til muna og alls kyns fylgihlutir fóru að ná vinsældum , svo sem stórir boltar og hringir .
Stangir og lóð komu einnig sterk inn á þessum árum og voru mikið notuð í hóptímum .
Einnig fer af stað einkaþjálfun sem nýtur enn vinsælda hjá stórum hópi fólks en í kjölfarið kom svo hópþjálfun þar sem nokkrir eru saman með þjálfara .
Hlauparar voru skrítið fólk Á árum áður sneru bílstjórar sig úr hálsliðnum ef þeir keyrðu framhjá hlaupandi manneskju að sögn Siggu .
" Hlauparar voru skrítið fólk og enginn skildi vitleysuna í þessu fólki , " segir Sigga , sem segist vera ein af " risaeðlunum " í hlaupunum .
Hún hóf að skokka á sínum menntaskólaárum á áttunda áratugnum en þá hljóp hún gjarnan í kringum tjörnina í Hafnarfirði áður en hún mætti í tíma .
Nú fer enginn út úr húsi án þess að mæta heilu hópunum sem nýtir sér þessa ódýru og hollu hreyfingu .
Svitinn lekur Nú á dögum eru margir sem kjósa að sitja í 37 til 42 gráðu heitu herbergi og láta svitann leka á meðan aðrir hrista sig og skaka við dillandi tónlist í zumba , en þetta eru meðal vinsælustu tímanna í dag .
Dísa segir að jógabylgjan hafi byrjað í kringum 2004 og í kjölfarið kom hot jóga í kringum 2008 .
" Í dag er stappað í öllum zumbatímum , stappað í spinningtímum , stappað í tabatatímum og stappað í butt lift ! " segir Dísa .
Með " butt lift " , sem er nokkurra ára gamalt , er farið aftur til fortíðar , með nokkurs konar Jane Fonda-gólfæfingum .
Ekki má svo gleyma að nefna crossfit , en það nýtur mikilla vinsælda .
Crossfitstöðvar hafa sprottið upp út um allt og er það stundað bæði innandyra sem utan .
Allt leyfilegt í dag " Það má segja að Ísland sé svolítið á iði núna og það er miklu meira samþykkt alls kyns líkamsrækt , bara að þú sért að gera eitthvað , " segir Sigga , og er ánægð með fjölbreytnina , en bætir við : " Það sem þótti " ofur " hér áður fyrr er " almennings " í dag .
" Dísa er sammála .
" Það eru fleiri sem finna sig í dag með þessari fjölbreytni , " segir Dísa .
Bára segir Íslendinga alltaf nýjungagjarna og segir okkur dugleg í líkamsrækt .
Þróunin hefur verið hröð og skemmtileg , segir hún og bendir á að gott sé að hafa hóptíma í formi allskonar námskeiða .
Fólk er þá jafnvel duglegri að mæta , segir hun .
" Það gerir lífið bara svo miklu skemmtilegra að vera í góðu formi , .
ánægjan felst einmitt í því að ná þeim árangri og njóta lífsins .
" Sprengjur áratuganna 1960-1970 Frúarleikfimi Jóga Dans 1970-1980 Jane Fonda-leikfimi Eróbikk Spor á gólfi og lítil lóð Tækjasalir með lóðum 1980-1990 Þolfimi Hóptímar Þrekæfingar Hlaup Meðgönguleikfimi 1990-2000 Pallar Spinning Hlaupabretti Les Mills-kerfið Stangir og lóð í hóptímum Einkaþjálfun 2000-2013 Hot-jóga Zumba Tabata Hlaup Crossfit Lyftingar Hjól Herþjálfun ...
Og allt hið ofantalda .
