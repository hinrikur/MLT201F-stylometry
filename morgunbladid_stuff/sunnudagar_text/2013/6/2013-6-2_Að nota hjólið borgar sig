Torfi Stefán Jónsson er Reykvíkingur og starfar sem framhaldsskólakennari í FÁ , ásamt því að vera landvörður á Þingvöllum .
Hann lærði það snemma hjá foreldrum sínum að nýta hlutina vel en hann vandi sig fljótlega á að leggja ávallt peninga fyrir í hverjum mánuði .
Hvað eruð þið mörg í heimili ? Við erum fjögur í heimili .
Ég , eiginkona mín og svo eigum við tvö börn saman .
Hvað áttu alltaf til í ísskápnum ? Ég er ávallt tilbúinn í bakstur svo ég á alltaf til rjóma , smjör og egg .
Hvað fer fjölskyldan með í mat og hreinlætisvörur á viku ? Það getur verið mismunandi en það er örugglega 25-30.000 á viku .
Hvar kaupirðu helst inn ? Ég versla mest við Kost í Kópavogi og við Þína verslun í Breiðholti .
Ég fer í Þína verslun til að kaupa mér kjöt og á þriðjudögum fer ég í Kost .
Þá eru þeir með svo gott tilboð á mjólkurlítranum .
Hvað freistar helst í matvörubúðinni ? Það eru sætindi og þá sérstaklega súkkulaði .
Svo er ég líka mikið fyrir gott kjöt svo það freistar mín oft .
Hvernig sparar þú í heimilishaldinu ? Ég spara helst með því að hjóla þangað sem ég þarf að fara .
Við hjónin erum tiltölulega nýbúin að kaupa okkur bíl en þangað til það gerðist fór ég út um allt á hjóli .
Hvað vantar helst á heimilið ? Þar sem ég hjóla nú mikið gæti ég vel hugsað mér að eignast fótanuddstæki .
Það væri mjög þægilegt að geta sett lappirnar í eitt svoleiðis tæki eftir langan hjólatúr .
Eyðir þú í sparnað ? Já , það geri ég .
Ég er nýkominn úr námi svo ég hef undanfarið ekki lagt háa upphæð fyrir í hverjum mánuði .
Það fer að breytast núna og framvegis mun ég leggja töluvert meira fyrir í hverjum mánuði .
Skothelt sparnaðarráð ? Fyrir utan að hjóla hef ég þá stefnu að eyða aðeins þeim peningum sem ég á inni á bók og taka aldrei lán .
Þegar ég er búinn með mínar mánaðartekjur hætti ég að kaupa mér hluti .
