Júlía Magnúsdóttir lærði svokallaða heilsumarkþjálfun í Bandaríkjunum og segir að eftir námið hafi hún sannfærst um að megrunarkúrar virki ekki .
" Það er staðfest að því oftar sem þú ferð í megrun því meiri verður fitusöfnunin .
Rannsóknir hafa sýnt fram á þetta .
" Júlía vill hjálpa konum að komast í það sem hún kallar hugsjónaþyngd .
" Hugsjónaþyngd er sú þyngdartala sem konur dreymir um að komast í .
Sú þyngdartala þar sem líkaminn er í jafnvægi , konan sátt og orkan í hámarki .
Flestar konur dreymir um að komast í einhverja ákveðna þyngdartölu , fyrir marga var það einhver tala sem þær voru í fyrir nokkrum árum eða þegar þær voru yngri .
Hjá öðrum er það kjörþyngd , en ég er ekkert sérlega hrifin af orðinu kjörþyngd , " segir hún og brosir .
Hún segir einnig að það hægist á brennslunni hjá konum um allt að fimm prósent fyrir hvern áratug eftir breytingaskeiðið .
" Það er hægt að binda enda á þennan vítahring með breyttum lífsstíl og matarvenjum , " segir Júlía sem hefur stofnað vefinn Lifðu til fulls því hún segist vilja hjálpa konum að ná jafnvægi og tileinka sér heilbrigðan lífsstíl .
Hún hefur trú á að umhyggja fyrir sjálfum sér fleyti konum langt í átt að betri heilsu og varar fólk , konur sem karla , við því að vilja gera allt í einu og færast of mikið í fang í byrjun .
Júlía telur það geta hjálpað mörgum að einfalda hlutina og hún hefur trú á að með því að byrja á litlum skrefum geti maður öðlast heilbrigt líf .
Hún leggur upp með fimm einföld skref sem hjálpa til við að hugsa vel um eigin líkama og huga : Skref 1 Hreinsun er fyrsta skrefið , bæði líkamlega og andlega .
Losaðu þig við það hugarfar að það sé lausn að fara í enn eitt tímabundið átak og tileinkaðu þér þá hugsun að heilsusamlegur lífsstíll er ferðalag sem endist alla ævi .
Skref 2 Með því að borða hægar og anda betur á milli matarbita geturðu komið þér af stað í átt að betri tengingu við líkamann .
Skref 3 Vandaðu þig við að velja og hafna upplýsingum sem dynja á okkur um hvað er hollt og hvað ekki .
Leyndarmálið felst í að læra á eigin líkama .
Skref 4 Reyndu að gera eitthvað skemmtilegt inn á milli sem hjálpar þér við að halda nýja heilbrigða lífsstílinn út , hvort sem það er að dekra við þig með því að fara í gufu eftir líkamsrækt , fara á kaffihús eða hvað sem er sem aðstoðar þig við að halda ferðalaginu áfram .
Skref 5 Staldraðu við inn á milli og sjáðu hverju þú hefur áorkað og hvað hefur virkað .
Passa þarf til dæmis að sitja ekki uppi með of einhæfa fæðu , sem verður fljótt leiðigjörn .
