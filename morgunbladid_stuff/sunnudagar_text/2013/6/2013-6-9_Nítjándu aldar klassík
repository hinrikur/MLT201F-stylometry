Sannkölluð tímamótasýning opnar í Myndasal Þjóðminjasafnsins í dag , laugardag klukkan 15 , á verkum hins merka frumkvöðuls íslenskrar ljósmyndunar , Sigfúsar Eymundssonar ( 1837-1911 ) .
Um leið kemur út vönduð og upplýsandi bók Ingu Láru Baldvinsdóttur , fagstjóra Ljósmyndasafns Íslands í Þjóðminjasafni , með glæsilegu úrvali verka Sigfúsar .
Nefnist hún Sigfús Eymundsson – Myndasmiður .
Frumkvöðull íslenskrar ljósmyndunar .
Aldrei hefur fólki gefist tækifæri til að sjá viðlíka úrval verka frumherjans ; staða- og landslagsmyndir auk mannamynda .
Sýnt er úrval fagurra frumprenta ljósmyndarans auk fjölda nýrra handgerðra stækkana Ívars Brynjólfssonar , ljósmyndara Þjóðminjasafns .
Þau Inga Lára hafa í mörg ár unnið að undirbúningi sýningarinnar á verkum þessa merka frumkvöðuls , sem kom víða við í íslensku þjóðlífi undir lok 19. aldar .
Hann var bókbindari og bókaútgefandi , seldi ritföng – bókaverslunin með nafni hans lifir enn , og seldi þeim Íslendingum farmiða sem fluttust vestur um haf .
En umfram allt er hans minnst sem ljósmyndara – sumir segja hann enn einn þann allra besta í íslenskri ljósmyndasögu .
Þegar gengið er um sýninguna með Ingu Láru , og skoðuð verk sem Sigfús byrjaði að taka fyrst hér árið 1866 en síðan einkum á árunum frá 1871 , þegar hann opnaði stofu sína í Reykjavík , og fram á miðjan níunda áratug nítjándu aldar , þá segir hún margt hafa breyst í rannsóknum á gömlum ljósmyndum og ljósmyndasögu síðan Þór Magnússon , fyrrum þjóðminjavörður , gaf út bók með verkum Sigfúsar Eymundssonar árið 1976 .
" Bók Þórs um Sigfús var fyrsta íslenska ljósmyndabókin sem veitti sögulegt yfirlit yfir verk eins ljósmyndara .
Þá var áhugi fólks á gömlum ljósmyndum að aukast og við höfum lært margt síðan , " segir hún og bætir við að vissulega sé Sigfús ákveðinn hornsteinn í íslenskri ljósmyndasögu , og upphafsmaður , þótt nokkrir Íslendingar hafi áður starfrækt ljósmyndastofur tímabundið .
" Það var eiginlega ekki fyrr en hann kom heim frá námi í Noregi og Danmörku sem ljósmyndun nær einhverri vigt hér .
Hann var fyrstur til að gera sig gildandi hér sem ljósmyndari .
Hann kom líka á réttan stað og stimplaði sig strax inn 1871 , myndaði þá nemendur Lærða skólans og reyndar alþingismenn fyrr , 1867 .
Og hann auglýsti strax til sölu fjöldaframleiddar myndir af þekktum Íslendingum og fór að selja landslags- og staðamyndir .
Hann kom af töluverðum krafti inn í samfélagið og beitti sér á mörgum vígstöðvum .
En ef við hugsum um Ísland 19. aldar í ljósmyndum þá er ekki mikið varðveitt frá öðrum en honum , enda var það hann sem framleiddi fyrst og fremst myndir í einhverju magni .
" Sigfús rak ljósmyndastofu sína að Lækjargötu 2 á árunum 1871 til 1909 .
En vitað er að um eða upp úr 1883 var Daníel Daníelsson mágur hans búinn að taka reksturinn yfir .
Inga Lára segir að við undirbúning bókarinnar og sýningarinnar hafi þau Ívar því reynt að tímasetja allar glerplöturnar með myndum stofunnar og skilja á milli höfundarverka þeirra tveggja .
" Við sýnum því verk frá þeim tuttugu árum sem við vitum að hann er sjálfur að taka myndirnar .
Daníel tók smám saman yfir myndatökurnar á stofunni en Sigfús tók aðallega útimyndirnar .
Hér eru í rauninni engar aðrar myndir en þær sem við sannarlega teljum að hann hafi tekið .
" Sigfús var frumherji í landslagsljósmyndun hér og myndaði meðal annars vinsæla viðkomustaði ferðamanna á þeim tíma , auk merkra sögustaða .
Myndir hans eru agaðar og formhreinar í byggingunni , og athygli vekur hvað hann hefur stillt fyrirsætum upp á stílhreinan hátt ; eins og " kóreógrafer " segir Ívar þar sem hann er að hengja verkin upp .
Fyrsti stóri ljósmyndarinn hér " Þetta er engin torfbæjasýning því Sigfús hafði fyrst og fremst áhuga á framförum , " segir Inga Lára .
Hann var að mynda það nýja Ísland sem var að verða til .
Hann var mikill stuðningsmaður Jóns Sigurðssonar , og bréf þeirra á millum eru meðal helstu heimilda okkar um ævi og störf Sigfúsar .
Þá var hann einarður sjálfstæðissinni og setur fálkafánann á bakhlið myndaspjalds síns þegar hann hefur störf .
Sigfús myndaði mikið lífið kringum Reykjavíkurhöfn og miðbæinn , við sýnum líka meira af landslagsmyndum hans en flestir þekkja , því hann var líka merkur landslagsljósmyndari .
Þingvellir eru miðlægir í myndheimi hans en strax árið 1874 fór hann í ljósmyndaferð og myndaði Heklu , Brúará , Seljalandsfoss og Geysi .
Hannes Þorsteinsson þjóðskjalavörður fullyrti að Sigfús hefði uppgötvað Gullfoss sem ferðamannastað .
Þessar myndir seldi hann síðan ferðamönnum sem komu til landsins .
" Ívar segir að í dag myndi Sigfús líklega vera kallaður athafnaskáld , enda var hann allt í öllu í Reykjavík á sínum tíma .
" En hann var fyrsti stóri ljósmyndarinn hér og hefur haft mikil áhrif á þá sem lærðu á stofunni hjá þeim Daníel , en hann hefur líka haft áhrif á myndlistarmennina .
" Sem dæmi um það sýna þau Inga Lára fagrar ljósmyndir hans frá Hvalfirði og Borgarfirði , sem Þórarinn B. Þorláksson og Jóhannes Kjarval áttu eftir að mála eftirmyndir af .
Margir erlendir myndlistarmenn og myndskreytar studdust einnig við myndir Sigfúsar þegar þeir drógu upp og prentuðu myndir frá Íslandi .
" Þetta eru mjög fínar myndir , " segir Inga Lára þar sem við höldum áfram að skoða heillandi myndheim Sigfúsar .
" Við erum að setja fram ákveðna nítjándu aldar klassík , mun fleiri myndir en fólk hefur áður séð ; fleiri frumprent , fleiri ný prent , og svo kemur ný sýn á þessa sögu alla þegar fólk nýrra kynslóða velur verkin , " segir Inga Lára .
