Opin samkeppni um sýningu í gestastofu Vatnajökulsþjóðgarðs á Kirkjubæjarklaustri verður auglýst í haust .
Markmið sýningarinnar er að miðla fróðleik og upplifun um síbreytilega náttúru við vesturjaðar Vatnajökuls – og átök jarðelda , jökuls og mannlífs .
Svæðið sem sýningin spannar er meðal annars vettvangur Skaftárelda 1783-1784 og Eldgjárgossins um 934 , en þau voru mestu flæðigos sem orðið hafa á heimsvísu .
Í janúar sl. undirritaði Svandís Svavarsdóttir , þá umhverfisráðherra , samning við Framkvæmdasýslu ríkisins um þekkingarsetur á Kirkjubæjarklaustri .
Setrið mun hýsa gestastofu og skrifstofur Vatnajökulsþjóðgarðs og Skaftárhrepps , þekkingarstarfsemi tengda Háskóla Íslands og listasetur helgað Erró .
Hönnuðir skoði sig um Fyrir liggur , að því er fram kemur í frétt frá Vatnajökulsþjóðgarði , greining á því hve stórt hús þekkingarsetursins skuli vera , auk þess sem riss að útliti hússins er komið á blað .
Útboð á hönnun sýningar verður auglýst á næstunni en stjórn Vatnajökulsþjóðgarðs ákvað hins vegar , eins og segir í fréttatilkynningu , að gera fólki heyrinkunnugt snemma sumars hvað til stæði svo áhugasamir hönnuðir gætu nýtt sér sumarið til að skoða sig um á slóðum Vatnajökuls .
sbs@mbl.is 