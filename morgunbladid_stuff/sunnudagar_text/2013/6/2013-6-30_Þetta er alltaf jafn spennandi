Þegar veiðin í Kjarrá í Borgarfirði hófst á dögunum var Þórarinn Sigþórsson einn veiðimanna .
Kvöldið áður hafði hann dregið um að hefja veiðar á svæði tvö .
Nokkru fyrir klukkan sjö um morguninn var hann kominn niður í tilkomumikið gilið þar sem fallegur hylur nefnist Eyjólfsflúð .
Þórarinn skyggndi hylinn vandlega ofan úr brekkunni og þegar klukkan sló sjö tók hann fyrsta kastið – lax tók fluguna samstundis .
Veiðisumar tannlæknisins var hafið .
Þórarinn veiddi í opnunarhollinu í Kjarrá ásamt félaga sínum , Ingólfi Ásgeirssyni , sem er einn þriggja nýrra leigutaka veiðisvæðisins sem menn þekkja sem Þverá og Kjarrá .
Innan þess eru einnig Litla-Þverá og Brenna .
Veitt er á sjö stangir í Kjarrá , þessu tignarlega og langa veiðisvæði ; þetta er í raun sama áin og menn þekkja sem Þverá niðri í byggð en þegar ekið er upp fyrir afréttargirðingu breytist heitið í Kjarrá , eða Kjarará eins og heimamenn kalla ána þarna í dalnum og uppi á heiðum .
Laxinn gengur nefnilega upp á heiðar , Tvídægru og Arnarvatnsheiði , og hvergi á landinu kemst laxinn jafnt langt frá hafi .
Ég hitti Þórarin og Ingólf þennan morgun á melnum hátt uppi yfir öðrum gjöfulum veiðistað , sem nefnist Runki .
Þar ætlar Ingólfur að byrja .
Þórarinn þekkir Kjarrá afskaplega vel .
" Á árum áður hófst veiðin hér miklu fyrr en nú , " segir hann .
" Þegar ég byrjaði að veiða hér var opnunin 1. júní , síðan var hún 5. júní og þá fékk ég þetta holl , 15. til 18. júní og var með það í mörg ár .
Góður vinur minn og veiðifélagi , Sigmar Björnsson sem nú er látinn , var þá með ána á leigu .
Fyrst með Svisslendingum en síðar einsamall .
Þá veiddi ég hér tvisvar til fjórum sinnum á sumri með Sigmari .
Hér þekki ég hvern hyl .
Það hefur verið allur gangur á laxagöngunum .
Ég upplifði mjög erfið ár en á milli var mokfiskur , eins og gengur .
Þetta er skemmtilegt við veiðiskapinn .
" Einstæð á Þórarinn vissi vel hvar hann vildi byrja þá um morguninn .
" Það var ekki nokkur vafi .
En ég bjóst allt eins við því að sjá fisk í Mið-Prinsessu og Eyjólfsflúðinni .
Ég skyggndi báða staðina og sá einn sem beið eftir mér ...
" – Og þú þurftir bara eitt kast .
" Ég var búinn að staðsetja laxinn mjög nákvæmlega .
Það þurfti ekki fleiri köst .
Þetta var mjög kröftugur og skemmtilegur fiskur .
Það þurfti að taka svolítið á honum .
Nokkrum köstum síðar setti ég svo í annan , þó að ég hafi bara séð einn þegar ég skyggndi .
Svo elti lax hjá Ingó .
Ég er mjög spenntur fyrir seinni vaktinni í dag , því þá eigum við efsta svæðið með Rauðabergshyljunum tveimur en ég ætla að leggja á mig að ganga alla leið inn að Aquarium .
Það er drjúg ganga , en samt ekki nema þriðjungur leiðarinnar frá Gilsbakkaseli inn á efsta veiðistað á heiðinni , Svartastokk .
Þetta eru ótrúlega miklar vegalengdir hér .
" Þórarinn lítur í kringum sig , upp og niður yfir gróna ása , heiðalönd og gilið sem áin streymir eftir .
" Þetta er einstæð á , " segir hann síðan .
" Hér í kring er hvergi byggt ból en við getum séð langt niður í blómlega sveit .
Þetta veiðisvæði hér á afréttinum er náttúrufyrirbæri ; margslungið og fjölbreytilegt .
" Mokveiddi á hjólastólnum – Þú heldur mikið upp á þessa á .
" Afskaplega mikið .
Áin er svo falleg og fjölbreytileg .
Veiðin hefur líka oft verið frábær hérna og fiskurinn vænn .
Einu sinni veiddu Svisslendingar hér vel á annað hundrað laxa í opnun , strax í byrjun júní ! Það voru ekki allt menn sem kunnu til verka eða voru vel á sig komnir líkamlega .
Einum var ekið í hjólastól niður að veiðistað á Gilsbakkaeyrum sem hét Gatið og þar var hann í mokveiði á stólnum , með líflækni við hliðina á sér .
" Þórarinn hlær , bætir svo við : " Þessir tímar geta komið aftur , ég hef fulla trú á því .
Mottóið hjá nýju leigutökunum er að fara vel með ána og drepa fáa fiska ; ef svo er gert þá kemur þetta allt .
" – Þetta er ekki auðveidd á .
" Það er langt frá því .
Hún er mjög erfið .
Þú sérð það hér , þetta eru engar smábrekkur að hlaupa upp og niður , þvers og kruss , og víða klungur .
Hún er ekki auðveld og það gefur henni sjarma .
" Þegar Þórarinn er spurður að því hvort einhverjir staðir í ánni hafi reynst honum betur en aðrir þá hugsar hann sig um .
" Það er varla hægt að segja það , " segir hann síðan .
" Maður hefur minningar um mokveiði úr nánast hverjum pytti .
" Hann hlær .
" Sérstaklega á árum áður gat maður upplifað rosalega kraftmiklar göngur hérna .
Einn daginn gat maður verið á Gilsbakkaeyrum í frekar litlum fiski , svo kom nýr dagur og þá var allt pakkað þar en þriðja daginn voru nánast allir horfnir .
Þá höfðu þeir gengið upp á heiðar , í Starir og Svartastokk .
" – Hefurðu veitt Starirnar ? " Já , já .
Á árum áður lagði ég á mig að ganga þetta en venjulega fórum við á hestum .
Þá vorum við með trússhest og það gat verið mokstur .
Þá var veitt þar til hestarnir gátu ekki borið meira .
" Þrátt fyrir góða veiðivon þá leggja ekki margir á sig að fara inneftir , heill dagur fer í ferðalagið .
Nú er aðeins veitt á flugu í Kjarrá og mestöllum laxi sleppt aftur út í ána .
Þórarinn hefur á sínum veiðiferli beitt maðki , spæni og flugu , öllu með góðum árangri .
" En ég segi alltaf , og Ingólfur er sammála mér í því , að maðkveiði sé einhver besti skóli sem menn geta fengið fyrir fluguveiði .
Þá þurfa menn að þjálfa sig í að vita nákvæmlega hvar í ánni laxinn heldur sig , til að geta rennt á hann .
Að lesa vatnið og skyggna til að sjá hvar laxinn er .
Þá lærir maður líka hvar laxinn er , þó að skyggnið sé slæmt og ekkert sjáist .
" Fyrirheitna landið Í hléinu er athyglisvert að sjá , þótt það komi á engan hátt á óvart , að hinir veiðimennirnir leita mikið ráða hjá Þórarni .
Hvernig eigi að veiða í tilteknum hyljum og hvar líklegast sé að laxinn haldi sig .
Hann tekur öllum vel og er óspar á ráðin .
Seinnipartinn er síðan ekinn grófur vegslóðinn upp með ánni , bílunum lagt skammt frá gangnamannakofanum í Gilsbakkaseli og gengið upp með ánni .
Ingólfur byrjar að kasta á stóran lax í Neðra-Rauðabergi sem Þórarinn kom auga á efst í strengnum .
Síðan heldur tannlæknirinn upp með ánni og stefnir á Aquarium mörgum kílómetrum ofar .
Á leiðinni kastar hann flugu í pytti sem honum þykja líklegir og í einum setur hann í lax , landar og sleppir .
" Nú stefnum við á fyrirheitna landið , " segir hann síðan þar sem við göngum slóðana upp með ánni .
Við erum í ríki lóunnar , ein rjúpa þyrlast upp af stígnum og himbrimi flýgur niður eftir ánni .
Í samtali okkar kemur fram að oft hafi Þórarinn veitt vel í hinum kunnu veiðistöðum Efra- og Neðra-Rauðabergi .
" Laxinn kemur sér strax fyrir hérna , enda eru þetta fyrstu stóru hylirnar fyrir ofan Gilsbakkaeyrar .
Þá breyta þessir staðir sér ekki mikið milli ára , ólíkt til dæmis veiðistöðum á eyrunum þar sem botninn er alltaf á ferðinni .
" Eftir rúmlega klukkustundar göngu kemur beygja á ánni og þar er þessi litli og grunni hlylur , Aquarium , þar sem laxar stoppa oft á göngunni .
Þórarinn læðist upp á klapparholt við hylinn .
" Já ! " segir hann síðan fagnandi , sér vænan lax aftast á breiðunni .
Framar sjáum við annan og þegar hann er farinn að kasta á þá , þann þriðja .
En þessir fiskar taka ekki , sama hversu faglega Þórarinn leggur flugur fyrir þá .
" Fyrirheitna landið leikur ekki við okkur núna , " segir hann þegar við snúum við .
" Stundum tekur laxinn bara ekki .
" Alltaf jafn gaman Daginn eftir erum við Þórarinn og Ingólfur staddir á gljúfurbarminum yfir heimahyljunum við veiðihúsið .
Kvöldið áður höfu sjö laxar blasað við í Langadrætti en nú eru þeir allir farnir .
Þórarinn gengur þá ofar , hefur á tilfinningunni að þar megi sjá fisk , og jú , neðst í Spegli liggur einn .
Þeir ákveða að Ingólfur brölti niður og kasti gárutúpu fyrir hann .
Þegar fylgst er með Þórarni við veiðar er ekki annað hægt en dást að yfirferðinni og dugnaðinum .
Hann leitar að fiskum , finnur og vinnur markvisst í að fá þá til að taka .
" Jú , þetta byggist líka á dugnaði .
En maður verður að geta höndlað stöngina sína , finna hvar fiskurinn er og lesa aðstæðurnar .
" Og hann er alltaf jafn spenntur .
" Já , það er alltaf eins og ég sé að fara í fyrsta veiðitúrinn og sé að veiða fyrsta laxinn þegar hann hefur tekið .
Þetta er alltaf jafn spennandi .
Ég hef alltaf jafn gaman af þessu .
Ingó ! " kallar hann svo .
" Þú verður að koma neðar ! " Ingólfur fikrar sig neðar eftir grýttum bakkanum og þegar flugan skautar yfir laxinn skýst hann úr djúpinu og tekur .
" Glæsilegt ! " kallar Þórarinn ánægður .
Fimm á síðustu vaktinni Að aflokinni síðustu vakt í opnunarhollinu er Þórarinn síðastur veiðimanna í hús .
Hann hafði verið einn á neðstu svæðunum , því Ingólfur var að aðstoða erlenda veiðikonu .
" Hvernig gekk ? " spyrja hinir veiðimennirnir einum rómi , velta fyrir sér hvort opnunarhollið hafi gefið yfir 50 laxa – þá voru 49 skráðir í bók .
" Ég fékk fimm , " segir Þórarinn .
" Tvo í Eyjólfsflúð og einn í Mið-Prinsessu , Runka og Selstreng fjögur .
" Það þurfti ekki að spyrja .
Samtals veiddi Þórarinn tólf laxa og flesta í hollinu , eins og svo oft áður .
Fæddist með laxveiðibakteríuna Þórarinn Sigþórsson tannlæknir hefur um áratuga skeið verið einn þekktasti laxveiðimaður landsins , þekktur fyrir einstakan dugnað og lag við veiðar – og fyrir að veiða iðulega fleiri fiska en aðrir .
Enda segir sagan að hann hafi veitt yfir 20.000 laxa á ferlinum .
" Ég fæddist með laxveiðibakteríuna , " segir Þórarinn þar sem við njótum þess að fylgjast með löxum í Kjarrá , langt fyrir neðan okkur .
" Ég ólst upp á laxveiðijörðinni Einarsnesi í Borgarfirði .
Ég fór að veiða á stöng um leið og ég gat .
Heima veiddum við að allega sjóbirting , því laxinn gekk hratt hjá .
En þegar ég komst til vits og ára fór ég að leita í bergvatnsárnar að renna fyrir laxinn .
Ég hef alltaf haft jafn gaman af þessu ...
Mér finnst þetta stórkostleg íþrótt og afskaplega ánægjulegt að eiga kost á að stunda hana .
" Hefur veitt tvo tuttugu kílóa laxa Þórarinn hefur veitt marga stóra laxa .
Tvo þá stærstu fékk hann erlendis og vógu báðir 20 kíló , 44 ensk pund .
Þann fyrri fékk hann í Alta-ánni í Noregi árið 2006 og ári síðar hinn í Yokanga-ánni á Kólaskaga í Rússlandi .
Stæsta laxinn á Íslandi veiddi Þórarinn í Klapparfljóti í Þverá , sá var 27 pund .
En í Kjarrá setti hann í stærsta lax sem hann hefur sett í hér á landi .
Tók hann spún í hylnum Olnboga , Þórarinn elti hann á gljúfurbarminum með aðstoð Kristjáns Sigmundssonar í Crystal , sem fór fram á brúnir að halda línunni frá klettanibbum .
Eltu þeir laxinn langa leið niður með ánni , í Víghólskvörn , þar sem menn komust ekki lengra í eftirförinni því áin var ekki væð , og sleit laxinn þar .
" Þetta var tröllvaxinn fiskur , " segir Þórarinn og giskar á vel yfir fjörutíu pundin .
