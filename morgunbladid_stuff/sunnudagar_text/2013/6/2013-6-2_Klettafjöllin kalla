Það er ýmislegt hægt að gera í Denver og Colorado-ríki á þremur dögum en á dögunum hélt hljómsveitin Of Monsters and Men tónleika á goðsagnakenndum tónleikastað við rætur Klettafjallanna sem var kjörin ástæða til að ferðast um svæðið sem kemur svo sannarlega á óvart .
Hallur Már Hallsson hallurmar@mbl.is Strax við komuna til Denver er ljóst að borgin er að mörgu leyti ólík mörgum öðrum bandarískum borgum .
Á 16th street , sem er aðalverslunargata borgarinnar , á maður kost á að ferðast upp og niður götuna með strætisvögnum sem ganga þar á fárra mínútna fresti og eins óamerískt og það hljómar þarf ekkert að borga fyrir farið .
Þetta gerir borgina sem er mátulega stór furðu gönguvæna þar sem stutta stund tekur að komast á milli staða og það sem meira er án þess að vera uppgefinn á sál og líkama eftir að hafa gert sitt besta til að halda í við íslenska H & M-svelta húsmóður , eða að hafa þurft að takast á við framandi almenningssamgöngur sem hafa ósjaldan vafist fyrir undirrituðum og sogið í sig dýrmæta orkudropa á ferðalögum .
En orkan er dýrmæt auðlind á stað sem er tæpum tveimur kílómetrum yfir sjávarmáli .
Framandi matargerð og sjálfbruggandi barir Þannig tekur stutta stund að ferðast á milli staða eins og Larimer st .
þar sem finna má m.a. góða veitingastaði og skemmtilega kaffihúsamenningu .
Matar- og drykkjarmenning þeirra Coloradobúa eða Coloradans eins og þeir vilja láta kalla sig kemur ekki síður á óvart en t.d. mætti nefna að barir þar teljast þar tæplega barir með börum ef þeir brugga ekki sinn eigin bjór ! Stærðarinnar bruggtunnur eru víða staðsettar fyrir aftan barinn auk þess sem fjölmörg brugghús af öllum stærðum og gerðum eru staðsett á víð og dreif um ríkið .
Sá sem þetta skrifar gerði sitt besta til að smakka hverja einustu tegund sem í boði var og ljóst að þörf er á annarri og lengri ferð til þess að því verðuga verkefni verði lokið svo sómi sé að .
Maturinn í Colorado kemur ekki síður á óvart og á meðal þess sem við skötuhjúin létum ofan í okkur á Larimer var kengúrukjöt og pitsa með önd , geitaosti , eplum og chili ásamt hráum túnfiski með dísætu bræddu amerísku sælgæti .
Það borgar sig að vera í samfloti við ævintýragjarnan matgæðing .
Náttúrufegurð í bland við innri frið Magnaða náttúrufegurð er að finna í Colorado-ríki en einungis tekur um 30 mínútur að keyra frá miðborg Denver upp í Klettafjöllin en skemmtilegast er að keyra sveitavegina frekar en að hlýða alvitru Garmin-tæki og þjóta beint út á hraðbrautina .
Margir bæir eru staðsettir við rætur fjallanna og af þeim er gaman að koma við í Boulder þar sem enn eimir af andrúmslofti innri friðar og andlegra óvissuferða en bærinn varð frægur á sjöunda áratugnum þegar hipparnir tóku við hann ástfóstri .
Boulder hefur margsinnis verið ofarlega á hvers kyns listum um staði í Bandaríkjunum með mestu lífsgæðum og lítur út fyrir að vera vinsæll sem áfangastaður þeirra sem hafa dottið í lukkupottinn og setjast í helgan stein snemma .
Frá Boulder er svo stutt upp í Rocky Mountain National Park þar sem er að finna ótrúlega náttúrufegurð , fjölbreytt dýralíf og vinsælar gönguleiðir .
Estes Park er skemmtilegur lítill bær við mynni þjóðgarðsins en þar er , auk dádýra á stangli , að finna Stanley Hotel þar sem Stephen King dvaldi í herbergi nr. 127 þegar hann fékk hugmyndina að The Shining eða Duld upp á okkar ylhýra .
Margir gætu einnig kannast við hótelið úr myndinni Dumb and Dumber þar sem þeir Lloyd Christmas og Harry Dunne áttu ljúfar stundir en yfir 400 kvikmyndir hafa verið teknar upp í Colorado .
Rokksagan sköpuð í Red Rocks Markmið ferðarinnar var að fylgjast með tónleikum Of Monsters and Men og Vampire Weekend á útitónleikum í Red Rocks Ampitheatre , goðsagnakenndum tónleikastað og útileikhúsi við rætur Klettafjallanna .
Varla er hægt að hugsa sér skemmtilegri tónleikastað , rauðleitar klettamyndanir á alla kanta með útsýni yfir Denver í baksýn .
Talið er að indjánar hafi notað staðinn við samkomur áður fyrr og snemma á síðustu öld var byrjað að halda þar tónleika .
Frægastir eru tónleikar U2 frá árinu 1983 sem rokksnepillinn Rolling Stone hefur lýst yfir að sé einn af 50 merkilegustu atburðum rokksögunnar .
Skemmst er frá því að segja að OMAM kom sá og sigraði í Colorado þennan daginn .
Spilagleðin , öryggið og krafturinn í hljómsveitinni ásamt gæðum tónlistarinnar smituðu að því er virtist hvern og einn þeirra 9.500 áhorfenda sem voru mættir .
Sérstaklega var gaman að sjá fólk syngja og dansa með lögunum og af fagnaðarlátunum að dæma komust tónleikarnir á lista fjölmargra yfir 50 merkilegustu rokkviðburði í þeirra bókum .
