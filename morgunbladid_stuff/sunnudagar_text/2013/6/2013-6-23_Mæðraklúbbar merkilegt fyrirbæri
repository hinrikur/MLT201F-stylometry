Velgerðarsjóðurinn Aurora hefur breytt landslagi menntamála í hinu fátæka og stríðshrjáða Sierrre Leone .
Þetta er stærsta framlag einkaaðila til þróunarsamvinnu sem veitt hefur verið á Íslandi .
Auður Einarsdóttir , framkvæmdastjóri sjóðsins , er nýkomin þaðan þar sem hún sá með eigin augum árangurinn af starfi sjóðsins .
Ásdís Ásgeirsdóttir asdis@mbl.is Mæðraklúbbarnir eru mjög merkilegt fyrirbæri , og það er eiginlega það sem stendur svolítið uppúr því sem við sáum í ferðinni , " segir Auður , en starfræktir eru nú tæplega 300 slíkir í landinu .
Þar fá mæður hvers þorps fyrir sig það verkefni að halda utan um skólana .
Auður segir að það sé ekki nóg að byggja skóla í þorpi , það þurfi líka einhvern til að sjá um að allt gangi upp .
Stofnaðar voru skólanefndir og í framhaldi af því var ákveðið að stofna mæðraklúbba .
" Þá koma saman í kringum 20-40 konur úr hverju þorpi fyrir sig , og fá þær 100 dollara til ráðstöfunar , " segir Auður .
Þær eiga svo að ávaxta þann pening og sjá um að börnin mæti í skólann , séu hrein og greidd og í skólabúningum .
Þær klæðast allar skjannahvítum stuttermabolum merktum " Mothers Club " .
" Maður fann alveg kraftinn í þeim , eininguna , og hvað þær voru stoltar " , en þær sjá einnig um að kennarar mæti til kennslu .
Þær beita sér einnig fyrir að vernda börnin fyrir ofbeldi , sem er því miður algengt , standa vörð um réttindi barnanna ásamt því að halda formlega fundi og rita fundargerðir .
" Margfeldisáhrifin af þessum klúbbum eru gríðarleg , en þetta eru mörg þúsund konur sem hafa góð áhrif á enn stærri hóp af börnum , " segir Auður .
" Svo er líka svo gaman í sambandi við mæðraklúbbana að þarna eru þær að öðlast virðingu karlanna .
" Velgerðarmál erlendis og heima Sjóðurinn var stofnaður árið 2007 af hjónunum Ólafi Ólafssyni og Ingibjörgu Kristjánsdóttur , en þau lögðu til milljarð .
Um sjóðinn var stofnuð sjálfseignarstofnun en eingöngu er úthlutað til verkefna úr ávöxtun sjóðins sem hefur verið rúmlega 100 milljónir á ári .
Úthlutað hefur verið alls 511 milljónum frá upphafi .
" Það voru lagðar mjög skýrar línur í upphafi , um hvernig yrði úthlutað úr sjóðnum , og var ákveðið að helmingur færi í velgerðarmál erlendis , og hinn helmingur í menningartengd verkefni hér heima , " segir Auður .
Í kjölfarið var stofnaður Kraumur tónlistarsjóður árið 2008 en hann hefur fengið úthlutaðar 20 milljónir á ári .
Hönnunarsjóður Auroru var svo stofnaður 2009 en hann hefur fengið 25 milljónir á ári .
" Þessir sjóðir hafa skilað heilmiklu hérna heima , og við sjáum mikið þakklæti , " segir Auður .
Byggðu 67 skóla Aurora fór að starfa með Unicef árið 2005 og hefur lagt þeim til 211 milljónir í verkefni í Sierre Leone .
Samstarf Ólafs og Ingibjargar með Unicef hófst reyndar aðeins fyrr eða árið 2005 er þau lögðu til 37 milljónir króna til byggingar um 50 skóla í fátækustu héruðum landsins .
Verkefnið fólst aðallega í því að bæta gæði menntunar og sjá til þess að hægt yrði að reka skólana en nokkrir skólar til viðbótar voru byggðir .
Lögð var áhersla á að treysta umgjörðina og tengslin við menntayfirvöld í héraðinu og sjá til þess að börnin mæti í skólann og halda þeim þar þangað til þau útskrifast .
Byrjað var á að einblína á fátækustu héruðin , og er nú búið að byggja 67 skóla víða um landið .
Stúlkur í fyrirrúmi " Það var ótrúlegt að sjá þetta sjálf , skólana okkar .
Börnin voru vön að læra bara undir trjám , en nú fengu þau þak yfir höfuðið , " segir hún .
Sérstök áhersla var lögð á stúlkur því þær hafa orðið undir þar í landi og margar þurft að sæta ofbeldi .
Við hvern skóla var gerður brunnur og byggð kynjaskipt salerni .
Einnig er búið að þjálfa um hundrað kennara .
" Þetta er mjög stórt , og gaman að segja frá þessu núna þar sem verkefninu er formlega lokið , þó við séum að skoða áframhaldandi starfsemi þarna , " segir hún .
Menntamálin mikilvæg Sierra Leone er álíka stórt að flatarmáli og Írland , en þar búa sex milljónir manna .
Eftir tíu ára stríð er landið illa farið og lítið skipulag á hlutunum .
" Við vitum að við getum ekki bjargað öllum heiminum , en ákváðum að byrja á Sierra Leone , einu fátækasta landi heims , " segir Auður .
" Og við ákváðum að menntamál væru mjög mikilvæg .
" Auður fór í vettvangsferð þangað í lok apríl ásamt Ingibjörgu og fleirum , til að sjá með berum augum árangurinn af þessu mikla starfi þeirra .
" Ferðin var bara stórkostleg í einu orði , " segir Auður , en þau heimsóttu marga skóla , hittu félagsmálaráðherra landsins og fulltrúa frá menntamálaráðuneytinu .
Þau keyrðu yfir hálft landið til Kónó-héraðs þar sem þau hafa byggt marga skóla .
Í héraðinu er mikil fátækt , barnadauði einn sá hæsti í heimi og nær helmingur íbúanna eru börn .
" Þetta hérað fór einna verst út úr stríðinu , en þetta er blóðdemantasvæði , en þangað höfðu komið uppreisnarmenn frá Líberíu , " útskýrir hún .
Þess má geta að skólasókn hefur aukist um 10 % í Kónó-héraði síðan Aurora hóf þar hjálparstarf sitt .
" Láta gott af sér leiða " " Það sem drífur okkur áfram í þessu verkefni er einfaldlega þörfin fyrir að láta gott af sér leiða .
Með þessu átaki höfum við náð að gefa þúsundum barna tækifæri til mannsæmandi lífs og von um bjarta framtíð , " segir Ingibjörg Kristjánsdóttir , stjórnarformaður og annar stofnenda Auroru velgerðarsjóðs.Yfirmaður UNICEF í Síerra Leóne , Roeland Monasch , er mjög ánægður með starf Auroru .
Hann segir að sjóðurinn hafi stuðlað að því að ná til barna sem ekki hafa gengið í skóla og koma í veg fyrir að börn falli úr námi , en einnig að stofna mæðraklúbba , skólanefndir og halda barnaþing .
" Stuðningur sem þessi er gríðarlega mikilvægur og sýnir að sannarlega er hægt að breyta hlutum til hins betra , " segir Monasch .
