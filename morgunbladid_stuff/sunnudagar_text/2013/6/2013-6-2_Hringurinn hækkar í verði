Hin klassíska hringleið sem fjölskyldur landsins óku gjarnan á sumrin er í dag ekki jafn fjölfarin , að sögn ritstjóra FÍB .
Hann segir opinber gjöld á bensíni vera of há og telur að þörf sé á breytingum .
Fyrir hvern bensínlítra sem seldur er til neytenda rennur um helmingur beint í vasa ríkisins .
Páll Fannar Einarsson pfe@mbl.is Þjóðvegur 1 eða hringvegurinn er vegur sem liggur um Ísland og tengir saman flestöll byggileg héruð á Vestur- , Norður- , Austur- og Suðurlandi .
Að " fara hringinn " hefur löngum verið vinsælt en akstur um hringveginn á bíl með 10 lítra eyðslu á hverja hundrað kílómetra kostar rúmar 32 þúsund krónur miðað við meðalverð á bensíni í maí .
Árið 2009 kostaði tæpar 22 þúsund krónur að taka bensín til að fara hringinn og hefur kostnaður því hækkað um 49% á fimm árum .
Vegurinn er samtals 1.333 km á lengd og liggur um alla landshluta nema Vestfirði og miðhálendið .
, , Það hefur dregið alveg svakalega úr þessu sökum krísunnar og hátt eldsneytisverð hjálpar náttúrlega ekki til .
Þetta er mikill kostnaður fyrir tekjulágt fólk og ef við miðum við bíl sem eyðir tíu lítrum á hundraðið þá kostar það tugi þúsunda að fara hringveginn .
Þetta gerir fólki erfiðara fyrir að rækta tengslin við ættingja og vini og svo er þetta vont fyrir atvinnulífið á landsbyggðinni , " segir Stefán sem telur víst að eldsneytisverð letji innlenda ferðamenn til að fara hringinn .
Friðleifur Ingi Brynjarsson , verkefnastjóri hjá Vegagerðinni , tekur í sama streng og Stefán og segir umferðina um þjóðveg 1 hafa snarminnkað seinustu ár : , , Þetta hefur minnkað alveg rosalega frá hruni og botninum var náð árið 2011 .
Í fyrsta skiptið frá árinu 2009 erum við að sjá aukningu og við gerum ráð fyrir að aukningin í umferð á hringveginum í ár verði um 2-3% , " segir hann .
Bensínlítrinn kostar nú um 246 krónur en um helmingur þess gjalds rennur beint í kassa ríkisins .
Hlutfall álagðra gjalda sem renna í ríkissjóð hefur haldist óbreytt síðustu fimm ár .
Stefáni þykir skattlagningin ósanngjörn og telur að tími sé kominn til að stjórnvöld endurskoði þessa stefnu .
, , Helmingurinn af eldsneytisverðinu er skattar .
Það er frekar stór biti og ef skattarnir eru farnir að vera því til trafala að fólk ferðist um landið sitt þá er það mjög slæmt mál .
Þetta er einnig slæmt fyrir ferðaþjónustuna og aðra þjónustuaðila sem taka á móti fólki og hafa ofan af fyrir því þegar það kemur út á landsbyggðina , " segir hann .
Meðaleyðslan þarf að minnka Þegar skoðaðar eru tölur frá Umferðarstofu og tekið er mið af átta algengustu bílategundum hér á landi árið 2010 , eyddi hver bíll að meðaltali 5,6 lítrum á hundraðið .
Meðalbíllinn af árgerðinni 2003 eyðir að meðaltali 7,3 lítrum en eyðslugrennstu nýju bílarnir eyða hins vegar undir fjórum lítrum á hundraði .
, , Það þarf að ná meðaleyðslu bílaflotans niður og það gerist ekki nema við endurnýjum bílaflotann .
Bílaflotinn okkar er einn sá elsti í Evrópu en það hefur orðið mikil þróun í bílaiðnaði heimsins á seinustu 15 árum .
Eyðslan hefur farið niður um helming og mengun frá bílunum niður um 90% , " segir Stefán og telur að fleiri myndu fara hringinn ef unnt yrði að skipta yfir í nýrri og eyðslugrennri bíla .
