Það er staðreynd að háum hælum fylgir kvenleiki og bera þeir gjarnan merki um íburð og þokka .
Ásmundur Arnarsson , sjúkraþjálfari hjá Flexor , segir að fjöldi kvenna heimsæki hann reglulega vegna verkja í táberginu , stundum er hægt að tengja þessi vandamál við háhælaða skó , en alls ekki alltaf .
" En það eykur auðvitað líkurnar á framtíðarvandamálum verulega að ganga mikið á háum hælum , " segir Ásmundur .
Hann segir háhælaða skó setja þrýsting á liði sem eru ekki gerðir til þess .
Oft byrji þetta með smá bólgum sem þróast síðan út í slæmar breytingar á liðum , skekkjur og kreppur sem verða vandamál þegar fram í sækir .
Það er ljóst að vandamálin sem geta fylgt notkun hárra hæla eru ansi víðtæk , enda breyta þeir allri líkamsstöðunni .
Álagið á hnén breytist og staðan á mjöðmunum breytist og þar með leiðir það einnig upp í bak , sem er mjög algengur kvilli .
Það er ekki jafnvægi á líkamanum nema að fóturinn sé flatur .
Margar konur eru þó duglegar að þramma um á háu hælunum og það skiptir oft litlu máli þótt verkir í táberginu láti kræla á sér .
Níu af tíu upplifa vandamál " Fyrir þær sem ganga mikið í hælum er alltaf önnur staða á kálfahálsinum og smám saman styttir þetta kálfavöðvana , " segir Ásmundur .
" Hingað til mín koma konur sem hreinlega geta ekki verið í flatbotna skóm , þær geta ekki staðið eðlilega á gólfinu vegna þess að það hafa orðið svo miklar styttingar í kálfum og hásinum .
" Þetta eru auðvitað ekkert voðalega góðar fréttir fyrir flestan kvenpeninginn enda margar konur forfallnir skóunnendur .
Aðspurður hvort hófleg notkun sé í lagi segir Ásmundur að það mætti alveg orða það svo , bara svona til þess að ná einhverju jákvæðu fram um hælaskóinn .
" En er ekki bara spurning um að reyna nýtt tískutrend fyrir konur , svo að þær þurfi ekki að þjást svona .
" Nýleg könnun hefur sýnt að háhælaðir skór valda konum óþægindum og geta leitt til varanlegra meiðsla .
Á bakvið könnunina stendur erlendur snyrtiskóli og ýmsir fótasérfræðingar .
Í könnuninni kemur fram að margar konur velja fallegt skópar frekar en heilbrigða fætur .
Það er því nokkuð ljóst að konur sem klæðast háum hælum eru að setja líkama sinn í ákveðna hættu í nafni tískunnar .
Könnunin sýnir fram á að níu af tíu konum hafa upplifað einhverskonar vandamál eftir notkun hárra hæla og að það getur leitt til alvarlegra meiðsla að troða sér í of litla skó .
Um þær sem eru tregar til að láta sér segjast á hið erlenda orðatiltæki " beauty is pain " ágætlega við í þessu tilviki .
ILLA FARNIR FÆTUR STJARNANNA Sarah Jessica Parker og Victoria Beckham í vanda vegna hælanna Fyrrverandi kryddpían og tískuíkonið Victoria Beckham þjáist af afbrigði sem nefnist Hallux Valgus .
Það sem gerist er að stóri tábergsliðurinn , eða beinkúlan út frá stóru tánni , fer að ganga út .
Beinkúlan fer að færast í átt að hinum fætinum en stóra táin sjálf færist í átt að litlu tánum .
Þetta getur verið einstaklega óþægilegt , sér í lagi þegar beinkúlan fer að nuddast upp við skóinn og mynda núningssár .
Háu hælarnir á hilluna Leikkonan Sarah Jessica Parker , sem fór með hlutverk Carrie Bradshaw í hinum vinsælu þáttum Sex and the City , er eflaust hægt að titla drottningu háa hælsins .
Leikkonan er þekkt fyrir að valsa um á himinháum hælum við öll tækifæri án þess að blása úr nös .
Hún hefur hjálpað hönnuðum á borð við Manolo Blahnik og Jimmy Choo að verða að stór nöfn í skóbransanum en hún lofaði þá mikið í umræddum þáttum .
Nú hefur komið á daginn að fætur leikkonunnar eru mjög illa farnir og er henni ráðlagt af lækni sínum að setja hælana á hilluna .
Samkvæmt lækninum hefur brokkið á háu hælunum orðið til þess að glænýtt bein tók að myndast í fæti Parker , bein sem á alls ekki heima þar .
Leikkonan gengur nú aðallega í flatbotna skóm en tekur þó hælana fram við sérstök tilefni , t.d. þegar rauði dregillinn kallar .
