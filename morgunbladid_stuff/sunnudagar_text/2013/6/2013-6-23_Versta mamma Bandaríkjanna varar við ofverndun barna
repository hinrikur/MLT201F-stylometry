Izzy Skenazy , níu ára gamall sonur Lenore Skenazy og eiginmanns hennar , hafði lengi suðað um að þau myndu skilja hann einhvers staðar eftir þannig að hann yrði að koma sér sjálfur heim .
Loks lét Skenazy undan , fór með hann í handtöskudeild Bloomingdales stórverslunarinnar , lét hann fá kort af jarðlestakerfinu , miða í lestina , 20 dollara og nokkrar 25 senta myntir , ef ske kynni að hann þyrfti að hringja heim .
Um klukkustund seinna bankaði hann upp á í íbúð þeirra á Manhattan , geislandi af ánægju og stolti .
Nokkrum vikum seinna birti Lenore pistil í New York Sun um ferðalagið og um leið varð allt vitlaust ! Fjölmiðlar í Bandaríkjunum , stórir sem smáir , fjölluðu um málið , flestir hneyksluðust og viðurnefnið " versta mamma Bandaríkjanna " festist fljótlega við hana .
Í stað þess að koðna niður snerist Skenazy til varnar og hóf baráttu gegn ofverndun barna og stanslausum hræðsluáróðri sem beint er að foreldrum .
Árið 2010 kom út bók hennar Free Range Kids , Lausagöngukrakkar , sem fjallar um hvernig eigi að ala upp börn án þess að farast úr áhyggjum , og hún gerði sjónvarpsþætti um sama efni .
Skenazy heldur úti mjög virkum vef undir sama heiti og tvítar ótt og t ( v ) ítt um málefnið .
Hún er líka vinsæll fyrirlesari og fyrir um viku hélt hún fyrirlestur á Velo-city 2013 , ráðstefnu um samgönguhjólreiðar í Vín , sem sá sem þetta ritar sótti .
Og það var enginn venjulegur fyrirlestur .
Skenazy var í senn hárbeitt og stórskemmtileg , reytti af sér brandara og sagði dæmisögur úr baráttunni gegn ofverndun með ýktu látbragði .
Salurinn grenjaði úr hlátri .
Skenazy sagði að eftir lestarferðina örlagaríku hefði hún í sífellu verið spurð hvernig henni hefði liðið ef ofbeldismaður hefði rænt syni hennar á leiðinni heim .
" Og auðvitað hefði mér liðið hörmulega , " sagði hún .
Líkurnar á að slíkt gerðist væru hins vegar svo litlar að það væri ekki hægt að gera sífellt ráð fyrir að það gerðist .
Eftirlit allan sólarhringinn Skenazy benti á að það væri engu líkara en margir foreldrar héldu að börn þyrftu að hafa öryggissveit ( mömmu eða pabba ) til að fylgjast með þeim daginn út og inn .
Gríðarleg áhersla væri lögð á eftirlit með börnum .
" Og ég sem blaðamaður fór að velta því fyrir mér hvað hefði breyst .
Foreldrar mínir voru ekki svona .
" Í viðtali við Morgunblaðið , daginn eftir fyrirlesturinn , benti hún á að bandarískir fjölmiðlar bæru mikla ábyrgð á þessum breytingum .
" Þegar ég ólst upp horfðu foreldrar mínar á kvöldfréttir í hálftíma í senn , þær voru ekki lengri .
Ef hræðilegir harmleikir áttu sér stað var fólki ekki velt upp úr þeim .
Núna er staðan sú að nánast hver Bandaríkjamaður getur nefnt tíu manns sem var rænt , " sagði hún og taldi síðan upp tug barna sem var rænt og við hvaða kringumstæður .
" Þetta hefur gengið svo langt að Elizabeth Smart sem var rænt úr svefnherbergi sínu í Utah [ árið 2002 ] , er núna mannráns-fréttaritari ABC-sjónvarpsstöðvarinnar .
Í hvert sinn sem hún birtist á skjánum rifjast mannránið upp .
Og það er engu líkara en ABC líti svo á að til séu fjórir flokkar frétta ; fréttir , íþróttir , veðurfréttir og mannránsfréttir ! " sagði Skenazy og fórnaði höndum .
Fjölmiðlar ýttu þannig undir hugmyndir um að mannrán væru gríðarlega algeng – sem þau væru alls ekki .
Það gerði síðan illt verra að fjölmiðlar lýstu ofbeldisverkunum í miklu meiri smáatriðum en áður þótti við hæfi .
Skenazy sagði að óttinn lyti ekki aðeins að möguleikanum á ofbeldi heldur einnig slysum .
" Í Bandaríkjunum er það þannig að ef eitthvað slæmt kemur fyrir einn krakka , einhvers staðar , í eitt skipti – þá eigum við öll að vera hrædd um að nákvæmlega það sama komi fyrir okkar barn .
Og þetta hefur breytt samfélaginu , " sagði Skenazy .
Of langt sé gengið í að bregðast við einstaka skelfilegum atburðum .
Þannig hafi viðbrögðin við fjöldamorðunum í Sandy Hook grunnskólanum þar sem óður byssumaður myrti 20 börn og sex starfsmenn skólans – einkennst af ofsahræðslu , kvíða og heimsku .
Sérkennari sem kennt hefur lestur í sjö grunnskólum um árabil hafði samband við Skenazy og lýsti því að eftir fjöldamorðin í Sandy Hook þyrfti hún nú að gefa sig fram á skrifstofu skólanna , afhenda bíllyklana og fá í staðinn lyklakippu sem gengur að dyrum á göngum skólans .
" Og þegar hún kemur að kennslustofunni þar sem barnið er sem hún á að kenna , verður hún að banka og hvísla leyniorðinu að kennaranum í gegnum hurðina , áður en henni er hleypt inn .
En hverjar eru líkurnar á að kennari sem hefur kennt í skólanum alla sína hundstíð ákveði einn daginn að taka AK-47 með sér í skólann og byrja að skjóta á allt og alla ? Ég myndi segja að líkurnar væru engar .
En það má ekki segja vegna þess að það er einhver hugsanlegur möguleiki á að þetta gæti mögulega gerst .
Það er verið að þjálfa okkur í að hugsa alltaf fyrst um versta möguleikann , ímynda okkur það versta og láta svo sem það geti líklega gerst .
" Vantraust er hættulegt Skenazy rekur fleiri dæmi , m.a. af barnaheimili sem var með talnalás á útidyrahurðinni .
Foreldrum var sagt að ef það væri annað foreldri fyrir aftan þá í röðinni , og héldi e.t.v. á barni , skyldi það með " kurteisi og ákveðni " loka hurðinni á nefið á því – í öryggisskyni .
Svona óskiljanlegar reglur yllu því að vantraustið í samfélaginu ykist .
" Og þetta hugarfar minnir mig á það sem gerðist hér , " hvíslaði Skenazy þannig að eiginlega enginn annar í austurríska bakaríinu heyrði og vísaði augljóslega til helfarar gyðinga , en Lenore er gyðingur .
Síðan hló hún .
" Ég fæ hroll við tilhugsunina um að við eigum að treysta yfirvöldum , af því að börnin okkar eru í hættu , í staðinn fyrir að reiða okkur á hyggjuvitið og treysta hvert öðru .
Það er ekki bara fáránlegt heldur hættulegt .
" Ástandið sé að versna og hún sjái ekki hvernig hægt sé að breyta því .
Sé brotið gegn börnum á einhvern hátt hlusti fáir á þau rök að almennt séu börn örugg en hræðilegir atburðir geti gerst .
" Í staðinn fáum við leiðbeiningar eins og þessar : Aldrei hleypa barninu þínu einu út .
Ekki láta það úr augsýn .
Ef þú verður að sleppa af því sjónum , vertu viss um að það sé í hópi með öðrum börnum .
Athugaðu hvort barnið geti verið í tómstundastarfi eftir skóla , þegar hættan á barnsránum er mest .
Vinkona mín heyrði leiðbeinanda á sjálfsvarnarnámskeiði fyrir börn , 12 ára og yngri , segja þeim að tala aldrei við fullorðna nema viðkomandi hefði verið boðið í kvöldmat á heimilið .
Bíddu nú við – það á eiginlega við um alla ! Svona leiðbeiningar eru rugl .
Mætti ekki alveg eins segja fólki að sofa ekki eitt í svefnherbergi – því börnum hefur jú verið rænt úr svefnherbergjum ? " Ekkert megi til spara í leitinni að algjöru öryggi .
" Það er barnalegt að halda að fólk geti verið algjörlega öruggt en þessi hugmynd er sterk í Bandaríkjunum og er að skjóta upp kollinum víðar .
" Hún varar við afleiðingunum .
Með því að líta á börn sem brothættar styttur sé gert lítið úr þeim og það spilli sambandi foreldra við börnin .
Hinn valkosturinn sé að sleppa af þeim höndunum .
Leyfa börnunum að vera frjáls .
" Því þau hafa rétt á að eiga barnæskuna í friði .
" Jarðlestarkrakkinn Izzy Skenazy veitti fjölmiðlum viðtöl þegar umfjöllun um jarðlestarferð hans reis sem hæst í Bandaríkjunum og móðir hans segir að hann hafi haft gaman af .
Izzy var níu ára þegar hann fékk fyrst að fara einn með jarðlestinni en eftir því sem hann eltist fjölgaði ferðunum .
Lenore Skenazy sagði að tvívegis hafi ókunnugir elt hann upp úr lestarstöð – í báðum tilfellum voru það miðaldra mömmur alveg eins og hún .
" Og ég held að það sé mun algengara að svoleiðis fólk elti börn sem eru ein á ferð heldur en að illmenni geri það .
Önnur þeirra fór með Izzy beint til lögreglunnar sem spurði hann hvað hann væri að gera .
Izzy sagðist auðvitað bara þurfa að ná strætónum sínum .
Og hann fékk að taka strætóinn , " sagði hún .
Á jóladag 2009 , þegar Skenazy var að ljúka við bókina sína , var hann sendur til vinar síns sem býr aðeins fyrir utan New York .
Izzy þurfti því að taka lestina og fjölskylda vinar hans ætlaði að bíða á brautarpallinum .
En um klukkan 9:15 á jóladagsmorgun hringdi Izzy og þá hafði lögreglan stöðvað hann og lestina sömuleiðis .
" Þetta var bara á jóladagsmorgun , það var ekki eins og einhver væri að flýta sér , " sagði Skenazy og hló .
" Lögreglumaðurinn spurði hvað væri í gangi og ég spurði hann hvort það væri ekki fjölskylda á brautarpallinum að bíða eftir Izzy .
Jú , sagði lögreglumaðurinn .
Þekkja þau son minn ? Já , sagði lögreglumaðurinn og honum var loks sleppt .
" Því miður dauðleg Þótt Lenore Skenazy beri titilinn versta mamma Bandaríkjanna af nokkru stolti er hún ósköp venjuleg mamma og hún hefur oft áhyggjur af strákunum sínum .
" Izzy stundar skíði og ég þakka fyrir hvert skipti sem hann kemur úr skíðaferð heill á húfi .
Margt veldur mér áhyggjum .
Þeir eru stundum á hjólabrettum og ég er hrædd við það .
Ég veit að þeir eru á brettunum á götunni , þótt þeir ljúgi og segi að þeir geri það aldrei .
Þeir eru með hjálma og úlnliðshlífar því þeir hafa báðir handleggsbrotnað .
Já , veistu , mér finnst ömurlegt að við þurfum á líkömum okkar að halda í stað þess að vera vélmenni eða andar og erum þess vegna dauðleg , " sagði Skenazy .
Hún lagði miklu áherslu á að samfélög mættu ekki " verða bandarísk " – mættu ekki ofvernda börn með þeim hætti sem gert sé í Bandaríkjunum .
" Krakkar þurfa frelsi og þannig verða þau klár og veraldarvön .
Eins og við viljum að þau séu .
" 