Leikmenn skipta um lið í röðum eins og venjulega á þessum árstíma , en óvenjumargir snjallir þjálfarar hefja einnig störf hjá nýjum vinnuveitanda fyrir næsta keppnistímabil í evrópska fótboltanum .
Dágóður hópur stjörnuþjálfara er meira að segja á faraldsfæti að þessu sinni ; mun fleiri en í venjulegu árferði .
Áhugavert er að nýir menn verða í brúnni hjá nýbökuðum Evrópumeisturum , Englandsmeisturum , ensku bikarmeisturunum , Evrópumeisturunum frá því í fyrra og Englandsmeisturum fyrra árs , hjá risaliðinu Real Madrid og líklega því nýríka París St .
Germain .
Sögusagnir um það hvers konar þjálfarakapall yrði lagður í sumar fóru af stað strax í ársbyrjun þegar þau stórtíðindi spurðust út að meistari Pep Guardiola – maðurinn á bak við undraverðan árangur Barcelona síðustu ár – hefði ráðið sig til Bayern München frá og með sumrinu .
Guardiola hætti með Barcelona fyrir síðasta tímabil og kvaðst myndu taka sér ársfrí .
Flutti til New York til að skipta um umhverfi og hlaða batteríin .
Mörg stórlið voru sögð sýna Guardiola áhuga ; Manchester City , Chelsea , AC Milan og Bayern .
Enskir miðlar fóru hamförum í umfjöllun um hvort enska liðið nældi í hann , en mörgum á óvart tilkynnti Pep að hann hefði gengið að tilboði þýska risans .
Og skyldi í raun engan undra því þar er stöðugleiki betur tryggður en hjá stóru ensku liðunum og þeir sem ekki fylgdust með gangi mála í Þýskalandi áttuðu sig a.m.k. þegar úrslitaleikur Meistaradeilarinnar fór fram á Wembley á dögunum ; sú rimma Bayern og Dortmund var stórkostleg og besta hugsanlega auglýsing sem þýska knattspyrnan gat fengið .
Sannarlega spennandi verkefni framundan hjá þjálfaranum en e.t.v. snúnara en gert var ráð fyrir .
Eftir að tilkynnt var um þjálfaraskiptin lék Bayern nefnilega betur en nokkru sinni , varð þýskur meistari með áður óþekktum yfirburðum og síðan Evrópumeistari .
Í dag , laugardag , getur liðið bætt þriðja titlinum í safnið þegar það leikur til úrslita um þýska bikarinn við VfB Stuttgart .
Samningur Jupp Heynckes , hins magnaða 68 ára þjálfara Bayern , rennur út í sumarbyrjun og gert var ráð fyrir að hann settist í helgan stein .
Hafði talað í þá veru sjálfur , en þegar leið á vorið kom annað hljóð í strokkinn .
Nú er hann sterklega orðaður við Real Madrid og berist boð þaðan getur hann varla neitað .
Heynckes þjálfaði Real veturinn 1997-1998 og undir hans stjórn lauk 32 ára bið eftir Evrópumeistaratitlinum .
Félagið varð hins vegar aðeins í fjórða sæti í spænsku deildinni , 11 stigum á eftir Barcelona , og Heynckes var því látinn fara ...
Chile-búinn Manuel Pallegrini , sem nú er á leið til Manchester City , stjórnaði líka Real Madrid einn vetur .
Liðið fékk þá 96 stig í spænsku deildinni , fleiri en nokkru sinni í sögu félagsins , en Barcelona fékk 99 og varð meistari .
Pellegrini var því látinn taka pokann sinn .
Fróðlegt verður að sjá hvort verkfræðingurinn Pellegrini fær tíma til að hanna og byggja upp sigurlið hjá City .
Þjálfaraveröldin er sérstök .
* Jupp Heynckes hættir hjá Evrópumeisturum Bayern München .
* Pep Guardiola tekur við eftir árs frí frá þjálfun .
* Alex Ferguson hættir hjá Englandsmeisturum Manchester United .
* David Moyes kemur í staðinn frá Everton .
* Roberto Martinez fer líklega til Everton frá bikarmeisturum Wigan .
* Rafa Benitez fer frá Evrópudeildarmeisturum Chelsea .
Tekur við Napólí í stað Walters Mazzarri sem fer til Inter .
* Jose Mourinho hættir hjá Real Madrid og fer aftur til Chelsea .
* Real vill Carlo Ancelotti en PSG sleppir honum ekki .
* Roberto Mancini rekinn frá Man .
City , Englandsmeisturum 2012 .
* Manuel Pellegrini frá Malaga til City .
