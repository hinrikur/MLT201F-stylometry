Ég er svo sem ekki mikill grillari yfirhöfuð þannig að ég er kannski ekkert að missa svefn yfir veðrinu , " segir kokkurinn Magnús Már Haraldsson aðspurður um haustveðrið , sem ergt hefur landann að undanförnu , og áhrif þess á grillmennsku .
" Það er í sjálfu sér fínt að það sé ekki of gott veður þegar maður vinnur í eldhúsi allan daginn .
Það getur verið ansi heitt þar inni ef það er alltaf glampandi sól .
Að öllu gamni slepptu væri samt auðvitað fínt að fá góða veðrið .
" Magnús Már tók nýlega við stöðu yfirmatreiðslumanns á veitingastaðnum Uno við Ingólfstorg en hann var áður yfirmatreiðslumaður á Nítjándu í Turninum í Kópavogi .
Flutningarnir frá 19. hæð háhýsis yfir í veitingastað á jarðhæð orsökuðust þó ekki af lofthræðslu , að sögn Magnúsar .
" Það er fínt að komast í miðbæinn og svo var líka sérstaklega spennandi að fá að vinna við ítalska matargerð .
Nú fer sumarið í að stokka aðeins upp í matseðli staðarins svo ég þarf að sökkva mér alfarið í ítalskan mat , sem ég er mjög spenntur fyrir .
Það er einmitt það sem er spennandi við þetta fag , maður er einhvern veginn alltaf að prófa og sjá eitthvað nýtt .
" Þegar blaðamaður óskaði eftir uppskrift frá kokknum ákvað hann að reiða fram " bruschettu " að hætti Ítalans .
" Þetta er léttur réttur sem ég held að fólk geti eldað án mikillar fyrirhafnar .
Hann er að mínu mati sumarlegur og tilvalinn forréttur með grillmatnum , " segir Magnús og bætir við að " bruschettan " endurspegli ágætlega einkenni ítalskrar matargerðar .
" Ítalskur matur einkennist að mínu mati af ákveðnum einfaldleika en maður verður samt að gefa sér góðan tíma í að laga hann – og ekki skemmir fyrir ef maður getur sett smá ást með .
" Ciabatta-brauð 11 g þurrger 18 g salt 250 ml volgt vatn 500 g hveiti 35 g olía Aðferð : Hveiti , þurrger og salt hrært saman .
Því næst er vatninu og olíunni hellt í mjórri bunu saman við blönduna og hnoðað þar til deigið hefur fengið slétta áferð .
Látið hefa sig í 30 mínútur .
Síðan er deigið mótað í lengjur og látið hefa sig aftur í um 30 mínútur .
Loks er það bakað á 220°C í um 13 mínútur eða þar til það er orðið gullinbrúnt .
Bruschetta með mozzarella og tómötum Ólífuolía 1 hvítlauksgeiri 1 stk ferskur mozzarella Aðferð : Grillið brauðið .
Penslið með ólífuolíu .
Nuddið hvítlauksgeiranum við brauðið .
Setjið tómatana ofan á brauðið .
Rífið mozzarella í fallega bita og raðið ofan á .
Tómatar 500 g tómatar 25 g basil hvítlaukur ( eftir smekk ) salt og pipar Aðferð : Skerið tómatana í tvennt , saxið hvítlaukinn og bakið í um 10 mínútur á 180°C .
Takið hýðið af tómötunum .
Saxið basilið og blandið öllu saman .
Skerið tómatana í grófa teninga .
Kryddið með salti og pipar .
Munið eftir að sigta vökvann frá .
Bruschetta með parmaskinku og prima donna-osti Tómat-tapenade 100 g sólþurrkaðir tómatar 100 g grænar ólífur ferskt rósmarín ferskt timían ferskt estragon 1 hvítlauksgeiri Aðferð : Smyrjið tapenaðinu ofan á brauðið .
Setjið smávegis klettasalt ofan á það .
Setjið skinkuna ofan á salatið og smábita af prima donna á toppinn .
Gott er að rífa ferskan parmesan yfir .
Bruschetta með humri , sætum chili og klettasalatspestói Humarinn er grillaður eða steiktur upp úr hvítlauk og smjöri , sítrónusafi kreistur yfir í lokin .
Sætur chili-pipar chili-pipar vatn 1 hluti eplaedik ½ hluti sykur 1 hluti rósmarín hvítlaukur Aðferð : Setjið chili-pipar í pott .
Hellið eplaediki og sykri yfir .
Bætið við vatni .
Setjið nokkrar rósmaríngreinar og hvítlauk með .
Hitið að suðu og kælið í leginum .
Klettasalatspestó 100 g klettasalat 50 g basil 2 hvítlauksgeirar 50 g ristaðar furuhnetur 50 g parmesan 100 g ólífuolía maldonsalt Aðferð : Setjið allt saman í matvinnsluvél og smakkið til með salti .
Setjið pestó ofan á brauðið og smáklettasalat ofan á það .
Raðið humrinum ofan á salatið og setjið einnig sneið af chili .
Skreytið með hrognum og jurtum .
