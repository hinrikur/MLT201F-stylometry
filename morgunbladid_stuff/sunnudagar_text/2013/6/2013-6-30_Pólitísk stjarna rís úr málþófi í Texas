Repúblikanar eru vanir að einoka sviðsljós stjórnmálanna í Texas , en í vikunni tókst þingmanni úr röðum andstæðinganna að ræna því frá þeim svo eftir var tekið um öll Bandaríkin og víðar .
Wendy Davis , öldungadeildarþingmaður demókrata á ríkisþinginu í Texas , hélt á þriðjudag uppi tæplega 13 klukkustunda málþófi til að koma í veg fyrir að lög um takmörkun fóstureyðinga næðu fram að ganga á ríkisþinginu í Texas .
Andstæðingar frumvarpsins höfðu haldið því fram að það jafngilti nánast að banna fóstureyðingar í ríkinu .
Frumvarpið snerist um bann við fóstureyðingum þegar komið væri fram yfir 20 vikur af meðgöngu og kröfu til læknamiðstöðva þar sem gerðar eru fóstureyðingar um að uppfæra búnað eða loka .
Haldið var fram að það þýddi að 37 af 42 slíkum læknamiðstöðvum í Texas yrði lokað .
Sambærileg lög hafa verið sett á ríkisþingum víða um Bandaríkin á undanförnum mánuðum og frumvarp í þessum anda fór fyrir viku í gegnum fulltrúadeild Bandaríkjaþings þar sem repúblikanar hafa meirihluta , en meirihluti demókrata mun væntanlega fella það í öldungadeildinni .
Bjuggu óafvitandi til stjörnu " Ég held að forusta repúblikana í báðum deildum þingsins hafi óafvitandi hjálpað til við að búa til stjörnu á landsvísu úr röðum demókrata hér í Texas , " sagði Matt Mackowiak , ráðgjafi repúblikana , í samtali við blaðið Texas Tribune .
Davis talaði í bleikum íþróttaskóm með sérstakt belti til að styðja við bakið .
Reglurnar um málþóf eru mjög strangar á þinginu í Texas .
Ræðumaður verður að standa allan tímann , má hvorki drekka , borða né taka sér hlé , ekki einu sinni til að fara á salerni , og er auk heldur bannað að halla sér fram á borðið .
Þá verður ræðumaður að halda sig við efnið .
Málþófi lýkur við þrjú brot á reglunum .
Þingið í Texas kemur aðeins saman annað hvert ár .
Umræðan um frumvarpið var hluti af sérstöku 30 daga þinghaldi og var þriðjudagurinn síðasti dagur þess .
Markmið Davis var að tala fram yfir miðnætti þannig að frumvarpið brynni inni .
Til að ná marki sínu lét hún sér ekki nægja að fá orðið , heldur nýtti sér einnig félagsmiðla netheima .
Framtak hennar vakti þegar mikla athygli á miðlinum Twitter þar sem sex þúsund manns létu í sér heyra á mínútu þegar mest lét .
Um leið streymdu andstæðingar frumvarpsins að þinginu og á áheyrendapalla til að fylgjast með henni .
Davis hóf mál sitt 18 mínútur yfir 11 að morgni .
Nokkrum sinnum reyndu repúblikanar að stöðva hana , meðal annars með athugasemdum við bakstuðninginn .
Hún hélt sig við efnið með því að tala um ákvörðun hæstaréttar Bandaríkjanna um að lögleiða fóstureyðingar á sínum tíma , ómskoðanir , fátækar konur og konur sem ættu langt að fara á næstu læknamiðstöð .
" Mörgum konum er misboðið að greiða eigi atkvæði um þetta frumvarp í samkundu þar sem – horfið í kringum ykkur – aðallega eru karlar , " sagði hún og gaf til kynna að þeir gerðu sér ekki grein fyrir áhrifum fyrirhugaðra laga vegna þess að þeir væru ekki með " búnaðinn " .
" En ég hef hann , " sagði hún .
" Og dætur mínar hafa hann og konur sem ég þekki hafa hann og konur sem ég hef aldrei hitt hafa hann og hver þeirra gæti orðið fyrir beinum áhrifum af hverju því ákvæði sem er í þessu frumvarpi .
" Ætluðu að beita blekkingum Stundarfjórðungi fyrir miðnætti var ljóst að málþófinu yrði hrundið og átti að ganga til atkvæða .
Það gekk hins vegar ekki snurðulaust vegna láta á áheyrendapöllum .
Skömmu síðar var tilkynnt á vefsíðu öldungadeildarinnar að frumvarpið hefði verið samþykkt , en þá var komið fram yfir miðnætti .
Tímasetningunni var breytt í þá veru að atkvæðagreiðslan hefði farið fram á þriðjudeginum , en blaðamenn höfðu náð að vista skjámyndir af upprunalegu tilkynningunni og var síðunni þá breytt á ný og viðurkennt að atkvæði hefðu verið greidd eftir miðnætti .
Sigurinn kann að verða skammvinnur .
Rick Perry , ríkisstjóri Texas , lýsti því yfir að blásið yrði til þingfundar strax á mánudag til að koma frumvarpinu í gegn .
Davis hefur hins vegar stimplað sig rækilega inn og sigur hennar gæti orðið henni stökkpallur til frekari metorða .
BRAUST TIL MENNTA Wendy Davis er fimmtugur demókrati .
Hún hefur tvisvar unnið sæti á þinginu í Texas í kjördæmi þar sem demókratar eiga ekki stuðning vísan .
Hún er þekkt fyrir þrautseigju .
Hún eignaðist barn 19 ára og er tvífráskilin .
Hún bjó um tíma í hjólhýsahverfi , en braust til mennta og útskrifaðist með gráðu í lögfræði frá Harvard-háskóla .
Tímaritið Texas Monthly útnefndi hana nýliða ársins á ríkisþinginu í Texas 2009 og einn af tíu bestu þingmönnunum á þessu ári .
Kosið verður í hennar kjördæmi á næsta ári og munu repúblikanar leggja áherslu á að fella hana .
Nú velta margir fyrir sér hvort hún muni sækjast eftir einhverju af æðstu kjörnu embættum Texas .
Alþjóðamál Karl Blöndal kbl@mbl.is Eitthvað sérstakt er á seyði í Austin í kvöld .
Barack Obama Bandaríkjaforseti vakti athygli á málþófinu á þinginu í Texas á Twitter og notaði merkinguna StandWithWendy .
