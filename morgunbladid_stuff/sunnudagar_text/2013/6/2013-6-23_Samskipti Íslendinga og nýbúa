Útvarpsleikhúsið á Rás 1 mun á næsta leikári , sem hefst í október , flytja tíu ný íslensk leikverk .
Samlestur hófst á fimmtudag á fyrsta leikritinu sem flutt verður í haust en það er Best í heimi , nýtt útvarpsleikrit um samskipti Íslendinga og " nýbúa " .
Höfundur og leikstjóri er María Reyndal en leikritið byggist á samnefndu sviðsverki eftir Hávar Sigurjónsson , Maríu og leikhópinn og það var frumsýnt í Iðnó 2006 .
Athygli vekur að í leikarahópnum eru fjórir menntaðir leikarar af erlendu bergi brotnir sem búa hér og leika á íslensku .
Í tilkynningu segir að innflytjendur á Íslandi " leiki líf sitt " .
Leikritið fjallar um taílensku konuna Kim sem flytur til Íslands til að vera með Halldóri , nýjum eiginmanni sínum .
Á Íslandi eyðir Kim miklum tíma með tengdamóður sinni sem bregst síðan hin versta við þegar Kim vill fara með son sinn til Taílands .
Verkið dregur fram spaugilegar en jafnframt sorglegar og erfiðar hliðar þess að vera útlendingur á Íslandi og er einnig háðsádeila .
" Með frumflutningi þessa verks í október verður sleginn tónn fyrir leikárið því á því frumflytjum við tíu ný íslensk verk , " segir Viðar Eggertsson , leikhússtjóri Útvarpsleikhússins .
" Það er óvenjulegt við Best í heimi að í því leika á íslensku óvenju margir leikarar af erlendu bergi brotnir .
Það er ánægjulegt því ekki bjóðast mörg tækifæri fyrir leikara með hreim .
Þetta er harmræn háðsádeila á samskipti Íslendinga við nýbúa .
María Reyndal tók snúning á verkinu og umskrifaði það fyrir útvarp .
Það er töluvert breytt frá sviðsgerðinni .
Þá léku eingöngu leikarar af erlendu bergi brotnir en núna eru nokkrir íslenskir leikarar með og sagan hafur breyst nokkuð .
Þetta er orðin saga þessarar ungu taílensku stúlku .
" 