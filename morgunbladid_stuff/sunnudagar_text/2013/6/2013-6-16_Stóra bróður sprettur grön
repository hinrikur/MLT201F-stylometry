Ef að líkum lætur , hafðir þú aldrei heyrt minnst á Edward Snowden fyrir tveimur vikum síðan .
Undanfarið hefur nafn hans og mynd þó prýtt nánast hvern einasta fréttamiðil hins vestræna heims í tengslum við upplýsingar um persónunjósnir bandarískra stjórnvalda sem hann kom í hendur fjölmiðla .
Þann 7. júní síðastliðinn birtust fréttir af því í fjölmiðlum beggja vegna Atlantsála að Öryggisstofnun Bandaríkjanna ( National Security Agency – NSA ) hefði síðan 2007 stundað umfangsmiklar persónunjósnir í gegnum svokallaða PRISM upplýsingatækni .
Eftir því sem næst verður komist gerir PRISM starfsfólki NSA kleift að safna gögnum með því að tengjast vefþjónum nokkurra af stærstu þjónustuveitum internetsins , svo sem Microsoft , Google , Apple , Facebook , Yahoo , Skype og fleiri .
NSA getur þannig haft aðgang að tölvupósti , leitarsögu , spjalli , myndböndum og netsímasamtölum og ljósmyndum þeirra sem versla við þessar þjónustuveitur , jafnvel í rauntíma .
Slíkt myndi gera NSA mögulegt að fylgjast með gífurlegum fjölda netnotenda , þar sem þessar þjónustuveitur halda utan um stærstan hluta starfrænna samskipta í heiminum .
Þessar upplýsingar hafa vakið talsverða reiði í Bandaríkjunum , en þar þykir mörgum sem stjórnvöld séu komin út á ansi hálan ís við söfnun upplýsinga .
Samkvæmt stjórnarskrá Bandaríkjanna er stjórnvöldum þar í landi óheimilt að stunda slíkt eftirlit með borgurum landsins nema rökstuddur grunur um afbrot , og dómsúrskurður þar um , liggi að baki .
PRISM sækir hins vegar lagastoðir sínar í lög frá árinu 2007 sem nefnd eru Protect America Act ( Lög um vernd Bandaríkjanna ) , og viðbætur frá 2008 við svokölluð FISA lög ( Foreign Intelligence Surveillance Act ) frá 1978 um söfnun upplýsinga frá útlöndum , sem veita stjórnvöldum heimild til þess að fylgjast með erlendum ríkisborgurum án dómsúrskurðar .
Með viðbótum við FISA lögin árið 2008 fengu stjórnvöld einnig leyfi til þess að fylgjast með samskiptum erlendra aðila við bandaríska ríkisborgara í allt að eina viku án þess að dómsúrskurður kæmi til .
Samkvæmt lögunum er þó óheimilt að beita þeim vísvitandi til þess að fylgjast með bandarískum ríkisborgurum sérstaklega .
Verðmæt upplýsingaveita Öryggisstofnun Bandaríkjanna ( NSA ) hefur haldið því staðfastlega fram að PRISM sé einungis notað til þess að fylgjast með óvinum ríkisins erlendis , einkum erlendum hryðjuverkamönnum , og brjóti hvorki gegn stjórnarskrá Bandaríkjanna né lögum landsins .
Starfsemin sé undir eftirliti sérstaks FISA dómstóls sem starfi fyrir luktum dyrum , en meti hvort eftirlitið sé í samræmi við áðurgreind lög .
Þá sé þess gætt að reyna að halda upplýsingasöfnun um bandaríska ríkisborgara í lágmarki .
Í yfirlýsingu frá NSA vegna málsins segir að PRISM sé árangursríkasta eftirlitstól sem þeir hafi yfir að ráða , og hafi skipt sköpum í stríðinu við hryðjuverk .
Árið 2012 voru til dæmis tæplega 1.500 atriði í daglegri upplýsingaskýrslu sem lögð er fyrir forseta Bandaríkjanna rakin til gagna sem fengust í gegnum notkun PRISM .
Það virðist þó hafið yfir allan vafa að stjórnvöld safna upplýsingum um fjölda Bandaríkjamanna .
Það er augljóst að fjöldi bandarískra ríkisborgara fellur undir þær heimildir sem PRISM byggir á , en samkvæmt starfsreglum er þess einungis krafist að við rannsókn á gögnum að 51% vissa sé um að ekki sé um bandarískan ríkisborgara að ræða .
Og daginn áður en fréttir bárust okkur fyrst af PRISM komst í hámæli að FISA dómstóllinn hafði veitt NSA heimild til að safna gögnum um símnotkun viðskiptavina fjarskiptafyrirtækisins Verizon .
Margt bendir til að sá dómsúrskurður sé ekki einsdæmi , heldur hafi NSA safnað síkum gögnum lengi frá fleiri fjarskiptafyrirtækjum en Verizon .
Þessar heimildir ná þó einungis til meta-upplýsinga , þ.e. upplýsinga um hver hringdi í hvern , hvaðan og hvenær , en veita ekki heimild til að hlusta á sjálf símtölin .
Deilur um réttmæti Undanfarnar tvær vikur hefur mikið verið ritað um PRISM og Verizon-málið í bandarískum fjölmiðlum .
Mörgum þykir sem stjórnvöld hafi gengið allt of langt í söfnun upplýsinga um borgara sína og líkist æ meir Orwell-ísku eftirlitsríki .
Öðrum þykir sem hér sé litlum hagsmunum fórnað fyrir stærri , og það sé helsta skylda stjórnvalda að tryggja öryggi borgaranna .
A.C.L.U .
( American Civil Liberties Union ) , samtök um borgaraleg réttindi í Bandaríkjunum hafa þegar lýst því yfir að þau muni hefja mál á hendur stjórnvöldum fyrir að brjóta á stjórnarskrárvörðum réttindum með söfnun upplýsinga um símnotkun .
Það má telja nokkuð víst að þessi umræða verður vart til lykta leidd í bráð .
MAÐURINN SJÁLFUR Hver er Edward Snowden ? Edward Snowden er fyrrverandi starfsmaður í upplýsingatæknideild CIA og NSA .
Hann hefur síðustu ár starfað hjá tækniráðgjafarfyrirtækinu Booz Allen Hamilton sem tækniráðgjafi .
Snowden lak upplýsingum um rekstur PRISM-kerfisins í The Washington Post og The Guardian á Englandi .
Hann hafði undir höndum glærukynningu sem notuð var til að kynna nýja starfsmenn í greiningadeild NSA fyrir PRISM-kerfinu , en megnið af upprunalegu fréttunum um kerfið byggist á þeim upplýsingum sem þar komu fram .
Snowden var búsettur á Hawaii þar til í síðasta mánuði .
Hann ferðaðist þá til Hong Kong og var í sambandi við fjölmiðla þaðan .
Síðastliðinn sunnudag kom hann fram undir nafni í viðtali við The Guardian og skýrði frá því að hann hefði kosið að svipta hulunni af PRISM-kerfinu þar sem honum hefði ofboðið framferði NSA við öflun upplýsinga og það eftirlitsþjóðfélag sem hann taldi Bandaríkin vera að breytast í .
Snowden hefur undanfarna viku sagst munu leita leiða til að komast hjá því að verða framseldur til Bandaríkjanna og hefur meðal annars látið í ljós þá ósk sína að fá pólitískt hæli á Íslandi , þar sem hér sé borin virðing fyrir mannréttindum og netfrelsi .
ÝMISLEGT AÐ KOMA Í LJÓS Hver er þáttur tæknifyrirtækjanna ? Í þeim gögnum sem Edward Snowden lak í fjölmiðla segir að PRISM sé rekið með þátttöku stærstu netfyrirtækja heimsins í dag , svo sem Google , Apple , Microsoft , Facebook , Yahoo og fleiri .
Þá segir í gögnunum að PRISM hafi beinan og milliliðalausan aðgang að vefþjónum fyrirtækjanna sem geri þeim kleift að leita að þeim gögnum sem þar er að finna .
Þessu hafa öll fyrirtækin sem nafngreind hafa verið þverneitað .
Hvert og eitt hafa þessi fyrirtæki sent frá sér yfirlýsingu , og efnislega eru þær sama eðlis , þau neita því að NSA hafi beinan aðgang að netþjónum þeirra , þau leyfi engum óheftan aðgang að upplýsingum sínum heldur láti einungis af hendi þær upplýsingar sem þeim beri lagalega skylda til , og þau hafi aldrei áður heyrt minnst á PRISM .
Eftir því sem frekari upplýsingar hafa litið dagsins ljós , virðist sem ónákvæmt orðalag í upprunalegu gögnunum sem fjölmiðlar fengu í hendur hafi valdið ákveðnum misskilningi um aðild þessara fyrirtækja að þessu eftirliti .
Eigi að síður er líklegt að þessi fyrirtæki bíði varanlegan álitshnekki af þessu máli , en fjölmargir hafa lýst vantrausti á getu þeirra til að vernda viðkvæmar persónuupplýsingar í kjölfar þessa máls .
