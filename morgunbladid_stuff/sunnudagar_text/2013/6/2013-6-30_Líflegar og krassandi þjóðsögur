Ég hef verið leiðsögumaður ferðamanna í nokkur ár og eins og vera ber fræðir maður þá um helstu staðreyndir um land og þjóð .
En sumir hafa ákveðinn athyglisbrest og ég hef smám saman lært hvernig má halda athyglinni , meðal annars með því að segja frá þannig að fólk hafi gaman af , " segir fararstjórinn og fjölmiðlamaðurinn Vilhjálmur Goði .
Hann hefur nýtt sér þessa reynslu af sagnaskemmtun fyrir ferðamenn og sent frá sér disk þar sem hann segir á sinn hátt , á ensku , fimm sögur sem byggjast á íslenskum þjóðsögum .
Heiti disksins er langt og galsafengið : The Story of the Evil Sorceress Katla and How She Jumpstarted a Volcano – and 4 Other Icelandic Legends .
Villi Goði segir að sér hafi þótt vera tilfinnanlegur skortur á skemmtilegum útgáfum af íslenskum þjóðsögum fyrir ferðamenn .
Því réðst hann í verkið og endurskrifaði fimm vinsælar þjóðsögur , þar á meðal sögurnar um Gilitrutt , Jóru í Jórukleif og Marbendil .
Hann segir þær á sinn skemmtilega hátt með áhrifahljóðum " fyrir fólk með skopskyn " en gætir þess að sýna innihaldi og boðskap sagnanna fulla virðingu .
" Húmorinn er bestur þegar maður segir sögur , " segir Villi .
" Þjóðsögurnar okkar eru margar mjög skemmtilegar , og sumar í raun klikkaðar , með áhugaverðan kjarna .
En ef maður ætlar að segja erlendu fólki þær óbreyttar þá er það staðreynd að margir missa áhugann mjög fljótlega þegar farið er að segja löng og erfið persónu- og staðarnöfn – Eyjafjallajökull sleppur þó , enda þekkir fólk hann nú um allan heim .
Ég henti því öllu slíku í ruslið og endurskapaði sögurnar fyrir opin eyru , á ferskan og skemmtilegan hátt .
Ég reyni að gæta þess að sögurnar verði ekki " lost in translation " , eins og sagt er .
" Líflegt og krassandi Villi segist því halda athygli áheyrenda með því að segja sögurnar á líflegan og krassandi hátt .
" Maður er að keppa við svo margt um athyglina í dag , " segir hann .
" Ég hef ekki farið alveg jafn langt í leiðsögninni og á disknum , en nokkrir félagar mínir í leiðsögumannastétt hafa verið að spila diskinn fyrir fólk í bílunum hjá sér .
Einn þeirra hringdi í mig áðan og sagðist hafa átt erfitt með að koma fólkinu út úr bílnum því það hló svo mikið .
" Sögurnar á diski Villa gerast í og við nokkra vinsælustu ferðamannastaðina sunnanlands og henta því vel fyrir ferðamenn sem fara þar um .
" Þessir ferðamenn voru komnir að Gullfossi og sáu þar allt í móðu , þeir grétu svo af hlátri .
" efi@mbl.is 