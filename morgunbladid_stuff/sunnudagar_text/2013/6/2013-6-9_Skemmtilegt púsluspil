Ekki þessi týpa er fyrsta skáldsaga Bjargar Magnúsdóttur sem nýkomin er út hjá JPV útgáfu .
Aðalpersónurnar eru fjórar ungar konur og sagt er frá ýmsum uppákomum í lífi þeirra .
" Ég kýs að skrifa um ungar konur því líf þeirra er sá veruleiki sem ég þekki langbest og því er rökréttast að skrifa um það , " segir Björg .
" Ég hafði ríka þörf fyrir að skrifa bók .
Ég get helst líkt ástandinu á mér við lokaðan pott fullan af vatni á hellu sem er stillt á hæsta hita .
Eitthvað varð að komast út .
" Byggirðu að einhverju leyti á raunverulegum atburðum úr eigin lífi og annarra ? " Ýmislegt er tekið úr raunveruleikanum en ég tek mér skáldaleyfi á mörgum stöðum .
Sagan er hrærigrautur af því sem hefur gerst í bland við eigið hugmyndaflug .
" Aðalpersónurnar eru fjórar , ert þú kannski ein af þeim ? " Ég vil ekki gefa of mikið upp en hliðarsjálf mitt er áberandi í sögunni .
Þessar fjórar gera eða hugsa allar eitthvað sem er beint frá mér komið en ég er mest áberandi í einum karakternum .
Er þetta ein af hinum margfrægu skvísubókum ? " Bókin er markaðssett þannig og það er nóg að horfa á pastellitaða forsíðuna til þess að fá þá tilfinningu .
Ég hef ákveðnar hugmyndir um skvísubækur og mér finnst þessi bók ekki dæmigerð skvísubók samkvæmt þeim .
En hvað er skvísubók ? Ég hef endurskilgreint það " genre " sem bók um ungar konur og þá er þessi sannarlega svoleiðis .
Mér finnst bókin innlegg í að víkka út rammann " skvísubækur " enda er kannski öðruvísi umfjöllunarefni og nálgun þarna en í sumum skvísusögum .
Að því sögðu fannst mér mjög mikilvægt að ekki væri varalitur á kápunni og að einungis ein af fjórum sé þar í hælaskóm .
Persónulega hefði ég viljað hafa minna bleikt , þar sem ég er ekki bleik týpa , þó það sé ákveðinn samnefnari fyrir kvenkynið .
Vinum mínum finnst óstjórnlega fyndið að ég hafi skrifað " skvísubók " af því að ég er sannarlega ekki rosaleg skvísa , klippi oft sjálf á mér hárið með eldhússkærum í óþolinmæðiskasti og hef aldrei kunnað að mála mig .
En kannski er þetta alveg jafn skvísulegt og hitt og bara kominn tími til að skilgreina skvísu upp á nýtt .
" Er í bókinni einhver boðskapur eða hugmyndafræði sem þú ert að koma til skila ? " Það er aðallega tvennt sem ég vona að skili sér , að femínismi sé mikilvægur og það að hversu vonlaust sem allt virðist vera þá hljótum við að geta hlegið að hlutunum .
" Fannst þér gaman að skrifa þessa bók ? " Já .
Það var eins og að raða skemmtilegu púsluspili .
Ég hef alltaf verið mikill púslari , hef gaman af að búa fyrst til ramma og ná í búta hér og þar og koma inn í rammann .
Þegar ég vann að bókinni skrifaði ég niður senur , karaktera og setningar og setti minnisblöðin á stórt borðstofuborð .
Svo fór ég bara að púsla .
Þetta var mjög skemmtilegt ferli og gaman að gera eitthvað sem er í senn skapandi og krefjandi .
" Ætlarðu að skrifa fleiri bækur í framtíðinni ? " Já .
En hvort þær verða gefnar út verður að koma í ljós .
Nú er boltinn hjá lesendum .
Ég er með margar aðrar hugmyndir og mig langar líka að skrifa meira um þessar persónur .
" Ertu mikil bókamanneskja ? " Já , ég er það .
Murakami er uppáhaldsrithöfundurinn minn og Uppsprettan eftir Ayn Rand er uppáhaldsbókin mín .
Einnig held ég mikið upp á Isabel Allende , Jón Kalman og Auði Jónsdóttur .
Ég vil helst að bækur séu ævintýralegar , fallegar , dálítið skrýtnar og skemmtilegar .
Er líka mikil ævintýramanneskja og hef mikla ánægju af að lesa viðburðaríkar unglingabækur eins og Harry Potter og Hungurleikana .
" Bækur Kolbrún Bergþórsdóttir kolbrun@mbl.is Bók vikunnar Hin harðsoðna spennubók Rutt úr vegi eftir Lee Child er ofarlega á metsölulista og skartar alvörutöffara , Jack Reacher .
Þar sem hann er á ferð þar er spenna .
Orðanna hljóðan Að geta fundið til Eins og svo ótal margir aðrir hef ég gaman af að dunda við að skoða lista yfir það vinsælasta hverju sinni .
Bóksölulistar eru þar á meðal .
Það er fróðlegt og gaman að vita hvað fólk er að kaupa .
Metsölubók vikunnar er Hún er horfin eftir Gillian Flynn .
Ekkert óvænt við það .
Þetta er umtöluð bók sem allir spennusagnaunnendur verða að lesa ætli þeir sér að vera með í umræðunni um nýjustu spennusögurnar .
Það er ekki laust við að manni finnist að Gillian Flynn sé þarna að setja Strindberg hjónabandsdrama í spennusögu þar sem eru ýmsar óvæntar vendingar .
Spennusaga eftir Lee Child er einnig ofarlega á lista , vel gerð en ég fylltist skelfingu þegar ég las hana því morðin voru svo viðbjóðsleg .
Ekki kemur svo á óvart að matreiðslubækur skuli lenda á metsölulista , sumar þeirra eru beinlínis þannig að mann langar beint í eldhúsið til að elda eftir þeim .
Metsölulistar sýna hvað er vinsælast þá stundina en þeir sýna ekki endilega það besta .
Ef þeir sýndu það besta sem kæmi út hverju sinni þá væri bók Jóns Atla Jónassonar , Börnin í Dimmuvík , ofarlega á metsölulista .
Þessi bók er dæmi um það hvað rithöfundur getur sagt margt í stuttum texta , en bókin er aðeins 83 blaðsíður .
Sagan er einnig dæmi um það þegar rithöfundi tekst að hreyfa við lesendum sínum og fær þá til að finna til .
Kannski er til sá íslenski lesandi sem ekki finnur til með persónum og óblíðum örlögum þeirra þegar hann les bók Jóns Atla .
Ef svo er þá vorkenni ég honum nokkuð .
Það er vont að lesa og geta ekki lifað sig inn í gott skáldverk .
Hin harða og miskunnarlausa lífsbarátta er nokkuð sem stendur okkur nútímamönnum flestum ekki mjög nærri .
Sumpart erum við orðin of dekruð og þess vegna er okkur hollt að kynnast annars konar lífi og skáldskapurinn getur hjálpað okkur til þess – eins og í þessu tilviki .
Það er ástæða til að mæla sérstaklega með Börnunum í Dimmuvík og óska hinum hæfileikaríka höfundi til hamingju með afar vel heppnað verk .
Í uppáhaldi Guðmundur Andri Thorsson rithöfundur Þegar ég var barn bar móðir mín í mig ljóðabækur og sagði mér að lesa : Stein og Davíð , Bólu-Hjálmar og Kristján Fjallaskáld en einkum og sér í lagi Pál Ólafsson sem hún sagði mér að hefði verið frændi okkar að austan .
Þetta las ég allt af áhuga en ekki einu sinni tómhyggja Steins , sem var sérlega aðlaðandi fyrir tíu ára dreng eða skammir Bólu-Hjálmars höfðuðu jafn sterkt til mín og ljóð Páls Ólafssonar .
Þau flugu inni í hugskotið og síðan þá hef ég fundið í orðum hans og brag þetta ósegjanlega sem ljóð verða að hafa til að standa undir nafni , en framkallar í sinni manns lit og lögun kennda sem maður kann ekki að nefna .
Páll hefur verið kallaður alþýðuskáld í íslenskum bókmenntasögum , kannski vegna þess að hann náði sérlega góðum tökum á list ferskeytlunnar , þeirri margslungnu orðlist sem alþýðan hafði eðlilega meiri mætur á en sálmastaglinu og heimspekiþruglinu í svokölluðum lærðum skáldum – og er merkasta framlag Íslendinga til heimsbókmenntanna .
Páll yrkir um ástina sína , hana Ragnhildi , af öllum þeim innileik og mýkt sem karlmenn geta haft til að bera , hann yrkir af fjöri og dýrkeyptri visku um vínið , hann yrkir um hestana , hverfulleikann og dauðann , börnin og vinina , landið , sólina og fuglana , lífið og lögmál þess , jafnvel svolítið um eigið sálarlíf : sem sagt allt sem tekur því að yrkja um í ljóðum .
Lífsgleði hans er björt og sólrík , þunglyndi hans afdráttarlaust og frítt við væl og nöldur , fyndnin indæl og bragsnilldin óbrigðul .
Páll Ólafsson er eftirlætisskáldið mitt .
Nýjar bækur Rómantík , gönguferðir og eldamennska Gönguferðir eru hressandi og hreinsa hugann .
Snæfellsnesið hentar ágætlega og ekki amalegt að hafa þá leiðbeiningar við hönd .
Ástarsögur eru á markaði , önnur hefðbundin , hin erótísk .
Og svo er gaman að elda eftir góðum uppskriftum konu sem er listakokkur .
Löngun og hamslaust ár Þú speglar mig eftir Sylviu Day er metsölubók víða um heim .
Sagan af hinu lostafulla sambandi Evu og Gideons hófst með metsölubókinni Þú afhjúpar mig sem naut mikilla vinsælda hér á landi .
Ekki er að efa að vinsældir framhaldsbókarinnar verða mjög svipaðar og hún rati á metsölulista .
Þarna eru miklar og vægast sagt ólgandi ástríður á ferð , eins og sést af þessu dæmi : " Samband okkar myndi aldrei ganga upp .
Það var of erfitt , oft sárt ...
nema þegar það var fullkomið .
Knýjandi löngun og hamslaus ást hröktu okkur á vit unaðslegrar vitfirringar .
Þörfin fjötraði okkur hvort við annað .
" Á forvitnilegum slóðum Náttúran við bæjarvegginn – 25 gönguleiðir á Snæfellsnesi er bók eftir Reyni Ingibjartsson .
Höfundur leiðir göngufólk á forvitnilega staði sem ekki eru öllum kunnir .
Kort með örnefnum fylgir hverjum gönguhring ásamt leiðarlýsingu og myndum af því sem fyrir ber .
Þess má geta að bókin er í afar þægilegu bandi og því er lítið mál að glugga í hana í göngutúrnum .
Það er ekki eins og verið sé að hafa með sér doðrant .
Rómantík í þægilega kantinum Þeir sem vilja notalega og dálítið gamaldags rómantík eiga að næla sér í Stöðvið brúðkaupið eftir Stephanie Bond .
Annabelle verður miður sín þegar móðir hennar hyggst giftast gamalli kvikmyndastjörnu .
Clay , sonur gamla leikarans , er heldur ekki hrifinn af fyrirhuguðu hjónabandi og hyggst stöðva það – eins og Annabelle .
Framhaldið kemur ekki á óvart .
Ljúffengir partíréttir við öll tækifæri Rósa Guðbjartsdóttir sendir frá sér nýja matreiðslubók , Partírétti .
Þar er að finna afar girnilegar uppskriftir að réttum sem upplagt er að reiða fram í boðum .
Flestar eru uppskriftirnar auðveldar þannig að þeir sem eru ekki þaulvanir í eldhúsinu ættu að geta bjargað sér vandræðalaust .
Myndirnar eru svo þeirrar gerðar að þær framkalla sjálfkrafa matarlöngun hjá þeim sem þær skoðar .
Glerlykillinn til Noregs Norski glæpasagnahöfundurinn Jørn Lier Horst hlýtur í ár hinn eftirsótta Glerlykil , norrænu glæpasagnaverðlaunin , fyrir sögu sína , Jakthundene .
Bókin hafði áður hlotið Riverton-verðlaunin sem besta norska glæpasaga ársins .
Jakthundene er áttunda sagan í sagnabálki höfundar um lögregluforingjann William Wisting í Lervik í Noregi .
Bókin er væntanleg á íslensku nú síðsumars hjá bókaforlaginu Draumsýn , en áður hafa komið út hér landi eftir sama höfund bækurnar og Salamöndrugátan og Vetrarlokun , en í þeirri síðarnefndu var Wisting einmitt í aðalhlutverki .
Báðar fengu þessar bækur prýðilega dóma hér á landi .
Ekki er að efa að svo mun einnig verða um nýju verðlaunabókina .
Þeir sem kepptu við Jørn Lier Horst um Glerlykilinn þetta árið voru : Michael Katz Krefeld frá Danmörku , Pekka Hiltunen frá Finnlandi , Sigurjón Pálsson frá Íslandi og Åsa Larsson frá Svíþjóð .
Ritstjórinn roðnaði Nanna Rögnvaldardóttir , ritstjóri og matgæðingur með meiru , kallar ekki allt ömmu sína þegar kemur að bókum um holdsins fýsnir og fjör undir sæng .
Hún hefur enda þýtt og ritstýrt ótal slíkum bókum í gegnum árin .
Hún ku þó hafa roðnað ögn og ítrekað við lestur nýjustu íslensku skáldsögunnar , Elskhugans , eftir dulmennið Karl Fransson sem er nýkomin út hjá Forlaginu .
" Jú , hún er býsna grafísk , " útskýrir Nanna hógvær , " hún á líklega eftir að valda lesendum einhverjum titringi .
" Fróðlegt verður að sjá hvernig þessari mjög svo holdlegu sögu verður tekið af lesendum , en Elskhuginn er í samkeppni við hina nýútkomnu skáldsögu Þú speglar mig eftir metsöluhöfundinn Sylviu Day þar sem erótíkin er löðrandi á svo að segja hverri blaðsíðu .
Víst er að þeir sem eru leiðir á glæpasögum hafa úr einhverju að velja þegar kemur að bókum sem snúa að holdsins lystisemdum .
Þeir sem segja að Íslendingar séu leiðinlegir með víni hafa ekki kynnst þeim allsgáðum .
Hrafn Gunnlaugsson Málsháttur vikunnar Þögn er sama og samþykki .
