Fréttir af stærra og smærra búðarhnupli vekja jafnan mikla athygli .
Það hljómar ótrúlega að heilu hillurnar séu tæmdar af snyrtivörum , fólk troði fatnaði upp á 400.000 krónur í töskurnar sínar eða hreinlega taki á sprett með leikjatölvur úr verslunum .
Þetta eru þó allt sönn dæmi .
Júlía Margrét Alexandersdóttir julia@mbl.is Lögreglan á höfuðborgarsvæðinu fær að meðaltali tæplega 70 tilkynningar á mánuði um hnupl úr verslunum hérlendis , eða tvisvar á dag .
Fjöldi tilkynninga getur sveiflast milli mánaða og til að mynda voru um 100 tilkynningar í mars síðastliðnum .
Tilkynningar gefa þó ekki rétta mynd af búðarhnupli því margir komast upp með verknaðinn og að sögn Samtaka verslunar og þjónustu hleypur tap íslenskra verslana af völdum búðarþjófnaðar á milljörðum á ári hverju .
Á einum og sama deginum hefur verið klippt á þjófamerki fyrir meira en eina milljón í sömu verslunarkeðju .
" Áður fyrr var þetta ógæfufólk að hnupla einu og einu lambalæri , minna um skipulagða starfsemi , það er gengið mun skipulegar til verks en áður , " segir Andrés Magnússon , framkvæmdastjóri Samtaka verslunar og þjónustu , og telur hann stærsta vandamálið vera erlend glæpagengi .
80 prósent þeirra verðmæta sem fari forgörðum í verslunum vegna búðarþjófnaða segir hann vera af völdum fólks af erlendum uppruna .
Ekki hefur verið hægt að sýna fram á með tölulegum staðreyndum að sú sé reyndin .
Gögn lögreglunnar yfir skiptingu kærðra í hnuplmálum síðustu fimm árin sýna þvert á móti að Íslendingar hafa bætt í .
Íslenskum þjófum fer fjölgandi Árið 2007 voru Íslendingar um 65% kærðra í þessum málum og eru orðnir um 76% .
En þar sem heildarverðmæti hnuplmála liggja ekki fyrir er ekki hægt að meta hve stóran hluta upphæðanna Íslendingar eiga .
Hvort þeir stela fyrir minni upphæðir en útlendingar er ekki ljóst .
Í umræðu um búðarþjófnaði hefur áður komið fram að lögreglu og Samtökum verslunar og þjónustu ber ekki saman .
Upplýsinga- og áætlanadeild lögreglunnar á höfuðborgarsvæðinu tók saman gögn fyrir Sunnudagsblað Morgunblaðsins um fjölda hnuplmála síðustu fimm árin .
Þeim snarfjölgaði árið 2008 , þegar tilkynningum um búðarþjófnað fjölgaði um tæplega 40 prósent og flest voru þau árið 2009 .
Freistandi er að áætla að efnahagsástandið endurspeglist í þeim tölum .
Fyrir tveimur árum voru tilkynningar um búðarhnupl um 800 talsins .
bls. 14 Mynstrið er breytt og það fyrsta sem vekur athygli er aldur búðarþjófa .
Árið 2007 voru flestir hnuplarar á aldrinum 21-30 ára .
Yngra fólk virðist nú vera tekið við .
Á fimm árum hefur orðið 107% aukning í hópi fólks á aldrinum 15-20 ára sem kært var fyrir búðarþjófnað .
Ekki mátti heyra á þeim verslunareigendum sem rætt var við að harðar væri tekið á ungmennum í dag en fyrir nokkrum árum og því væri skýringanna ekki að leita þar .
Einnig er tilkynnt um fleiri börn til lögreglu þótt málin séu felld niður vegna ósakhæfis síðar í ferlinu .
Verslunareigendur segjast hafa gripið til þess ráðs , í samráði við foreldra , að láta börnin sópa gólf verslana eða raða í poka , eitthvað sem báðum aðilum finnist hafa uppeldislegt gildi .
Í fyrra sendi sveitarfélagið Árborg Persónuvernd erindi um viðbragðsáætlun vegna brota barna og ungmenna .
Þar var gert ráð fyrir að verslanir myndu skrá nöfn og kennitölur barna sem talin væru hnupla úr búðum og viðbrögð þeirra og framkomu .
Persónuvernd taldi slíkt ekki heimilt .
Þjófar huga að heilsunni Helgi Gunnlaugsson , félagsfræðingur og sérfræðingur í afbrotum við Háskóla Íslands , rýnir í ýmislegt sem fram kemur í gögnum lögreglunnar í viðtali hér til hliðar .
Hann telur það mýtu , og gögn lögreglunnar staðfesti það , að útlendingar eigi stærri sneið í þessum glæpum en Íslendingar .
Glæpagengi geti jafnt verið íslensk sem erlend .
Talsmaður einnar verslunar hér í bæ sagðist hafa haft veður af því að útlendingar hefðu komið hingað gagngert til landsins til að ræna úr verslunum .
Nokkrir hópar hefðu notað hnit gps-tækja til að finna verslanir á Stór-Reykjavíkursvæðinu .
En hverju er stolið ? Þegar upplýsingum er safnað saman , úr dómum og samtölum við verslunareigendur , er ljóst að vöruflokkarnir eru þeir sömu og þekkjast úr rannsóknum erlendis .
Í matvörudeildinni er það dýrt kjöt , nautakjöt og kjúklingabringur .
Vítamín og fæðubótarefni hverfa einnig .
Ýmsar vörur sem sjá má í skýrslum hafa viðskeyti eins og " fitness- " og " heilsu- " .
Haft var eftir nokkrum að óttist þjófar að vítamínglösin séu þjófamerkt hafi kápuvasar verið fylltir með pillum og glösunum hent .
Snyrtivörur eru taldar notaðar sem skiptimynt í undirheimum , einkum dýr ilmvötn .
Því hefur verið gripið til þess ráðs að geyma margar þeirra bak við borðið og hafa aðeins sýnishornin frammi .
Ósjaldan taka búðarþjófar á sprett .
Þjófar hafa gripið Playstation-tölvur og einfaldlega hlaupið með þær út út versluninni .
Fatnaður af öllu tagi , skór , nærfatnaður , útivistarfatnaður og ekki síst íþróttaföt er algengt þýfi .
Líkt og með ilmvötnin eru merkjavörur taldar ágætis gjaldmiðill í undirheimum .
Enda er ekki óalgengt að sjá í dómum tekið fram að þýfið hafi verið Cintamani-úlpa , Adidas-buxur og Nike-skór .
Í mátunarklefum má mjög oft finna umbúðir af sokkabuxum og klippta miða af fatnaði .
Mál sem talið er vera stærsta búðarþjófnaðarmál síðari ára tengist fyrst og fremst hnupli úr fataverslunum .
Mæðgur stálu saman nærfatnaði , skóm , pylsum , bolum , skyrtum , buxum og öllu mögulegu , alls fyrir meira en sex milljónir króna .
Þar af nærfatnaði fyrir um hálfa milljón .
Hvað staðsetningu varðar má sjá í dómum að þjófar sækja gjarnan í verslunarmiðstöðvar sem og stórar keðjuverslanir .
Sjá má í dómum að nokkuð hefur verið miðað á Kópavog .
Einkum raftækja- , íþróttavöru- og matvöruverslanir .
Stóru verslunarmiðstöðvarnar báðar , Kringlan og Smáralind , verða einnig fyrir barðinu á búðarþjófum .
Auk þessara algengu vara getur þó öllu mögulegu og ómögulegu verið stolið .
Fólk hefur verið dæmt fyrir að stela rafmagnstannbursta , lakkrísreimum , bókum , hafrafitness-kökum , konfektkössum , skeggsnyrti , borvélum , ostum og kaffi .
Konur drýgja heimilistekjurnar Það að hlutfall ungmenna sem ákærð eru fyrir búðarþjófnað hafi hækkað þetta mikið frá árinu 2007 vekur athygli .
Væntanlega er erfiðara fyrir ungmenni að fylgja unglingamenningunni eftir , út frá lífsstíl og ímynd , þegar efnahagur fólks breytist , " segir Helgi Gunnlaugsson , félagsfræðingur og sérfræðingur í afbrotafræðum við Háskóla Íslands .
Aldursdreifing kærðra í hnuplmálum hjá lögreglunni á höfuðborgarsvæðinu hefur breyst talsvert síðustu fimm árin .
Árið 2007 var stærstur hluti kærðra á aldrinum 21-30 ára , eða tæplega 42% .
Í fyrra var sá hópur aðeins 26% kærðra og ungmenni á aldrinum 15-20 ára höfðu að mestu tekið við þeim bita úr kökunni .
Árið 2007 voru 14% kærðra búðarhnuplara á aldrinum 15-20 ára en í fyrra átti sá aldurshópur um 27 prósent af kærum .
Helgi bendir á að í tveimur lokaverkefnum sem unnin voru í félagsfræði við Háskóla Íslands 1994 og 2000 sé fjallað um búðarhnupl út frá aldri .
Bæði sýndu að hnupl er mikið til framið af yngra fólki , allt niður í 10 ára .
" Hnupl hefur lengi verið afbrot unga fólksins .
Þarna sjá krakkarnir tækifæri og möguleikann á að koma höndum yfir eftirsóknarverða hluti .
Eftirlitsaðilar gætu líka haft áhrif á þessar tölur – hverjum er fylgst með og hverjum ekki , mögulega er betur fylgst með ungu fólki .
" Meðan fullorðnir pukra meira með sitt hnupl er hugarfarið í kringum slíkt athæfi oft öðruvísi hjá unglingum að sögn Helga .
Þá hefur hópþrýstingur talsverð áhrif á ungmennin .
" Siðferðismúrinn brotnar ekki endilega hjá fullorðnum þrátt fyrir bágan efnahag en unglingar eru næmari fyrir áhrifum umhverfisins .
Hvötin hjá eldri einstaklingum er frekar sú að rétta af eitthvað í heimilisbókhaldinu , en unglingar bera sig saman við jafnaldra .
Unglingar eru oft tilbúnari til að taka áhættu og það getur verið undirliggjandi pressa í jafningjahópi unglinga ; að vera í tísku .
Spurningin er hvort pressan er meiri nú en áður .
Verslanamiðstöðvar eru líka oft staðsettar nálægt skólum og nálægðin við verslanir getur oft verið freisting , sérstaklega ef krakkar hafa ekki mikið við að vera .
Þá langar í margt og freistingin verður stundum skynseminni yfirsterkari .
" Kvenfólk hefur meira með búðarþjófnað að gera en áður .
Árið 2007 voru 137 konur kærðar fyrir búðarþjófnað .
Í fyrra voru þær 180 .
Á móti hefur körlum fækkað örlítið .
304 karlmenn voru kærðir árið 2007 en þeir voru 281 talsins í fyrra .
" Það er vel þekkt í afbrotafræðinni að konur eru meira áberandi í búðarþjófnaði en öðrum brotaflokkum .
Þrátt fyrir að verkaskipting kynjanna hafi breyst eru konur mikið í því hlutverki að versla og kaupa inn fyrir heimilið .
Oft er talað um tækifæri til afbrota og þarna er freisting sem ekki allar konur standast , sér í lagi þegar harðnar í ári .
Ekki er þörf á líkamlegum styrk til brotanna og þarna opnast möguleiki fyrir þær til að drýgja heimilispeningana , " segir Helgi og bendir á að nálægðin við vettvang skipti máli í svona afbrotum .
Glæpagengi eru síðan annar handleggur .
" Þótt maður sjái það ekki endilega í lögreglugögnum eru til afkastamiklir búðarþjófar , Íslendingar og útlendingar .
En þá er einnig spurning , út af umræðunni um erlend glæpagengi , hvort verslanir séu meira vakandi fyrir útlendingum og þá séu þeir frekar gómaðir en Íslendingar , " segir Helgi .
Árið 2010 var skipting kærðra í hnuplmálum hjá LRH eftir ríkisfangi á þá leið að rúmlega 76 prósent voru Íslendingar og 24 prósent með annað ríkisfang .
" Umræðan hefur verið svolítið á þá leið að það séu fyrst og fremst útlendingar sem stela .
En væntanlega stela þeir ekkert meira en Íslendingar þegar öllu er á botninn hvolft .
" Hlaupa á eftir þjófum Það er bæði reynt að stela dýrum flíkum sem og vinsælum vörum og fatamerkjum .
Við höfum á þessu ári tvívegis hlaupið á eftir þjófum sem voru með leðurjakka upp á 100.000 krónur , " segir Svava Johansen , stórkaupkona í NTC .
Þessi misserin eru það gallabuxur sem eru vinsælastar hjá búðarþjófunum .
" Mikið er um að fólk fari inn í mátunarklefana , klæði sig í nokkrar flíkur og reyni að komast út .
Þetta tekst sem betur fer ekki oft en ef það gerist þá finnum við klippt þjófamerki bak við speglana .
Eins koma 2-3 aðilar oft saman og reyna að senda afgreiðslufólk í að leita að flíkunum í öðrum lit eða annarri stærð .
Við erum með um 160 myndavélar í okkar verslunum svo að góð vöktun hefur skilað sér .
" Svava segir þjófa vera úr öllum stéttum þjóðfélagsins , jafnt Íslendingar sem útlendingar .
" Okkur sýnist útlendingar reyna að stela oftar og þá minna í einu en Íslendingar reyna að stela dýrari hlutum .
Við höfum við tekið þjóf með fatnað upp á 400.000 krónur falinn í tösku .
" Finnst þér mynstrið hafa eitthvað breyst hvað búðarþjófnað varðar ? Svava segir mynstrið á búðarþjófnaði í verslunum NTC hafa breyst strax í lok árs 2008 .
Fólk hafi einfaldlega farið í það að stela nær hverju sem er .
" Mér fannst siðferði fólks breytast hratt um það leyti .
Almennt var það í umræðunni hve lítið siðferði " stórlaxanna " væri og þeir hefðu náð að stela milljörðum þegar mál þeirra hefðu ekki ennþá verið tekin fyrir .
Því þætti ekkert mál að fólk stæli einum og einum hlut .
Sem betur fer er siðferði fólks á réttri leið enda var maður farinn að hafa alvarlegar áhyggjur af þessum hugsunarhætti .
" Snyrtivörur í undirheimum Það virðist vera að búðarþjófar noti dýrar snyrtivörur og ilmvötn sem skiptimynt .
Það voru dæmi um að fólk hreinsaði heilu hillurnar af snyrtivörum og því höfum við dregið úr framstillingu á dýrum merkjum , " segir framkvæmdastjóri Hagkaups , Gunnar Ingi Sigurðsson .
Hagkaup rekur ellefu verslanir , sjö þeirra á höfuðborgarsvæðinu og þrátt fyrir að þær séu flokkaðar sem matvöruverslanir er Hagkaup meðal stærstu smásöluaðila í vörum sem búðarþjófar hafa haft augastað á , svo sem snyrtivörum og annarri sérvöru .
En það er fleira en snyrtivörur sem þarf að nálgast í gegnum starfsmann .
Verslanir Bónuss hafa nú tekið nautalundirnar úr kæliborðum frammi í verslunum .
Þær eru geymdar á lager eins og margir viðskiptavinir Bónusverslananna hafa tekið eftir .
" Dýrari kjötstykki eru orðin þjófamerkt hjá okkur enda um miklar upphæðir að ræða .
Þjófar virðast margir hverjir grandskoða hvernig myndavélar eru staðsettar og dæmi eru um að þeir hafi kannski hreinsað hillur nákvæmlega þar sem myndavélin náði ekki til .
En slíkt hefur gefið okkur tækifæri til að laga hnökra .
Það er afar dýrt að bæta búnaðinn en nauðsynlegt .
Einstefnuhliðin hafa verið sett upp í öllum okkar verslunum en þau hjálpa mikið til við að vörukörfur fari rétta leið gegnum kassana út úr versluninni .
Góð myndavélakerfi hafa dregið mikið úr þjófnaði .
" Búðarþjófar eru oftar en ekki einir á ferð en þó eru dæmi um að fólk vinni saman eins og í sögunni um Oliver Twist , þar sem nokkrir eru inni og aðrir úr hópnum bíða úti .
" Stundum uppgötvast mál eftir á .
Til dæmis ef vara hverfur úr verslun , uppgötvum við kannski daginn eftir að hana vantar .
Þá er hægt að skoða svæðið þar sem hana var að finna í myndavélum eftir á .
Nei , það er ekki hægt að segja að maður þekki búðarþjófa úr hópnum endilega .
Maður getur ekki farið í manngreinarálit .
" Eysteinn Helgason , framkvæmdastjóri Kaupáss , segir sveiflur vera í búðarþjófnaði en hann hafi á tilfinningunni að bætt hafi í síðustu misserin .
" Við þykjumst greina að þetta sé ekki hinn venjulegi viðskiptavinur heldur geri fólk þetta í ábótaskyni til að selja aftur .
Einnig að það séu fleiri sem vinni saman og þjófarnir hafi tengsl við glæpasamtök , eiturlyfjabæli og annað slíkt .
Við erum sífellt að skoða nýjar leiðir til að uppræta þetta .
" Hann tekur í sama streng og Gunnar Ingi og segir dýrari smávörur auk kjöts rata í vasa og töskur búðarþjófa og þeir séu stórtækari en áður var .
Ýmislegt úr dómum Héraðsdómur Reykjavíkur dæmdi mæðgur í fimmtán mánaða og fjögurra mánaða fangelsi ...
" fyrir þjófnað , með því að hafa á tímabilinu frá 1. janúar 2010 til 20. október 2011 , stolið ( ...
) 517 vörum , þ.e. skópörum , fatnaði og snyrtivörum að áætluðu verðmæti 6.438.774 kr. ( ...
) úr verslunum í verslunarmiðstöðvunum Kringlunni í Reykjavík og Smáralind í Kópavogi .
" Á heimili og öðrum dvalarstöðum hinna ákærðu mátti samtals finna um 1.050 hluti sem mátti rekja beint til verslana .
Á dómþingi Héraðsdóms Reykjaness árið 2012 : Karlmaður dæmdur fyrir búðarhnupl .
Maðurinn stal 10 sinnum á 14 dögum .
Meðal annars 42 pökkum af kjúklingabringum , Playstation-tölvu og rafmagnstannbursta .
Tilvikin dreifðust á 6 verslanir .
Karlmaður var dæmdur í Héraðsdómi Reykjaness árið 2011 fyrir að stela : " Gillet rakvél , 7 pakkningum af Gillet rakvélarblöðum , 2 stk. af Gouda osti og Bayonnesskinku , samtals að verðmæti 23.462 kr. , úr verslun Nettó .
" Einnig fyrir að hafa stolið ilmvatnsflösku af gerðinni Cat Delux With Kisses – Naomi Campell , samtals að verðmæti 6.094 kr. , úr verslun Lyf og Heilsu .
" Úr dómi Héraðsdóms Reykjavíkur í febrúar á þessu ári : " Með bréfi 11. júlí 2011 kærði framangreind verslun ákærðu og karlmann fyrir þjófnað úr versluninni þennan sama dag .
Í kærunni segir að klukkan 13:26 þennan dag hafi kona komið inn í verslunina .
" Hún er með slegið svart sítt hár , klædd hvítum bol , svartri peysu , hvít- og svartköflóttu stuttpilsi , svörtum sokkabuxum og svörtum leðurstígvélum .
Hún tekur innkaupakerru og fer að kjötfrysti , tekur þar 18 lambalæri .
Fer síðan að stæðu með snakki og tekur þar 6 poka af Casa Fiesta Tortilla , sem hún setur í kerruna , fer síðan að Coke stæðu og tekur 2 pk .
af 4x2 lítra Coke og að lokum fer hún að rekka með kertum og tekur þar 2 pk .
af svörtum stearin kertum .
Fer síðan að inngönguhliði en þar bíður hennar maður , svarthærður , klæddur svartri flíshettupeysu með hvítri áletrun á bringu " Everyone is stupid except me " , bláum gallabuxum og svörtum skóm .
Hann hleypir henni út um hliðið og hún fer út úr versluninni án þess að greiða fyrir vörurnar .
" Síðan segir að þau tvö hafi ekið á brott á bifreið .
" Dómur kveðinn upp í Héraðsdómi Reykjavíkur í mars á þessu ári .
Kona er meðal annars fundin sek um : Þjófnað , með því að hafa laugardaginn 24. mars , í verslun Intersport , Skógarlind 2 í Kópavogi , stolið fatnaði , samtals að verðmæti 39.960 kr. Þjófnað , með því að hafa fimmtudaginn 1. mars , í verslun Intersport , Skógarlind 2 í Kópavogi , stolið tveimur peysum , samtals að verðmæti 26.480 kr. Þjófnað , með því að hafa miðvikudaginn 18. júlí , í verslun Hagkaups , Smáralind í Kópavogi , stolið ilmvatni , samtals að verðmæti 9.379 kr. 