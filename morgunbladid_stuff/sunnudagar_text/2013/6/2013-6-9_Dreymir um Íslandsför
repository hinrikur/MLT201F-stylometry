Grænlenski flautuleikarinn , hljómsveitarstjórinn og tónskáldið Arnannguaq Gerström var stödd hér á landi í vikunni .
Tilgangur ferðar hennar var að funda með forstjóra Hörpu og nokkrum íslenskum tónskáldum , því hana langar að koma í tónleikaferðalag til Íslands með hljómsveit sinni , Borgarhljómsveitinni í Nuuk , og kynna grænlenska tónlist .
Silja Björk Huldudóttir silja@mbl.is Ég á mér draum um að koma til Íslands að ári með hljómsveitina mína , Borgarhljómsveitina í Nuuk , og í samvinnu við íslenska vinahljómsveit halda tónleika þar sem leikin verði ný bæði íslensk og grænlensk tónlist , " segir grænlenska tónlistarkonan og tónskáldið Arnannguaq Gerström , en hún var stödd hér á landi í vikunni .
Hér fundaði hún m.a. með forstjóra Hörpu og ræddi við íslensk tónskáld auk þess að heimsækja Tónastöðina , sem var miðstöð nýafstaðinnar söfnunar sem Kalak , vinafélag Íslands og Grænlands , Skákfélagið Hrókurinn og fleiri stóðu að til að bæta það tjón sem varð þegar tónlistarhús Grænlendinga í Kulusuk brann til grunna í fárviðri í byrjun mars á þessu ári .
Forsvarsmenn söfnunarinnar fóru með þá fjármuni , tæknibúnað og hljóðfæri sem söfnuðust til Grænlands í seinasta mánuði og af því tilefni flutti Arnannguaq Gerström tónverk í Kulusuk sem hún samdi sérstaklega vegna komu hópsins .
Vill efla menningartengsl Grænlands og Íslands " Það var mér heiður og ánægja að þakka fyrir okkur með þessum hætti .
Við Grænlendingar og Íslendingar erum nágrannar og því þykir mér liggja beint við að efla menningartengsl landanna tveggja .
Ég finn fyrir miklum velvilja og vinsemd meðal Íslendinga í garð Grænlendinga og ekki síst áhuga á auknum tengslum , sem er gagnkvæmt , " segir Arnannguaq Gerström sem í mars sl. var skipuð menningarsendiherra Sermersooq-sveitarfélagsins á Grænlandi , en undir það heyra bæði Kulusuk og höfuðborgin Nuuk þar sem Arnannguaq Gerström býr ásamt fjölskyldu sinni og starfar .
Þess má geta að Sermersooq er næststærsta sveitarfélag í heimi því það nær yfir 635.600 ferkílómetra svæði , en íbúarnir eru um 20 þúsund talsins .
" Mér þótti afskaplega vænt um að vera útnefnd menningarsendiherra sveitarfélagsins þetta árið , því í því felst viðurkenning á störfum mínum , en ég er ein af fyrstu klassískt menntuðu tónlistarmönnunum á Grænlandi .
Mér er umhugað um að einblína ekki aðeins á listalífið í Nuuk heldur vinna að því að efla menninguna í öllu sveitarfélaginu , " segir Arnannguaq Gerström , en hún þykir hafa haft mikil og jákvæð áhrif á tónlistarlífið í Nuuk hin seinustu ár .
Aðspurð um tónlistarbakgrunn sinn segist Arnannguaq Gerström hafa numið þverflautuleik við Konunglega tónlistarháskólann í Kaupmannahöfn , Tónlistarháskólann í Malmö og Konunglega tónlistarháskólann í Manchester .
" Sem stendur er ég síðan í fjarnámi í tónsmíðum við Vadstena-tónlistarháskólann í Svíþjóð , " segir Arnannguaq Gerström og tekur fram að svo skemmtilega vilji til að það hafi verið íslenskt tónskáld sem benti henni á það nám og greiddi götu hennar í umsóknarferlinu .
" Ég mun sækja námskeið við skólann nú í sumar og sumarið 2014 , en í framhaldinu mun ég semja lokaverkefnið mitt .
Allar líkur eru á því að ég muni þá semja fyrstu grænlensku óperuna , sem er auðvitað mjög spennandi , " segir Arnannguaq Gerström , sem auk þess að vera tónskáld og flautuleikari er jafnframt fyrsti grænlenski hljómsveitarstjórinn .
Á síðustu árum hefur hún stjórnað Hljómsveitarskólanum , Tambúrínusveitinni og Borgarhljómsveitinni í Nuuk , en það er sú hljómsveit sem hana langar að koma með í tónleikaferðalag til Íslands og leika í Hörpu .
" En til þess að það sé hægt þarf ég auðvitað fyrst að leita styrkja , því það er ekki hlaupið að því að flytja þrjátíu manna hljómsveit yfir hafið , " segir Arnannguaq Gerström .
Langar að semja óperu Aðspurð segir hún það kappsmál hjá sér að auka tónlistarþekkingu og -kunáttu samlanda sinna á sviði klassískrar tónlistar .
" Í Hljómsveitarskólanum sem ég rek eru um níutíu nemendur á öllum aldri og í Borgarhljómsveitinni í Nuuk eru bæði nemendur mínir sem og fullorðið fólk sem leikur klassíska tónlist í frítíma sínum , " segir Arnannguaq Gerström og bendir á að þar sem saga klassískrar tónlistarmenntunar sé mjög stutt á Grænlandi séu enn ekki starfandi neinir atvinnukammerhópar þar í landi .
" Það þýðir að erfitt getur verið fyrir mig að fá tónlistarfólk sem hefur færnina sem til þarf til að flytja tónlistina mína .
Mig langar hins vegar að leggja mitt af mörkum og stuðla að því að hægt verði að koma upp klassískum tónlistarhópum á atvinnustigi á Grænlandi í framtíðinni , " segir Arnannguaq Gerström og tekur fram að tónlistarlífið á Grænlandi sé gjöfult þegar komi að rokk- og popptónlist .
" Ég fæ reglulega tækifæri til að koma fram sem flautuleikari með hinum ýmsu rokk- og poppsveitum , sem er mjög gefandi .
" Spurð nánar um tónsmíðar sínar segist Arnannguaq Gerström leggja mikla áherslu á að vinna með grænlenskan tónlistararf .
" Í mörgum verka minna notast ég þannig við grænlensku trommuna , en það gilda mjög ákveðnar reglur þegar kemur að taktinum í grænlenskum trommudansi auk þess sem söngstíllinn er allsérstakur .
Mér finnst spennandi að nýta þessa tækni og söngstílinn í mínum tónsmíðum , " segir Arnannguaq Gerström sem vinnur mikið með tveimur samlöndum sínum sem menntuðu sig í óperusöng á Íslandi .
" Það væri sérlega ánægjulegt að semja grænlenska óperu fyrir þau , " segir Arnannguaq Gerström að lokum .
