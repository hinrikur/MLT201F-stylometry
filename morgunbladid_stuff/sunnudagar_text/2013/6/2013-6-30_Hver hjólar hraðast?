Keppt verður um titilinn hraðskreiðasti hjólreiðamaður landsins 2013 næstkomandi fimmtudagskvöld , 4. júlí .
Sæbrautin mun þá breytast í hringleikahús hraðans í hjólamótinu Alvogen Midnight Time Trial , en keppt er í götu- og þríþrautarflokki ( 16 km og 32 km ) í kvenna- og karlaflokki .
Margir af fljótustu hjólreiðamönnum og -konum landsins hafa boðað komu sína á mótið , en veitt verða verðlaun fyrir þrjú efstu sætin í hverjum flokki en 900.000 krónur af verðlaunafé munu renna til góðgerðarmála .
Hjólað fyrir menntun Alþjóðalyfjafyrirtækið Alvogen er aðalstyrktaraðili keppninnar og tileinkar hana menntun barna til að vekja athygli á þeirri staðreynd að of mörg börn í heiminum fá ekki að njóta þeirra réttinda að ganga í skóla .
Þátttökugjald keppenda mun að fullu renna til Unicef og Rauða krossins og verður notað til að mennta stúlkur í Magdagaskar og til reksturs Verkmenntaskóla í Síerra Leóne .
Undanfarin þrjú ár hafa starfsmenn Alvogen í 30 löndum staðið fyrir söfnun í nafni góðgerðarsjóðs fyrirtækisins , Better Planet .
Alvogen hefur nú þegar styrkt Unicef og Rauða krossinn um ríflega 20 milljónir í gegnum sjóðinn Better Planet .
Söfnuninni lýkur nú í júlí og munu þau afhenda Unicef ágóðann .
Hring eftir hring Keppnin hefst við Hörpu og liggur leiðin eftir Sæbrautinni að gatnamótum Laugarnesvegar og til baka .
Keppnishringurinn er um 5,5 km langur og verða hjólaðir þrír eða sex hringir eftir flokkum .
Verðlaun verða veitt að keppni lokinni , en í vinning fyrir fyrsta sæti í hverjum flokki fyrir sig eru flugmiðar fyrir tvo til Evrópu og 100.000 krónur sem vinningshafi gefur til góðgerðarmála á Íslandi að eigin vali .
Hægt er að skrá sig til leiks á hjolamot.is .
asdis@mbl.is 