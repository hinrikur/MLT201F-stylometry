Eftir harða kosningabaráttu um forsetaembættið sem hinn þekkti fréttamaður , Svavar Halldórsson , tók þátt í með eiginkonu sinni , Þóru Arnórsdóttur , kom hann aftur uppá fréttastofu RÚV í haust .
Hann segir að það hafi verið skrítið fyrir fréttamann að hafa um tíma verið aðalfréttamaturinn .
Hann stoppaði samt stutt við í þetta sinn , sagði upp á áramótum og hefur alfarið snúið sér að matarpólitík .
Börkur Gunnarsson borkur@mbl.is Svavar er giftur einni þekktustu sjónvarpskonu landsins og aðspurður hvernig hann hafi kynnst henni segir hann að það hafi verið í gegnum starfið .
" Við Þóra unnum samtímis á RÚV , hún á Fréttastofu sjónvarps og á Rás 2 en ég á Fréttastofu útvarpsins .
Við auðvitað vissum hvort af öðru en kynntumst fyrst þegar við unnum að sömu frétt hvor fyrir sinn miðilinn .
Þetta var eitthvert lögreglumál og þræðirnir lágu til Svíþjóðar .
Það þurfti að taka útvarpsviðtal við sænska löggu í gegnum síma og þá fékk ég hana til aðstoðar .
Þá svona fórum við í fyrsta skipti að spjalla eitthvað fyrir alvöru og svo leiddi eitt af öðru .
Ég bauð nokkrum kollegum heim eitt kvöldið og Þóra var í þeim hópi .
Gott ef Sigmundur Davíð Gunnlaugsson forsætisráðherra var þar ekki líka .
Það rennur upp fyrir mér núna , ætli það megi ekki segja að hann sé nokkurs konar guðfaðir sambands okkar Þóru , " segir Svavar og hlær .
Svavar lýsir heimilinu sem nokkurs konar umferðarmiðstöð .
" Einu sinni taldi ég þrettán börn í húsinu þegar ég fór á fætur á laugardagsmorgni , " segir Svavar sem er samt sáttur við stöðu sína .
Hann segir þetta allt vera frábæra krakka sem komi og fari inn og út af heimilinu .
Aðspurður hvort hann ætli ekki að snúa aftur í blaðamennskuna segir hann að í raun sé hann ekki farinn úr henni , þótt hann hafi sagt upp á RÚV .
" Ég er búinn að vera rúman áratug í blaðamannabransanum og er ekkert hættur .
Ég er sjálfstætt starfandi matarblaðamaður í dag .
Ég kem efninu frá mér í formi bóka eða blaðagreina og á vefnum .
Svo er ég líka að framleiða sjónvarpsþætti um mat .
Þeir verða sýndir á RÚV þarnæsta vetur og við erum búnir að vera í tökum í vor og verðum áfram í sumar .
Hugmyndin að þáttunum er sú að fylgja matnum eftir frá upphafi til enda .
Sýna hvaðan hann er upprunninn , hvernig hann verður að mat .
Hvernig þetta lifir í sátt og samlyndi , matur sem verður til með flóknum aðferðum og sá sem verður til með einföldum aðferðum .
Hvort sem þetta er svartfuglsegg sem þú borðar hrátt í bjarginu eða laktósalaus mjólk sem fer í gegnum flókið vinnsluferli .
Uppruninn er alltaf sá sami : íslensk náttúra .
Niðurstaðan er líka alltaf sú sama .
íslenskur matur .
Í þessum þáttum förum við út um allt land , í sveitir og á sjó , inn í vinnslur og reynum að sýna heildstæða mynd af því hvernig matur verður til á Íslandi .
Þetta er hluti af því að gera bara það sem mér finnst skemmtilegt .
Í raun taka það skemmtilegasta úr fréttamennskunni og gera bara það .
Fara út á land og hitta fólk og skoða áhugaverða hluti .
Vera í stígvélunum og verða svolítið skítugur , það er skemmtilegast .
Það er líka svo margt magnað sem er í gangi út um allt land .
Fólk er að gera alveg frábæra hluti sem fer oft ekki mikið fyrir .
" Barðist fyrir eiginkonuna Svavar Halldórsson tók sér frí í fyrra frá RÚV til að hjálpa eiginkonu sinni , Þóru Arnórsdóttur , í forsetaframboði hennar .
Aðspurður hvort það hafi ekki verið erfitt að koma til baka á fréttastofuna eftir að hafa verið hinumegin við borðið í nokkurn tíma ; verandi aðalfréttamaturinn .
" Jú , það var pínulítið skrítið að koma til baka eftir forsetakosningarnar .
En við höguðum okkur þannig í baráttunni að það var ekki neitt sem við þurftum að sjá eftir eða skammast okkar fyrir .
Við létum skítkast og neðanbeltisbaráttu alveg eiga sig .
Það þýðir að við stöndum eftir keik og stolt af því sem við og stuðningsmenn Þóru gerðu .
Kosningabaráttan var fyrst og fremst merkileg og skemmtileg reynsla .
Við kynntumst svo mörgu frábæru fólki og ótrúlegt að sjá hverju er hægt að áorka ef fólk hefur sameiginlegt markmið .
" Aðspurður hvort hann hafi ekkert verið ósáttur við umfjöllun félaga sinna á RÚV í kosningabaráttunni vill hann ekki meina það .
Það hafi samt augljóslega frekar hallað á Þóru en hitt , en það sé skiljanlegt .
" Það voru allir á RÚV að passa sig á því að vera hlutlausir sem var erfitt í umfjöllun um okkur sem erum félagar þeirra og persónulegir vinir margra í Efstaleitinu .
Þegar maður einbeitir sér að því að passa sig að draga ekki taum þeirra sem maður þekkir verður maður stundum hlutdrægur í hina áttina .
Við höfðum fullan skilning á því .
Mér finnst til dæmis gagnrýnin sem kom fram um að RÚV væri með umfjöllun Þóru í hag hafa verið algjörlega út í hött .
Ef einhver myndi greina þessa umfjöllun alla saman að þá held ég að fólk sjái að það hafi frekar hallað á Þóru heldur en hitt þegar RÚV átti í hlut .
En það var ekkert mál .
Það hefur ekkert með uppsögn mína á RÚV að gera .
Fyrir kosningarnar var ég farinn að verða þreyttur í starfinu .
Neistinn svolítið farinn að hverfa .
Það sem heldur fólki í svona starfi er vissan um að maður er að vinna fyrir almenning í landinu , varpa ljósi á kuskið í hornunum og fletta hulunni af því sem gerist fjarri sjónum almennings .
Það er auðvitað ofboðslega skemmtilegt að vera fréttamaður hjá RÚV .
Það var hins vegar búin að vera mikil keyrsla alveg frá hruni , uppsagnir , aukið álag , sameining fréttastofanna og árásir úr öllum áttum .
Þetta er spurning um það hversu lengi maður er tilbúinn að vinna undir svona álagi , oft um helgar og lengi fram eftir .
Því auðvitað er þetta lýjandi .
Ekki eru launin heldur neitt til að hrópa húrra fyrir .
Ég vil helst ekki vera í vinnu þar sem ég sprett ekki upp á morgnana , fullur tilhlökkunar að takast á við verkefni dagsins .
Ég fann miklu meiri neista í kosningabaráttunni .
Þetta var mjög skemmtilegur tími .
Það voru þúsundir sem lögðu hönd á plóginn í þessari vinnu í framboði Þóru .
Þetta var magnað ævintýri .
" Að borða er best Leið Svavars Halldórssonar inn í sjónvarpsfréttir RÚV var hlykkjótt .
Hann byrjaði fyrir meira en áratug á Fréttastofu útvarpsins á RÚV en fór þaðan upp á Stöð 2 .
Stuttu eftir að hann kom þangað var því batteríi breytt í hið tilraunakennda NFS sem Svavar segir að hafi verið gaman að taka þátt í , þótt margar tilraunir þeirrar fréttastofu hafi mistekist .
" En það var margt áhugavert prufað á þessum tíma , " segir Svavar .
Svavar var enn þar þegar NFS var aftur breytt í Stöð 2 og svo kom að því að Elín Hirst bauð honum að koma í sjónvarpsfréttir RÚV .
Þar var hann árið 2008 þegar Geir H. Haarde bað Guð að blessa Ísland og enn eru menn ekki alveg með það á hreinu hvort Guð hafi orðið við þeirri bón .
" Það var mjög merkilegur tími og magnað að vera fréttamaður á RÚV á þessum tíma , " segir Svavar .
" Á þeim tíma sem hrunið varð , voru menn uppteknir í skipulagsbreytingum út af sameiningu fréttastofanna .
Margt af okkar reyndasta fólki sat á miklum og löngum fundum um skipulag og sameiningu þegar Ísland var að fara á hliðina .
Þetta var allt svo skrítið , ég man að það var farið í íslensku orðabókina til að fletta upp orðinu þjóðnýting þegar Glitnir var þjóðnýttur , svo maður myndi þetta örugglega rétt úr fræðunum og færi rétt með .
Það var svo margt í gangi sem ekki var daglegt brauð .
Þessi tími er minnisstæður , að vera fyrir utan þegar forstjórarnir voru að koma beygðir út af skrifstofum sínum eða niðri á Austurvelli þegar Óslóartréð var brennt .
Tilraunir okkar fréttamanna til að setja þetta í samhengi voru oft erfiðar , því stærðirnar voru svo ótrúlegar .
Allt sem hefur komið í ljós eftir á sýnir svo að þetta hafi allt verið miklu svakalegra en maður gat látið sér detta í hug .
Þegar maður var að útskýra þetta fyrir kollegum sínum erlendis , þá spurðu þeir bara opinmynntir hvernig það gat gerst ? Hvar voru eftirlitsstofnanirnar ? Hvar voru stjórnmálamennirnir ? Hvar var skynsemin ? Það bara gerðist , var eina stutta svarið sem hægt var að bjóða upp á .
Allt sukkið og svínaríið sem var í gangi en fáir vissu af eða trúðu , því allar skýrslurnar sögðu að þetta væri í lagi .
Álagsprófin sem gengu upp en samt hrundi allt .
Jafnvel þó menn hefðu séð hættumerkin , þá var alltaf dregið úr því á opinberum vettvangi .
Mér er minnisstætt hversu árásargjarnir þeir í bönkunum voru gagnvart fréttamönnum í aðdraganda hrunsins .
Eins og í febrúar árið 2008 þegar ég var með frétt um baktjaldaþreifingar um sameiningu bankanna vegna þess að þeir stæðu það illa þá fékk ég herdeild af almannatengslamönnum á mig eftir fréttaflutning minn .
Meira að segja ónefndur bankastjóri hringdi í mig á miðnætti öskrandi á mig .
Menn tala oft um að fjölmiðlar hafi sofið á verðinum .
Ég held það sé ekki alveg rétt .
Það voru margar fréttir með þessum viðvörunum , þær bara náðu ekki flugi .
Ein frétt var um matsfyrirtækin sem lækkaði lánshæfi ríkissjóðs , vegna hugsanlegrar gjaldfellingar á ríkið út af bönkunum , þetta var 2007 ef ég man rétt .
Þessi frétt fékk enga umfjöllun annars staðar en hjá okkur og enginn þingmaður tók hana upp .
Við sjálf fylgdum henni ekki eftir næsta dag .
Það voru bara allir hálf sofandi og enginn trúði því að handfylli af mönnum gæti nánast sett Ísland á hausinn .
Þetta var skemmtilegur tími þrátt fyrir allt , út frá sjónarhóli blaðamannsins , en nú vil ég einbeita mér að mat .
" Upphefur hamborgarann " Um síðustu áramót strengdi ég fyrsta alvöru áramótaheitið .
Ég hét mér því að reyna að gera aðeins það sem er skemmtilegt og hef nokkurn veginn staðið við það , " segir Svavar .
En á mánudaginn , 17. júní , kemur út fyrsta bókin eftir hann sem fjallar um íslenska hamborgara .
Aðspurður hvað fleira hann hafi á prjónunum segir hann að hann sé einnig að gera sjónvarpsþætti um íslenskan mat .
" Er þetta allt matartengt sem þú ert að gera ? " " Já , bara matartengt .
" " Þýðir þá setningin : Ég ætla bara að gera það sem er skemmtilegt í raun og veru ég ætla bara að gera eitthvað sem er tengt mat ? " " Já , hvað annað er skemmtilegt nema matur og að borða ? " Spyr Svavar undrandi og uppsker hlátur undirritaðs .
" Í alvöru , " segir Svavar .
" Hefurðu séð myndina Julie & Julie eftir Noruh Ephron ? Það er skrambi fín mynd , en þar er sagt frá Júlíu Child , mest selda matreiðslubókahöfundi sögunnar .
Þegar hún var að reyna að finna sér hillu í lífinu leit hún inn á við til að komast að því hvað væri það eina sem hún væri virkilega góð í .
Hún komst að því að hún væri ekki virkilega góð í neinu nema því að borða .
Hún elskaði að borða .
Ég upplifi mig alveg í hennar stöðu , mér finnst ógurlega gaman að borða – og þar með að elda .
Þá byrjar maður að reyna að finna eitthvað að gera í kringum það .
Ég var búinn að vera í hefðbundinni blaðamennsku í rúman áratug .
Allt í einu vaknaði ég upp við að hafa fengið yfir mig nóg af Icesave-fréttum og fann að ég hafði bara ekki úthald í enn einn fund hjá Seðlabankanum um stýrivexti eða gjaldeyrishöft .
Þessi bók um hamborgara er bara fyrsta bók af mörgum , vona ég .
Það er búið að draga orðspor hamborgara niður í svaðið og ég vil leggja mitt af mörkum til að endurreisa það .
Þetta þótti frekar fínn matur hérna áður fyrr , fyrir stríð .
Hamborgarinn er upprunninn úr tartarsteik , sem er rússneskur réttur .
En það er gríðarlegur munur á hamborgara og hamborgara .
Almennilegir hamborgarar úr góðu hráefni , úr góðu kjöti , íslensku grænmeti og góðu brauði eru herramannsmatur .
Svo eru þeir líka hollir og ganga því mjög vel sem hluti af fjölbreyttu mataræði og heilbrigðu líferni .
Ég er að taka upp hanskann fyrir holla og góða hamborgara í þessari bók .
Ég hef undanfarin ár verið að taka mig á í hollustunni og er í dag 20 kílóum léttari en ég var fyrir tveimur árum .
Ég var 110 kíló en er núna 90 kíló .
Partur af þessu hollara matarræði er góður og hollur hamborgari , kannski ekki daglega , en einu sinni tvisvar í viku , það er í góðu lagi .
" Aðspurður hvað hafi valdið því að orðspor hamborgarans hafi farið svo illa segir hann að það hafi verið þegar hann var skyndibitavæddur .
Frá því að menn fóru að afgreiða hamborgara út um bílalúgur hafi leiðin legið niður á við .
" En nú eru hins menn víða um lönd að átta sig á því að öfgar eða töfrabrögð eru ekki rétta leiðin til heilbrigðs lífernis .
Stóra málið er að vita hvað þú ert að láta ofan í þig .
Við á Íslandi búum svo vel að hafa frábært hráefni við höndina allan ársins hring , það þarf bara að bera sig eftir því .
Um leið og hamborgarar urðu að fjöldaframleiddum skyndibita þá fór þeim að hraka .
Það eru ennþá til fínir veitingastaðir sem bjóða upp á góða hamborgara og hafa haldið nafni þeirra uppi .
Þetta er svona ákveðin hreyfing í heiminum í dag , þar sem menn segja hingað og ekki lengra .
Menn eru að reyna að rífa upp orðspor hamborgarans .
Frægir kokkar og fínir veitingastaðir víða um heim eru meðal þeirra .
En hamborgari er um leið ennþá alþýðumatur .
Ég held þeirri baráttu uppi hér á Íslandi , þannig að Íslenska hamborgarabókin er að vissu leyti með heimspekilegu og pólitísku ívafi .
En þetta er auðvitað fyrst og fremst matar- og lífsnautnabók .
Ég vona að hún nýtist vel í grillið í sumar en hún er til notkunar allan ársins hring .
" 