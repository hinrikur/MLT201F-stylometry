" Þetta er bara búin að vera draumavika .
Biddu fyrir þér , " segir Baldur Ragnarsson , leikari og gítarleikari í Skálmöld .
Baldur skartar nú myndarlegu glóðarauga en hann er í leikhópnum Lottu sem frumsýndi Gilitrutt í síðustu viku .
" Við héldum frumsýningarteiti að sjálfsögðu og þar var meðal annars farið í laser tag .
Leikar hitnuðu mjög og það komu þrír blóðgaðir út og ég með glóðarauga .
Fékk tvö högg í andlitið og sár á nefið .
Það var dásamlegt , " segir Baldur og hlær .
Hápunktur vikunnar hjá honum var þó líklega að ná að festa kaup á forláta Gibson Explorer gítar frá 1991 .
" Ég hef lengi haft augastað á þessum gítar .
Ég er búinn að spila á gítar bróður míns í smá tíma en þetta er meiri þungarokksgítar .
Ég græjaði hann eins og ég vildi hafa hann og þetta er orðinn ævintýralegur gripur .
Formið á gítarnum hefur alltaf heillað mig mikið .
Þetta startrekk form er yndislegt .
" Á fimmtudag hlaut Baldur svo tilnefningu til Grímuverðlauna .
" Við Gunni Ben , Kristinn Gauti og Halldór fengum tilnefningu til Grímunnar í flokknum Hljóðmynd ársins 2013 fyrir Dýrin í Hálsaskógi .
Það er heldur betur gleðiefni og gríðarlega gaman .
" Þar með er vísan aðeins hálfkveðin því Ljótu Hálfvitarnir , þar sem Baldur spilar og syngur , kláruðu plötuna sína í vikunni sem leið en hún kemur út innan skamms .
" Hún er frábær .
Henni verður fylgt eftir .
Svo er Skálmöld að spila út um allt og Gillitrut að sýna út um allt land .
Svo verður Skálmöld í Evróputúr í einn og hálfan mánuð í sumar .
" Það verður því nóg um að vera hjá Baldri í sumar og ekkert sumarfrí framundan .
" En eftir sumarið ætla ég að stinga af til Suður Ameríku í nokkra mánuði .
Fara í smá pásu .
" 