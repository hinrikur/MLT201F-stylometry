" Ég byrjaði að safna frímerkjum sem tengdust Harry Potter þegar ég var sjö ára .
Eftir því sem ég best veit er frímerkjasafnið mitt það eina í heiminum sem tengist Harry Potter og er sýnt opinberlega , " segir fimmtán ára sænsk stelpa , Mathilda Larsson , búsett í bænum Skövde í Svíþjóð .
Safn hennar verður til sýnis á norrænu frímerkjasýningunni Nordia 2013 sem haldin er í Ásgarði í Garðabæ þessa helgi .
Mathilda hefur sópað að sér verðlaunum fyrir safn sitt og fékk m.a. æðstu verðlaun sem hægt er að fá fyrir frímerkjasafn í heiminum , Grand Prix , á alþjóðlegri sýningu árið 2011 .
" Ég hef sýnt Harry Potter-safnið mitt þrettán sinnum um allan heim .
Í seinasta mánuði sýndi ég í Ástralíu , núna um helgina á Íslandi og í ágúst sýni ég í Taílandi , " segir Mathilda .
Safn hennar þykir sérstaklega skemmtilegt og hugmyndaríkt .
