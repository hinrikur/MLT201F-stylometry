Ég hef engan sérstakan áhuga á uglum .
Ég teiknaði bara eina uglu handa vinkonu minni sem var að eignast barn , setti síðan myndina á Instagram og fékk allt í einu svakalega sterk viðbrögð .
Það er sem sagt til hellingur af fólki sem er með einhvers konar uglusýki , " segir teiknarinn Heiðdís Helgadóttir sem hefur vakið athygli að undanförnu fyrir teikningar sínar á samfélagsmiðlum .
Heiðdís útskrifaðist frá LHÍ með BA-gráðu í arkitektúr síðastliðið haust en segist ekki vera á leið í meistaranám í bráð .
" Til að fara í meistaranám og verða arkitekt þarf maður að flytja út , en eins og umhverfið í þessum geira er þessa dagana er hvatningin til þess ekki sérlega mikil .
Í ljósi þess alls er svo ótrúlega gaman að hafa fengið þessi viðbrögð sem hefur síðan þróast í eftirspurn eftir myndunum .
Nú hefur maður eitthvað að gera , " bætir hún við , en á um 10 vikna tímabili hefur hún selt hátt í 100 teikningar .
" Þegar fyrsti kaupandinn óskaði eftir því að eignast mynd eftir mig varð ég eiginlega bara hálffeimin , þótt það hafi auðvitað fyrst og fremst verið gaman .
Ég hef verið teiknisjúk síðan ég man eftir mér en hef alltaf verið dálítið feimin við að sýna myndirnar mínar opinberlega enda ekkert menntuð í myndlist .
Þetta hefur allt gerst frekar hratt svo ég veit í raun ekkert hvað ég er að gera , " segir Heiðdís á léttum nótum .
Teikningarnar hafa ekki aðeins snert fólk hérlendis heldur hafa verk hennar ratað þvert yfir heimskringluna þökk sé mætti alnetsins .
" Það er frekar fyndið að segja frá því en um daginn uppgötvaði ég fyrir tilviljun að einhver kona frá Ástralíu , sem ég þekki ekki neitt , hafði tekið eina af uglumyndunum mínum á Instagram og skellt henni á framhandlegginn á sér sem tattú , " segir Heiðdís , sem einnig hefur tekið að sér að teikna húðflúr fyrir nokkra vini sína .
Skoða má teikningar Heiðdísar á facebook.com / heiddddddinstagram auk þess sem þær eru til sölu í Mýrinni .
