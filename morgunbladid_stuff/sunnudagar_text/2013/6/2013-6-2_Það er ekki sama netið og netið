Sjómenn íslenskir hafa , eins og starfsbræður þeirra annars staðar , verið með netið í vinnunni í áratugi .
Landkrabbar höfðu lítið með það að gera , nema þeir sem veiddu í vötnum , en þegar Netið varð að veruleika sátu hetjur hafsins hins vegar eftir .
Það var ekki fyrr en nokkrum árum eftir að fólk í landi naut netsins ( Netsins ) að sjómenn fóru að teljast menn með mönnum að því leyti .
Laust fyrir aldamótin fór að bera á svokölluðum sjónvarpskúlum á stýrishúsum íslenska flotans .
Áður horfðu sjómenn á sjónvarpssendingar Ríkissjónvarpsins úr landi , en um leið og komið var 40 mílur frá ströndu eða þar um bil var lítið í boði á skjánum annað en stórhríð .
Það var gósentíð myndbandaleiganna .
Vinsælt var hjá þeim dáðadrengjum sem stunda sjóinn , eftir að sjónvarpskúlurnar voru teknar í notkun , að kaupa áskrift að bresku gervihnattastöðinni Sky og horfa á beinar útsendingar frá ensku knattspyrnunni .
Margir áhugamenn um boltann eru á sjónum .
Um miðjan síðasta áratug fór Ríkisútvarpið að senda út í gegnum gervihnött og það var mikil bylting fyrir fólk á hafi úti .
Þá gátu sjómenn á frívakt fylgst með fréttum og öðru gæðaefni sem RÚV bauð landsmönnum upp á , hvort sem vinnustaðurinn var staddur á Flæmska hattinum , á Halamiðum eða norður í Barentshafi .
Þetta var sem sagt algjör bylting , að ekki sé talað um að sjómenn gátu líka farið að hlusta á íslenska útvarpið þannig að almennilega væri hægt að greina hvað þar færi fram .
Fyrir nokkrum árum varð svo enn ein byltingin ; flóknari og flottari fjarskiptakúlur voru teknar í notkun og síðan þá hafa sjómenn getað farið á netið , hvar sem skipið er statt , hringt heim í farsímanum – þótt það kosti vissulega töluvert meira en í landi – eða verið í sambandi við fjölskylduna í gegnum Skype .
Í gegnum árin hafa tæki um borð til fiskleitar og þess háttar þróast mjög , en viðmælandi Sunnudagsblaðsins sem þekkir vel til , segir að líklega hafi þessi netbylting stuðlað að meiri breytingu í daglegu lífi hins almenna sjómanns – hásetans á dekkinu – en nokkuð annað í gegnum árin .
Á árum áður gat allur flotinn hlustað á samtal sjómanns við kærustu eða eiginkonu í landi , þegar notast var við talstöð .
Það er liðin tíð .
skapti@mbl.is 