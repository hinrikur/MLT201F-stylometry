Valgeir Örn Ragnarsson er 29 ára og starfar sem fréttamaður á RÚV .
Hann er með BA-próf í stjórnmálafræði og er á fullu að bíða eftir almennilegu sumarveðri .
Hvað eruð þið mörg í heimili ? Við erum fjögur .
Ég , Erna Björk unnusta mín og börnin okkar Aron Dagur og Helga Lind .
Hvað áttu alltaf til í ísskápnum ? Ef það er ekki til mjólk þá verður eins og hálfs árs dóttir okkar frekar svekkt .
Hvað fer fjölskyldan með í mat og hreinlætisvörur á viku ? Ætli það sé ekki á bilinu 25 til 30 þúsund krónur .
Hvar kaupirðu helst inn ? Þessar helstu nauðsynjar kaupi ég í Bónus og Krónunni , en freistast í dýrari búðir fyrir annað .
Hvað freistar helst í matvörubúðinni ? Mér finnst ótrúlega gaman að grilla svo ég er mikið í því að kaupa mat sem hentar á grillið , kjúkling , grænmeti , fisk og kjöt .
Svo er ég einhverra hluta vegna alltaf að kaupa ný krydd .
Hvernig sparar þú í heimilishaldinu ? Með því að borða oftar í mötuneytinu í vinnunni og takmarka eyðslu í vitleysu .
Hvað vantar helst á heimilið ? Þessa dagana er mikið rætt um á heimilinu að kaupa safapressu .
Mig langar reyndar meira í iPad .
Eyðir þú í sparnað ? Ég keypti glænýtt hjól í vor með það fyrir augum að hjóla í vinnuna .
Það var dálítið dýrt þannig að ég tók það á táknrænum raðgreiðslum , þar sem ég borga mánaðarlega jafn mikið og kostar að fylla bensíntankinn .
Þetta fyrirkomulag hvetur mig til að nota gripinn meira .
Skothelt sparnaðarráð ? Eldið eggjaköku .
Egg eru ódýr , holl og geymast lengi í ísskáp .
Með því að henda tveimur til þremur eggjum á pönnuna , skinkusneið , osti og öðru sem er til í ísskápnum , er hægt að töfra fram fína máltíð fyrir minna en 300 krónur .
