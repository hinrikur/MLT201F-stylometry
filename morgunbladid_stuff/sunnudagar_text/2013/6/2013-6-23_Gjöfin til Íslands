Því lýðveldið Ísland á afmæli í dag , sungu Dúmbó og Steini á þjóðhátíðardaginn þetta árið , líkt og hefð er fyrir .
Dóttir mín hlustaði af athygli en spurði okkur foreldrana svo hugsi hvort Ísland fengi ekki pakka í tilefni af tímamótum og hver gjöfin yrði þá ? Þar sem ég síðar sat og fylgdist með hátíðarhöldum á Austurvelli leitaði þessi spurning á hugann og minnti mig á hvað það er sem skiptir sjálfstæða þjóð mestu .
Frelsið .
Frelsið er eitt það dýrmætasta sem við íbúar á Vesturlöndum eigum og það er svo mikilvægt að komandi kynslóðir átti sig á þeim forréttindum og þeirri ábyrgð sem því fylgir .
Við lítum nefnilega á frelsið í dag sem nokkuð sjálfsagðan hlut .
Við kjósum í lýðræðislegum kosningum , við getum tjáð hug okkar í ræðu og riti , við getum valið okkur áhugamál , nám , vinnu og þannig mætti lengi áfram telja .
17. júní ár hvert erum við minnt á þessa dýrmætu gjöf sem okkur ber að varðveita , enda er þessi gjöf því miður alltof víða ekki sjálfsagður hlutur .
Þrátt fyrir alla þá þróun sem orðið hefur síðustu aldir , bæði hvað varðar tækni en ekki síður lýðræðishugmyndir , eru milljónir manna út um allan heim , sem hvorki þekkja né upplifa frelsi og lýðræði .
Og það sem verra er ; stór hluti jarðarbúa býr við ofríki , kúgun , fátækt og fleira sem sviptir þá bæði þekkingunni og voninni um að lifa frjálsu lífi .
En við sem búum í hinum vestræna heimi þurfum að minna okkur á að frelsið sem við njótum er einnig vandmeðfarið og því fylgir mikil ábyrgð gagnvart sjálfum okkur og náunganum .
Við upplifun frelsið á svo margan hátt í okkar daglega lífi en stórum hluta íbúa heimsins gefst aldrei tækifæri til að njóta þess .
Sjálfsagðir hlutir eins og að velja sér lífsförunaut , ala upp börn , velja sér nám , vinnu , félagsskap , áhugamál og eiga samskipti við vini , ættingja og vinnufélaga .
Allt er þetta eitthvað sem við teljum sjálfsagt , en þurfum að vanda okkur við enda ábyrgðin okkar .
Þess vegna er enginn betri til að taka ákvörðun um eigið líf en við sjálf og í því felst lýðræðið – í því felst frelsið .
Gjöfin okkar til Íslands á því að vera frelsið .
Það er besta , dýrmætasta og mikilvægasta gjöfin sem nokkur þjóð getur fengið .
Hanna Birna Kristjánsdóttir hanna.birna.kristjansdottir@irr.is 