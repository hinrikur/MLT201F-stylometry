Tilraun leikarans Rúnars Freys Gíslasonar til að taka sig á í líkamsræktinni endaði uppi á spítala , en hann hafði látið vin sinn , Jóhannes Hauk Jóhannesson , mana sig upp í algjöra ofkeyrslu á fyrsta degi .
Þeir félagar munu stýra Humarhátíðinni sem verður haldin á Höfn í Hornafirði um næstu helgi .
Jóhannesi Hauk sem hefur verið í ofsagóðu formi frá því að hann gerði sig fitt fyrir hlutverk glæpamannsins í bíómyndinni Svartur á leik , brá í brún þegar hann sá hvað gamli félagi hans var í lélegu formi .
" Þegar ég var að byrja í leiklistinni leikstýrði Rúnar Freyr mér í Hárinu , " segir Jóhannes Haukur .
" Þá var hann ungur og fitt en ég frekar slobbý .
Svo fengum við þetta djobb að stýra Humarhátíðinni saman og þá sá ég að þetta var algjörlega búið að snúast við .
Hann orðinn feitur og slobbý en ég svona líka helvíti fitt og flottur .
Hann samþykkti að koma í prógramm með mér svo hann yrði ekki að atlægi þarna á Humarhátíðinni .
Hann tók rosalega vel á fyrsta daginn og ég var ansi bjartsýnn með hann .
Svo vissi ég ekki fyrr til en hann er lentur á spítala og var þar í fjóra eða fimm tíma til að láta skoða sig .
Svo var víst ekkert annað að honum en það að hann var með harðsperrur .
Hann fór sem sagt upp á spítala til að láta læknana segja sér að hann væri með harðsperrur , " segir Jóhannes Haukur og hlær þar sem hann stendur fyrir framan blaðamann Morgunblaðsins í World Class í Kringlunni og lyftir 30 kílóa lóðum .
Heppni að ekki varð dómsmál úr skepnuskapnum Í því sem Jóhannes Haukur er að klára setninguna kemur Rúnar Freyr gangandi út úr búningsklefanum .
Án þess svo mikið sem bjóða góðan daginn spyr blaðamaður hann undrandi hvort hann hafi farið upp á spítala út af harðsperrum ? Rúnar Freyr hrekkur í kút áður en hann segir : " já , er hann Jóhannes Haukur búinn að vera dæla í þig einhverri þvælu ? Aðalfréttin í þessu er að ég er ekki búinn að senda á hann lögfræðing .
Veistu í hverskonar prógramm hann lét mig á fyrsta degi , þetta var algjört brjálæði , " segir hann og þeir hlæja báðir .
" Ef ég myndi ekki þekkja konuna og börnin hans tvö , þá væri einhver maður kominn með stefnu til hans , " heldur Rúnar Freyr áfram .
" Fyrsti dagurinn var túttur og byssur , " segir hann og bendir á brjóstkassann og upphandleggsvöðvana til skýringar um hvað túttur og byssur þýði .
" Hann lét fjörutíu kíló í einhverja bekkpressu og lét mig lyfta því tíu sinnum .
Síðan var ég látinn lyfta því tíu sinnum aftur , tíu sinnum .
" " Ha ? " " Það er það sem ég er að segja þér .
Hann er bilaður og hann er í alvöru heppinn að ég er ekki búinn að senda lögfræðing á hann .
Hann var bara að sýna mér tóman skepnuskap .
Ég vaknaði síðan um nóttina og náði ekki djúpandanum .
Þetta hefur aldrei komið fyrir mig að ég eigi í einhverjum vandræðum með öndun .
Ég fór að hafa áhyggjur af þessu og fór upp á spítala og fór í rannsóknir , í hjartalínurit og þess háttar .
Það kom í ljós að það var ekkert að annað en að það sást eitthvert efni í vöðvunum sem segir til um að það hafi algjörlega verið farið með þá fyrr um daginn , " segir Rúnar Freyr .
Allt fljótandi í humar " En það er gott að menn fari á spítala og athugi sig ef eitthvað óeðlilegt er í gangi , " segir Jóhannes Haukur .
" Já , og það er hægt að hlæja að þessu eftir á , því það var ekkert að , " segir Rúnar Freyr .
" Það verður að koma skýrt fram , þannig að enginn fari að hafa áhyggjur af mér .
Ég bara fer mér aðeins hægar en mun mjög fljótt ná honum , þessu vöðvatrölli hérna .
" " Þetta er líka svo heppilegt hérna í World Class fyrir okkur leikarana að þeir eru með opið allan sólarhringinn þannig að þegar vinnudeginum okkar lýkur , einhvern tímann um miðnætti getur maður mætt hingað , " segir Jóhannes Haukur .
Aðspurðir hvort Humarhátíðin sé ekki fjölskylduhátíð og hvers vegna þeir leggi svona mikla áherslu á að vera stæltir fyrir þá hátíð segja þeir að það sé jú rétt og þeir ætli sér ekkert að vera að hræða börnin með einhverjum vöðvatröllslátum .
" En humarinn er algjör próteinbomba og þess vegna heppilegt að hafa vöðvana vel svanga áður en átið hefst , " segir Jóhannes Haukur sem segist hafa lagt svo mikið á sig við að koma sér í form að hann ætli ekki að detta úr því .
