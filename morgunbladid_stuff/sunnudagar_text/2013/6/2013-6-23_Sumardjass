Kvintett Jóhönnu Þórhallsdóttir kemur fram á fjórðu tónleikum sumardjasstónleikaraðar veitingastaðarins Jómfrúarinnar við Lækjargötu þetta sumarið .
Tónleikarnir eru á laugardag milli kl. 15 og 17 .
Auk Jóhönnu skipa kvintettinn valinkunnir og reyndir hljóðfæraleikarar , þeir Jón Páll Bjarnason á gítar , Reynir Sigurðsson á víbrafón , Gunnar Hrafnsson á kontrabassa og Kjartan Guðnason á trommur .
Á efnisskránni eru ýmsar djassperlur og er ætlun hópsins að fara í óvissuferð " út á víðar lendur gömlu djassmeistaranna í leit að perlum og gulli " .
Sumardjassinn , sem er fluttur utandyra við Jómfrúna , hefur notið mikilla vinsælda en aðgangur er ókeypis .
