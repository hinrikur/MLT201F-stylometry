Mikill verðmunur er á ofnæmislyfjum sem fást án lyfseðils eins og verðkönnun Sunnudagsblaðs Morgunblaðsins leiðir í ljós .
Verð á hverri töflu getur verið frá 35 krónum upp í 130 krónur .
Um 1.800 krónum munar í verði á nefúða og augndropum eftir því í hvaða apótek er farið .
Eyrún Magnúsdóttir eyrun@mbl.is Nefúði og augndropar eru algeng lyf sem seld eru án lyfseðils og verka gegn áhrifum frjóofnæmis .
Sé þetta tvennt keypt saman í Árbæjarapóteki kostar pakkinn 7.267 krónur en spara má tæpar 1.800 krónur með því að fara frekar í Garðsapótek þar sem sama tvenna kostar 5.480 krónur .
Verðkönnun Sunnudagsblaðs Morgunblaðsins í tíu apótekum á höfuðborgarsvæðinu sýnir að mikill munur er á verði algengustu ofnæmislyfjanna sem fást án lyfseðils .
Verð á þeim lyfjum sem tekin voru til skoðunar er oftast hæst í Árbæjarapóteki en í einu tilviki er hæsta verðið í Apóteki Garðabæjar .
Apótekið er oftast með lægsta verðið , Garðsapótek er með lægsta verð í tveimur tilvikum og Skipholtsapótek í einu tilviki .
Skoðað var verð á fjórum tegundum ofnæmistaflna , nefúða og augndropum .
Hæsta verð í hverjum flokki er allt frá því að vera 30% hærra en það lægsta upp í að vera 62% hærra en það lægsta .
Livostin-nefúði er ódýrastur í Skipholtsapóteki en kostar um 900 krónum meira í Árbæjarapóteki .
Augndropar frá sama framleiðanda eru á lægsta verðinu í Garðsapóteki en reiða þarf fram 914 krónum meira sé farið í Árbæjarapótek .
Enn meiri munur er á verði ofnæmislyfja í töfluformi .
Clarityn- , Histasín- og Lóritín-töflur eru dýrastar í Árbæjarapóteki en ódýrastar í Apótekinu .
Hæsta verð er allt að 62% hærra en lægsta verð .
Loratatín-töflur eru ódýrastar í Garðsapóteki en kosta mest í Apóteki Garðabæjar .
Verð á pakkningu sem inniheldur tíu ofnæmistöflur er frá 390 krónum upp í 1.310 krónur .
Algengt er að taka eina til tvær töflur á dag .
Mörg lyfjanna eru sambærileg að virkni en gott er að leita ráða hjá lækni við val á því hvaða tegund hentar best .
Hægt er að nota töfluna til hliðar til að fá ráð um hvar er hagstæðast að kaupa lyfin , en listinn er þó ekki tæmandi auk þess sem ekki var athugað verð í apótekum utan höfuðborgarsvæðisins .
