Guðbjörg Káradóttir og Ólöf Jakobína Ernudóttir voru á meðal þeirra sem tóku á móti styrk úr Hönnunarsjóði Auroru á fimmtudag .
Þær hlutu styrk að upphæð 1 milljón króna til hönnunar , þróunar og undirbúnings framleiðslu á matarstelli .
Stellið hyggjast þær framleiða á eigin verkstæði en þær Guðbjörg og Ólöf hafa unnið saman síðustu tvö ár undir vörumerkinu Postulína .
" Það hefur verið draumur okkar að gera matarstell en þá þarf að huga að fjölmörgum þáttum .
Nú , vegna þessa styrks , gefst okkur tími til að prófa okkur áfram og við erum mjög ánægðar með það tækifæri .
Fyrir vikið á útkoman eftir að verða miklu betri , " segir Guðbjörg og bætir við að þróunin sé þegar hafin .
" Við byrjuðum á að hanna skálar sem eru eins konar upphaf að matarstellinu en við erum sífellt að fá nýjar hugmyndir hvað varðar form , stærðir og fleiri litatóna .
Við sjáum fram á að bæta við matardiskum , súpuskálum og forréttadiskum , svo fátt eitt sé nefnt .
" Guðbjörg segir fyrirkomulagið á framleiðslu Postulínu hafa mikla kosti í för með sér en þær sérhæfa sig í hönnun úr handrenndu postulíni .
" Hönnuðir vinna oft þannig að þeir skissa eitthvað á blað , fullvinna síðan teikningar og senda þær svo í framleiðslu til verksmiðju .
Við búum hins vegar við þann kost að geta skissað í efnið og þreifað okkur áfram af því að við framleiðum vörurnar sjálfar á okkar eigin verkstæði , " bætir hún við .
" Samvinnan gengur vel , Ólöf er innanhússarkitekt og ég er keramikhönnuður með sérlegan áhuga á handverkinu .
Þetta er góð blanda því að við nálgumst verkefnið úr ólíkum áttum .
" Vonir standa til að stellið verði klárt fyrir HönnunarMars á nýju ári og stefna þær Postulínu-systur að því að frumsýna hönnunina í samstarfi við vel valið veitingahús .
" Framundan er ákveðið tilrauna- og þróunartímabil , " segir Guðbjörg .
" Við munum finna út hvernig styrkja megi leirinn og glerunginn .
Þannig hyggjumst við gera stellið sem best úr garði , " segir Guðbjörg að lokum .
Svona úthlutuðust styrkir Auroru Hönnunarsjóður Auroru úthlutaði 9,6 milljónum króna til níu hönnunarverkefna á fimmtudaginn síðastliðinn .
Styrkjunum er ætlað að styrkja hönnuði til að koma hugmyndum sínum í framkvæmd sem og aðstoða við vöruþróun og markaðssetningu .
Að þessu sinni bárust rúmlega 60 umsóknir af öllum sviðum hönnunar og segir í fréttatilkynningu að umsóknirnar beri þess merki að mikil gróska og framþróun eigi sér stað í verkefnum hönnuða hér á landi .
Hönnuðirnir og hönnunarverkefnin sem hljóta styrk að þessu sinni eru : Slíjm sf. ( 1,5 milljón kr. ) , mannfélagslegt rannsóknarverkefni hönnuðanna Eddu Kristínar Sigurjónsdóttur og Kristínar Gunnarsdóttur sem byggist m.a. á þróun þarabaða við Gróttu , Siggi Eggerts ( 1,5 milljón kr. ) , hönnuður og listamaður , til vinnu við gerð gagnvirks bókverks byggt á ævintýrinu um Búkollu , Postulína ( 1 milljón kr. ) , verkefni Guðbjargar Káradóttur og Ólafar Jakobínu Ernudóttur , til þróunar og framleiðslu íslensks matarstells , Steinunn Sigurd ehf. ( 1,5 milljón kr. ) , hönnunarfyrirtæki fatahönnuðarins Steinunnar Sigurðardóttur , til frekari þróunar á prjónavinnustofu og myndbandsgerð fyrir fyrirlestraröð , Halldóra Arnardóttir ( 1,2 milljón kr. ) , doktor í arkitektúr , til rannsóknar- og hönnunarverkefnis vegna bókar um verk og hugmyndir Kristínar Guðmundsdóttur , barnafatalínan AS WE GROW ( 1 milljón kr. ) , verkefni Margrétar Hlöðversdóttur , Guðrúnar Rögnu Sigurjónsdóttur og Maríu Th. Ólafsdóttur , til markaðssetningar á fatalínunni erlendis , FÍLA ( 400 þúsund kr. ) , Félag íslenskra landslagsarkitekta , til uppbyggingar og þróunar gagnagrunns fyrir nýja heimasíðu , Sunna Örlygsdóttir ( 500 þúsund kr. ) , fatahönnuður , til starfsnáms hjá fyrirtækinu MariaLux í Amsterdam , Hönnunarmiðstöð ( 1 milljón kr. ) , til skrásetningar og gerðar kynningarefnis um HönnunarMars .
