Bretum hefur löngum þótt sopinn góður , jafnvel of góður ef marka má nýjar tölur sem Upplýsingastofnun heilsumála þar í landi birti í vikunni .
Þar kemur fram að skrifað er upp á 75% meira af lyfjum vegna alkóhólisma nú en fyrir níu árum .
Á liðnu ári voru gefnir út 180.000 lyfseðlar í Bretlandi vegna lyfja sem ætlað er að draga úr áfengisneyslu .
Það er 6% aukning frá árinu á undan .
Þeirra á meðal er lyfið Antabuse sem veldur bæði ógleði og uppköstum sé áfengra drykkja neytt .
Til að bæta gráu ofan á svart voru innlagnir á spítala vegna ofdrykkju á síðasta ári í fyrsta skipti í sögunni fleiri en 200.000 talsins .
Það er aukning upp á 41% á aðeins einum áratug .
Sex af hverjum tíu sjúklingum sem þurftu á innlögn að halda voru karlar .
