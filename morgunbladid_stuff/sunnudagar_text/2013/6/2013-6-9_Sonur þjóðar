Harmur var að íslensku þjóðinni kveðinn síðastliðinn þriðjudag þegar íþróttamaðurinn , skemmtikrafturinn , fjölmiðlamaðurinn og mannvinurinn Hermann Gunnarsson varð bráðkvaddur í sumarfríi í Taílandi .
Hans er hér minnst í myndum og fáeinum orðum .
Blessuð sé minning Hemma Gunn ! Góður drengur , góðir tímar " Þessi mynd vekur upp yndislegar minningar um góðan dreng og góða tíma , " segir Kolbeinn Pálsson sem er hér til vinstri ásamt náfrænda sínum , Hermanni Gunnarssyni , að selja blöð á horni Pósthússtrætis og Hafnarstrætis sumarið 1955 .
Kolbeinn var þá níu ára en Hemmi árinu yngri .
" Það taka margir feil á okkur á myndinni en Hemmi er þessi í týrólabuxunum með axlaböndin , " segir Kolbeinn .
Þeir frændur voru sem einn maður þetta sumar enda bjó Kolbeinn heima hjá Hemma á Bárugötunni um nokkurra vikna skeið vegna veikinda móður sinnar .
Þeir voru einmitt systrasynir .
" Við brölluðum ýmislegt á þessum tíma .
Hemmi var fullur af fjöri , eins og alla tíð síðan , mjög uppátækjasamur og þegar byrjaður að hlaupa á eftir stelpunum .
Ætli við hefðum ekki báðir talist ofvirkir .
" Hann hlær .
Þeir frændur fengu síðar útrás fyrir orku sína í íþróttum , Kolbeinn í körfubolta í KR en Hemmi í hand- og fótbolta hjá Val .
Þegar Kolbeinn var útnefndur íþróttamaður ársins árið 1966 varð Hemmi fjórði í kjörinu .
Kolbeinn segir myndina , sem Trausti Thorberg Óskarsson tók , hvergi hafa birst opinberlega en sjálfur færði hann Hemma hana að gjöf þegar hann varð fimmtugur .
" Það varð sárt um góðan dreng , " segir Kolbeinn um fráfall Hemma .
" Hann hafði ótakmarkaða hæfileika á mörgum sviðum .
Það var sama hvað hann tók sér fyrir hendur , það lék allt í höndunum á honum .
Hemmi var yndislegur drengur .
" Óskadraumur allra drengja Ljósmyndarinn , Trausti Thorberg Óskarsson , hafði sjálfur samband við Morgunblaðið í vikunni og bauð blaðinu myndina til birtingar .
" Ég var með ljósmyndadellu á hæsta stigi á þessum tíma og var alltaf með myndavélina með mér í vinnunni , " segir Trausti sem starfaði sem rakari og gerir raunar enn , orðinn 85 ára .
" Þegar ég sá þá frændur þarna á horninu gat ég ekki stillt mig um að smella af .
Þeir tóku sig svo vel út .
Það var óskadraumur allra drengja að selja blöð á þessum árum .
" Sjálfur bjó Trausti bara þremur húsum frá æskuheimili Hemma Gunn á Bárugötunni og þekkti vel til hans og fjölskyldunnar allrar .
" Ég man fyrst eftir Hemma Gunn í barnavagni .
Hann var tápmikill strákur á götunum í Vesturbænum en þarna voru börnin úti að leika sér frá morgni til kvölds .
" Trausti þekkti fjölskyldu Kolbeins ennþá betur en faðir þess síðarnefnda , Páll Sigurðsson , var fyrsti meistari hans í hárskurðariðninni .
" Stundum passaði ég Kolbein meðan foreldrar hans fóru í bíó .
" Trausti minnist þess að buxurnar hans Hemma hafi vakið mikla athygli og aðdáun í hverfinu .
" Ætli pabbi hans hafi ekki keypt þær handa honum í útlöndum .
Þær voru ekki úr leðri heldur rúskinni og hin börnin öfunduðu Hemma af þeim .
" Eftir að Hemmi flutti ásamt fjölskyldu sinni úr hverfinu árið eftir hafði Trausti mun minna af honum að segja .
Hann fylgdist þó með honum úr fjarska og dáðist að hæfni hans í öllu því sem hann lagði fyrir sig .
