Flækjustigið í lífi konunnar eykst til muna þegar hún ákveður að fjölga sér .
Í 10 mánuði er líkami konunnar uppfullur af hormónum sem má auðvitað kenna um ýmislegt sem miður fer á meðgöngu og jafnvel seinna í lífinu – ef nauðsyn krefur .
Ójafnvægi á hormónabúskap kallar á ýmsar klikkaðar athafnir sem líklega allar vitibornar mæður geta staðfest eða hafa heyrt af .
Hver hefur ekki heyrt sögur af konum sem borða mold á meðgöngunni og bryðja klaka eins og enginn sé morgundagurinn .
Undirrituð tók nokkur tryllingsköst á þessum tímapunkti í lífi sínu .
GSM-símum var grýtt í veggi , mönnum og konum var hótað , keyrt var í næsta bæjarfélag til að kaupa Snöre ( sem er sænskur saltlakkrís ) og svo skúraði ég svalirnar á föstudagskvöldi ( sem rataði reyndar í gulu pressuna ) .
Þá var undirrituð við sturlunarmörk vegna partístands á neðri hæðinni og þegar gleðin stóð sem hæst ákvað bugaða ólétta konan að skúra svalirnar þannig að vatnið lak niður á allt fína tískuliðið sem var að reykja og dansa á jarðhæðinni ...
eins og konur gera ...
á föstudagskvöldum ...
Svalaþvotturinn ógurlegi rifjaðist upp fyrir mér þegar ég hitti vinkonu á dögunum sem er nýbúin að eignast sitt þriðja barn .
Þegar ég spurði hana hvernig væri að eiga þrjú börn , en ekki tvö , horfði hún á mig kæruleysislega og sagði : " Æi , ég veit það ekki , það á bara eftir að koma í ljós .
En ég er brjáluð út í nágranna minn sem er á níræðisaldri .
" Að vera brjáluð út í níræðan ellilífeyrisþega vakti skiljanlega athygli mína .
Þegar ég spurði hana nánar út í samskipti hennar við nágrannann kom í ljós að sú gamla hafði haft orð á því ( viku eftir barnsburð vinkonu minnar ) hvað hún gengi ferlega hægt saman .
" Ef ég hefði ekki verið svona hrikalega aum í grindinni hefði ég hoppað yfir helvítis girðinguna og kýlt hana , " sagði þriggja barna móðirin og var ekki skemmt .
Við horfðumst í augu um stund og varð það þegjandi samkomulag okkar á milli að ég myndi láta grindarhlaupið eiga sig þótt mig dauðlangaði að hjóla í þá gömlu ...
en það gerði ég ekki því við vinkonurnar erum vandaðar .
Mæður lenda allar í því á einhverjum tímapunktum í lífi sínu að maginn á þeim er eins og lint pitsudeig ( sem hægt er að hnoða ) .
Þá skellum við okkur í aðhaldssokkabuxur frá Wolford eða Dim , í klæðilegan kjól , til dæmis frá ELLU eða Zöru , og drögum athyglina að andlitinu .
Við setjum á okkur stóra skartgripi og gætum þess að brosa hringinn .
Það klæðir nefnilega alla alltaf best .
Þegar konan brosir hringinn tekur enginn eftir öllu pitsudeiginu sem hlussast inni í sokkabuxunum ...
martamaria@mbl.is 