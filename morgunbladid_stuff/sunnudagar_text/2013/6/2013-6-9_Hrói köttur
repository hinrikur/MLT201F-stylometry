" Hrói er sérlega vel heppnaður köttur og hefur verið góður félagi frá því við fengum hann fyrir fjórum árum .
Hann er reyndar ekkert sérstaklega kelinn en þau eru því alltaf dýrmæt þau skipti sem hann kemur sér fyrir í kjöltunni eða til fóta , " segir Örn Úlfar Sævarsson , textasmiður og fyrrverandi Gettu betur-dómari , um köttinn sem stundum er kallaður Hróbjartur eða Hrólfurinn .
Hrói er skemmtilega vanafastur , til dæmis tekur hann alltaf á móti þeim sem er fyrstur fram úr á morgnana og lætur halda á sér og étur úr lófanum .
Þá er hann áhugasamur um tölvutöskur og unir sér vel og lengi ofan á þeim .
Þar að auki helgar hann sér ýmsa hluti sem koma inn á heimilið með því að leggjast ofan á þá .
" Hann gladdist til dæmis sérstaklega þegar við fórum að tína inn ýmsa hluti í tengslum við fæðingu dóttur okkar í fyrra .
Það var hins vegar ákveðið áfall þegar hann komst að því að leikteppið og skiptiborðið voru ekki sérstaklega ætluð honum .
" Örn Úlfar segir spennandi að sjá hvernig samband kattarins við níu mánaða heimasætuna Völu Melkorku þróast .
