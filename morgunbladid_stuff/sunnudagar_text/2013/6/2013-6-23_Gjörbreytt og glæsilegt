Nýr veitingastaður , Múlaberg Bistro & Bar , var í gær opnaður formlega á Hótel KEA á Akureyri .
Stærstur hluti fyrstu hæðar hótelsins hefur raunar verið tekinn í gegn og gjörbreytt ; svæðið er óþekkjanlegt frá því sem áður var nema innsti hluti veitingasalanna , en honum verður breytt í sumar .
Gestamóttakan hefur verið færð og er nú á hægri hönd þegar gengið er inn á hótelið en stór bar er þar sem fólk ritaði sig áður inn .
Þar á bak við , fremst í gamla veitingasalnum , var fundarherbergið Múlaberg og segja má að það hafi nú heldur betur teygt úr sér .
Lengi hefur verið starfræktur veitingastaður á hótelinu , en nú er lögð áhersla á að bæði geti hótelgestir nálgast alla þá næringu sem þá lystir innan veggja hótelsins og einnig að utanaðkomandi séu allir velkomnir á " alvöru " veitingastað .
Hluti hugmyndarinnar að því eru stólar og borð úti á palli , þar sem veitingastaðurinn hefst í raun og er áberandi .
Hallgrímur Friðgeirsson og Helga Lund eru arkitektar nýja staðarins , Friðrika Hjördís Geirsdóttir , Rikka , setur saman matseðil í samstarfi við matreiðslumenn hótelsins og Ólafur Örn Ólafsson vínþjónn sér um þá hlið mála .
skapti@mbl.is 