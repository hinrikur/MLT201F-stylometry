" Ég vil frekar reyna að vera sem líkastur sjálfum mér því þá líður mér betur og veit að ég fæ þá sömu svörun frá því fólki sem ég umgengst .
Framkoma mín er vonandi ekkert öðruvísi við fanga á Litla-Hrauni sem ég hef spilað fótbolta við , en við forsetann , sem ég met mikils .
" Svona komst Hermann Gunnarsson heitinn að orði í viðtali við Morgunblaðið 1995 .
Síðustu daga hefur ríkt nokkurs konar þjóðarsorg .
Hvort sem við þekktum hann persónulega eða ekki þá leið okkur líklega flestum eins og við ættum smávegis í Hemma Gunn .
Lýsing Hemma sjálfs sem hér er vitnað til virðist fanga vel hvernig hann kom fram við fólk , ef marka má eftirmælin og frásagnir af samskiptum við Hemma Gunn í fjölmiðlum í vikunni .
Hemmi lagði sig fram um að gera ekki mannamun .
Forsetinn og fangarnir fengu sömu móttökur .
Þannig varð hann að eftirlæti þjóðarinnar .
Flest erum við nefnilega læs á ljúfmennsku .
Ef á vegi okkar verður fólk sem kemur vel fram , hlustar og er tilbúið að gefa tíma sinn þá tökum við eftir því .
Hemmi Gunn var þess konar ljúfmenni sem fellur seint úr minni .
Ekki aðeins vegna þess að hann var áberandi alla tíð eða vegna þess hve hláturinn var smitandi heldur vegna þess að hann kom eins fram við alla .
Framkoma okkar við fólk sem verður á vegi okkar í lífinu , hvort sem það eru fangar eða forsetinn , skiptir máli .
Hemmi sjálfur vissi þó vel að til að geta komið vel fram við aðra varð hann að vera sáttur við sjálfan sig .
Spurður í DV árið 1989 um hvaða persónu hann langaði mest til að hitta stóð ekki á svari : " Sjálfan mig í góðu skapi en við erum orðnir mjög góðir vinir .
" Verum hress um helgina .
