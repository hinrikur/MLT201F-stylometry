Hjörtu sjómannsdætra slá á réttum stöðum fyrstu helgina í júní .
Sjómannadagurinn er jafnheilagur og 17. júní og þá fara sjómannsdætur í bæinn í vönduðum háhæluðum skóm , með lekkera slöngulokka í hárinu , leðurhanska og rauðan varalit ...
Sjómannsdætur anda ekki að sér helíumi þennan dag og ekki klína þær kandíflosi í hárið á sér .
Nei , sjómannsdætur eru vandaðar .
Þær haga sér eftir bókinni og smeygja sér í fínustu fötin .
Og af því þær eru svo vandaðar gæta þær þess vel að mæta til leiks vel undirbúnar .
Vikuna fyrir Sjómannadaginn fara þær í háttinn tveimur tímum fyrir miðnætti , njóta þess að hreyfa sig daglega ( þó ekki of harkalega ) , sofa með djúpnæringu í hárinu og bera laxerolíu á andlitið því hún dregur úr bólgum og ýkir innri og ytri fegurð .
Þær allra hörðustu taka olíuna inn en passa sig á því að segja ekki nokkrum lifandi manni frá því ( því það er pínu sjoppulegt ) .
Fataskápar sjómannsdætranna eru fullir af gersemum líkt og gullkistan sem umlykur Ísland .
Þar er að finna aragrúa af vönduðum dökkbláum fötum og ef þær hafa val taka þær gulltölur alltaf framyfir hefðbundnar .
Þær kjósa röndótt framyfir doppótt og eiga flestallar beigelitaða rykfrakka sem þær nota óspart .
Sjómannsdætur eru aldar upp við það að þeir fiski sem róa .
Þennan góða frasa er hægt að heimfæra upp á nánast hvað sem er í tilverunni .
Þess vegna er gott að minna sig á að gera ekkert á morgun sem hægt er að framkvæma í dag .
Með þetta að vopni verður lífið svo miklu litríkara og ennþá skemmtilegra .
Til hamingju með daginn , pabbi ! martamaria@mbl.is 