Framkvæmdastjórn Starfsgreinasambands Íslands ( SGS ) krefst þess í ályktun að staðið verði við fyrirheit um að hækka laun kvennastétta innan heilbrigðisstofnana .
Um slíkt hafi verið talað í upphafi árs .
Jafnlaunaátak geri ráð fyrir 4,8% hækkun til skilgreindra kvennastétta innan heilbrigðisstofnana .
Hafa verið undirritaðir nýir samningar við stofnanir sem tryggi slíka hækkun frá 1. mars .
Í frétt frá SGS segir að í umræðum um þetta mál á dögunum hafi fjármálaráðherra sagt að ekki væru til peningar í jafnlaunaverkefnið .
Þetta þykir fólki hjá SGS skjóta skökku við , með tilliti til þess að nú sé verið að " skerða tekjustofna ríkisins með lækkuðum álögum á einstaka atvinnugreinar , " eins og komist er að orði .
Í öllu falli verði að finna leiðir til að bæta laun þeirra kvenna sem starfa í heilbrigðisþjónustu .
" Þá ber að minna á að samkvæmt könnunum sem gerðar hafa verið meðal félagsmanna aðildarfélaga SGS eru konur í umönnunarstéttum hjá hinu opinbera meðal þeirra sem lægst hafa launin á íslenskum vinnumarkaði , " segir í tilkynningu .
sbs@mbl.is 