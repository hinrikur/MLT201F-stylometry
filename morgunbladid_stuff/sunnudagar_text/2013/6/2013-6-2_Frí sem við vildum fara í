Við hugsuðum með okkur hvernig frí við vildum fara í .
Við vorum bæði að hlaupa og við vildum nota tvo jafnfljóta sem ferðamáta .
Þaðan kom hugmyndin , " segir Inga Fanney Sigurðardóttir hjá Artic Running sem er nýtt ferðaþjónustufyrirtæki sem býður ferðamönnum upp á hlaupaferðir .
Inga Fanney stofnaði fyrirtækið ásamt Erni Haraldssyni og segir hún viðtökurnar góðar .
Ferðamenn sem hingað komi séu greinilega til í að njóta náttúrunnar á hlaupum .
" Ég bjó í Ásbyrgi þegar hugmyndin fæddist og Örn þekkir vel til í Jökulsárgljúfrum .
Þess vegna byrjuðum við að smíða ferðir á Norð-Austurlandinu .
Þá er hlaupið 15-32 kílómetra á dag og þetta hefur vakið mikla lukku .
Hlaup eru í tísku og þetta smellpassaði að þörfum hlaupaferðamannsins .
" Vegna eftirspurnar hefur Artic Running dreift sér um allt land og er farið að bjóða upp á dagsferðir frá Akureyri og Reykjavík allan ársins hring .
" Þetta hefur vaxið mjög hratt og það virðist vera markaður fyrir þetta .
" Vinsælasta ferðin er 78 kílómetra löng ferð þar sem byrjað er í Mývatnssveit og endað í Ásbyrgi .
Hlaupið er þá framhjá Dettifossi , Hljóðaklettum , í Vatnajökulsþjóðgarðinum og auðvitað hjá Mývatni en þar er margt að sjá .
" Hlaupaleiðsögumennirnir eru úr ýmsum áttum .
Við erum með sjúkraþjálfara , blaðamenn , landfræðinga , jöklafræðinga og atvinnuhlaupara í okkar röðum .
Allir hafa verið að færa sig af malbikinu og yfir á stígana og deila þessari ástríðu .
" Þetta er ekki keppni .
Hlaupin eru notuð sem ferðamáti .
Það má stoppa og taka myndir .
Leiðsögumaðurinn hleypur ekki framhjá Dettifossi eða öðrum merkilegum stöðum .
Það er farið yfir það sem er markvert á hverjum stað , " segir Inga Fanney .
Hún telur að með þessari leið verði jafnvel hægt að laða að nýja tegund ferðamanna , þá sem séu ekki endilega að koma hingað í keppnir eins og þríþrautarkeppnir en hafi heldur ekki áhuga á gönguferðum .
Þarna sé komin leið til að skoða landið sem sé mitt á milli þessara útivistarleiða .
ÁSKORUN EN SAMT FRÍ Hlaupa 20-35 km á dag í allt að viku " Við erum með mismunandi erfiðleikastuðla á ferðunum okkar .
Við erum ekki að selja ferðamanninum ferð ef viðkomandi hefur ekki hlaupið þessa vegalengd áður .
Hann er að fara í áskorun en hann nær samt að njóta þess að vera í fríi , " segir Inga Fanney .
Til að geta hlaupið svona langt á stígum þarf að vera í góðu hlaupaformi .
Hlaupin eru ekki kapphlaup við tímann heldur er stoppað á fallegum stöðum og þeirra notið .
Jeppi ber allan búnað á milli en ferðamenn hafa með sér nesti og aðrar nauðsynjar á bakinu sem duga í fjögurra klukkustunda hlaup .
Hlaupnir eru 20-35 kílómetrar á dag í þrjá til sjö daga en einnig er hægt að fara í dagtúra .
