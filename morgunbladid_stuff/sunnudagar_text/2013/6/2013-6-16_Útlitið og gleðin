Sjaldan hafa fleiri verið skráðir til keppni í Ungfrú Ísland , en síðdegis á föstudag höfðu á sjöunda hundrað skráð sig til keppni líkt og fram kemur í blaðinu í dag .
Skráningarnar eiga sér þó vitanlega þá skýringu að margir vilja lýsa hálfgerðu frati á keppnina .
Eina leiðin fyrir aðstandendur keppninnar til að ná landsmönnum aftur á sitt band og snúa bjánahrollinum upp í örlítið bros væri sennilega að nota mótmæli eins og skráningametið á skemmtilegan hátt , til dæmis með því að bjóða öllum sem hafa skráð sig að taka þátt .
Ungfrú Ísland gæti orðið þekkt á heimsvísu sem framsækinn viðburður .
Fyrir utan almennan bjánahroll sem hríslast niður mænuna við það að horfa á ungar stelpur settar upp á pall þar sem þær eru vegnar og metnar af dómurum , þá vantar nefnilega alla gleði í svona keppnir .
Það myndi heldur betur auka á gleðina ef úr yrði ein allsherjar útlitssúpa .
Hugmyndafræðin væri reyndar sama hörmungin fyrir því , en mögulega yrði keppnin bærilegri að horfa á .
Útlitið í algleymingi en gleðin gæti náð í gegn líka .
Gleði ríkir alls staðar þar sem læknirinn Patch Adams kemur við .
Hann var á landinu í vikunni og blaðamaður Sunnudagsblaðs Morgunblaðsins fékk að vera fluga á vegg þegar þessi þekkti læknir talaði um hvernig bæta mætti geðheilbrigði með faðmlögum og umhyggju .
Hugmyndir hans um geðsjúkdóma og meðferð við þeim hafa haft mikil áhrif víða um heim .
Adams gengur um í trúðsklæðum og segir það hjálpa sér að ná til fólks .
Enda ekki hægt að hugsa sér útlit nátengdara gleði en rautt nef og trúðsklæði .
Kannski skiptir útlitið máli eftir allt saman .
Samt skemmtilegra að hafa bara gleðina í fyrirrúmi og faðmast í tíma og ótíma .
