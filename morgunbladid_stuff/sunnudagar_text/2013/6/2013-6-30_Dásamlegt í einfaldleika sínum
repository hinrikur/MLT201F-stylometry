Lífið er ekki bara saltfiskur , en leikur gjarnan stórt hlutverk á matmálstímum á heimili Ingu Vestmann og Þórhalls Jónssonar á Akureyri þegar þau vilja gera vel við sig í mat .
Þórhallur er verkstjóri við grillið og stendur þar mörg sumarkvöldin en við pönnuna og ofninn yfir vetrartímann .
Og aldrei bregst saltfiskurinn , segir hann .
Saltfiskástin kviknaði fyrir um það bil áratug .
" Við vorum ásamt nokkrum vinum í Barcelona og báðum gamla , geðuga konu í gestamóttöku hótelsins að benda okkur á góðan veitingastað .
Hún lagði til að færum á stað í hlíðunum fyrir ofan borgina , þar sem heimamenn borðuðu aðallega en ekki ferðalangar og þar pöntuðum við okkur saltfisk .
Vorum spennt að prófa ekta katalónska uppskrift og það er ógleymanlegt , eftir að starfsfólk veitingahússins komst að því hvaðan við værum , þegar kokkurinn kom fram , afskaplega stoltur , með umbúðir utan af íslenskum saltfiski ! " segir Þórhallur .
Þetta var í fyrsta skipti sem hann kveðst hafa prófað " alvöru útfærslu af saltfiski og verð að viðurkenna að ég hef verið sjúkur í hann síðan .
Saltfiskur er með því besta sem ég fæ og við erum mjög oft með saltfisk þegar við fáum gesti í mat .
Þetta er svo einfalt og þægilegt að saltfiskur hefur bjargað mörgum veislum ; það er lítið mál að elda hann þótt maður sé með átta til tíu manns í mat .
Þessi matur klikkar aldrei og margir vinir mínir hafa tekið þetta upp eftir mér , " segir grillarinn stolti , Þórhallur Jónsson .
" Ég fæ saltfisk hjá Elvari vini mínum í Ektafiski , sem framleiðir afskaplega góða vöru sem hægt er að setja beint á grillið eða á pönnuna .
Fyrst þegar ég sagði Elvari hvernig ég matreiddi hráefnið frá honum – að ég grillaði saltfiskinn – varð hann steinhissa .
Það var fyrir tíu árum en nú er orðið algengt að fólk matreiði á þennan hátt .
" Þórhallur eldar saltfiskinn oftast á einfaldan og þægilegan máta yfir sumarið en notar aðrar uppskriftir að vetri .
" Vetraruppskriftirnar eru meira þannig að ég steiki fiskinn á pönnu og baka í ofni ; velti honum gjarnan upp úr hveiti og steiki til að loka fisknum og hef svo í ofni í 15 til 20 mínútur , nota þá tómatkraft og tíni til margvísleg krydd til að búa til þessa dásamlegu , rauðu katalónsku sósu .
" Svo því sé til haga haldið borðar fjölskyldan ekki saltfisk í öll mál ! " Við borðum til dæmis mikinn kjúkling .
Kryddum hann gjarnan með pestói og grillum .
Teryaki-kjúklingur er líka mjög vinsæll á heimilinu ; við útbúum þá um það bil hálfan lítra af kryddlegi úr teryaki-sósu , sojasósu , miklum engifer , chili og hvítlauk , veltum kjúklingunum upp úr þessu og steikjum .
Þetta þykir lostæti með hrísgrjónum .
" Grillaður saltfiskur Uppskrift Þórhalls Jónssonar að girnilegum saltfiskrétti , er svo einföld að varla er hægt að kalla hana uppskrift ! Hann notar hnakkastykkið af þorskinum .
" Ég tek fiskinn úr frosti að morgni og læt þiðna fram eftir degi .
Rétt áður en ég skelli honum á grillið krydda ég fiskinn vel með svörtum pipar , sker svo væna sneið af gráðosti og set ofan á .
Aðalmálið er að hafa grillið mjög heitt ; ég hita það í um það bil 300 gráður og grilla fiskinn í fimm til sjö mínútur , eftir því hvað stykkin eru þykk , " segir Þórhallur .
Fiskinn er aðeins grillaður öðrum megin , með roðið niður .
" Með þessu er gott að hafa skornar kartöflur , annað hvort bakaðar í ofni eða penslaðar með olíu og grillaðar og síðan stráð grófu salti yfir .
" Þórhallur og Inga bera fram salat með saltfisknum .
" Það er einfalt , spínat og rucola og gott er að hafa fetaost og jafnvel nokkur vínber .
" Ólyginn sagði að Þórhallur hefði salatið aðallega til skrauts ! Þórhallur mælir eindregið með því að drukkið sé gott rauðvín með saltfiski .
" Ég vel gjarnan vín frá Torres , Celeste vín sem er frá Ribera del Duero .
Það hentar afskaplega vel með saltfiski , " segir hann .
