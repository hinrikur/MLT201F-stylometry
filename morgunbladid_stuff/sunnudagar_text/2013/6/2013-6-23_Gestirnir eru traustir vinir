Yfir sumarið þegar flestir eru á ferðinni er vinnudagurinn langur og frítími ekki til .
En ég kvarta ekki ; starfið er lifandi og skemmtilegt og þetta er atvinnugrein sem ég hef starfað lengi við og þekki .
Skemmtilegust í þessu starfi eru tengslin við gestina ; bæði útlendingana og eins Íslendingana sem margir hverjir koma hingað á nánast hverju sumri og eru okkur sem traustir vinur , " segir Bryngeir Daði Malmquist Baldursson sem rekur ferðaþjónustuna að Skipalæk í Fellabæ á Héraði .
Um þrjátíu ár eru frá því bændurnir á Skipalæk , þau Grétar Brynjólfsson og Þórunn Sigurðardóttir , hösluðu sér völl í ferðaþjónustu .
Þau byrjuðu smátt en færðu svo út kvíarnar eftir því sem aðsókn jókst og gestum fjölgaði .
Eru í dag á Skipalæk alls sautján tveggja manna gistiherbergi í fjórum húsum – auk þess sem fimm sumarhús eru á bökkum Lagarfljóts .
Barnabörnin tekin við Grétar á Skipalæk lést fyrir nokkrum árum og Þórunn hefur hægara um sig en áður sakir aldurs .
Afkomendurnir eru að taka við , þau er dóttursonurinn Bryngeir og fjögur systkini hans .
Þau hafa raunar öll í tímans rás starfað við ferðaþjónustuna á Skipalæk .
" Þetta er fjölskyldurekstur , " segir Bryngeir sem einnig rekur gistiheimilið Orminn á Egilsstöðum .
Stóð á sínum tíma vaktina á Edduhótelunum og nam síðar hótelstjórn suður í Sviss .
" Auðvitað eru hótel suður í Evrópu og bændagisting austur á landi mjög ólík starfsemi .
Í grunninn snýst þetta þó allt um að veita fólki sem besta þjónustu , " segir Bryngeir Daði sem getur þess að nú sé háönn ferðaþjónustunnar að ganga í garð .
Eigi að síður sé og hafi verið talsvert umleikis að undanförnu og þar séu siglingar Norrænu ankeri ferðaþjónustu á Austurlandi .
Eystra er raunar talað um ferjudaga ; yfir sumarið kemur skipið frá Færeyjum á miðvikudegi og leggur aftur í haf um hádegi daginn eftir .
" Á miðvikudögum er hér allt fullt af fólki sem er ýmist að koma eða fara .
Mér er næst að halda að þá sé nánast fullbókað á flestum gististöðum hér fyrir austan .
Það þurfum við svo að nýta okkur .
Þeir sem starfa að ferðaþjónustu hér verða að stilla saman strengi sína og t.d. efla afþreyingarþáttinn – svo viðdvöl ferðamanna hér eystra verði lengri en bara sólarhringurinn eins og oft er raunin .
" sbs@mbl.is 