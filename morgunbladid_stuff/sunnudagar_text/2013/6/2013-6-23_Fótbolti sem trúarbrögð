Knattspyrna á heilmikið skylt við trúarbrögð að mati Gunnars Stígs Reynissonar , prests á Höfn í Hornafirði , en hann skrifaði um þessi tengsl í námi sínu í guðfræði .
Hann segir knattspyrnuna klárlega meira en bara leik og bendir á að leikmenn séu oftar en ekki teknir í nokkurs konar dýrlingatölu .
Benedikt Bóas benedik@mbl.is Litla ófædda barnið fær ekkert val .
Það er búið að ákveða með hvaða liði það mun halda í lífinu , það er búið að kaupa dressið , búið að innrétta herbergið og það er jafnvel búið að ákveða að þetta verður fótboltadrengur eða -stúlka .
Barnið fær þannig ekkert val , fæðist sem stuðningsmaður Liverpool , Manchester United , Arsenal eða hvað liðs sem er .
Áður en barnið fær krossinn eða er skírt hefur það fengið búning , skó , samfellu merkta liðinu og fána með Steven Gerrard .
Fólk setur orðið fótboltann framar öllu .
Þá er maður kominn að því að þetta séu trúarbrögð finnst mér , " segir Gunnar Stígur Reynisson , prestur á Höfn í Hornafirði , en í ritgerð sem hann skrifaði fyrir nokkru þegar hann nam við Háskóla Íslands reyndi hann að svara spurningunni um það hvort fótboltaáhugi sé hin nýju trúarbrögð , lífsstíll eða menning .
" Ég tel að það fari alveg eftir því hvernig hugtakið trú er skilgreint .
Ef trúarbrögð eru skilgreind líkt og franski félagsfræðingurinn Émile Durkheim gerir þá er knattspyrna trúarbrögð en hann notar víða hlutverkaskilgreiningu í útskýringunni sinni á trú .
Hann segir trúarbrögð vera dýrkun á einhverjum hlut sem gerir það að verkum að hún sameinar alla í eitt samfélag .
Aðrir hafa skilgreint trúarbrögð á þann hátt að þau séu virkt ferli sem breytist við breyttar aðstæður , lífsmáti sem á sér rætur í viðhorfum og þekkingu .
Sjálf mannsins mótist sem sagt í þessu virka ferli .
Enn aðrir vilja hins vegar skilgreina trúarbrögð þannig að þau vísi á hverja þá hugmynd sem skírskotar til handanveruleika , yfirnáttúrulegra afla eða guða en ýmsir ganga svo langt að segja að hvers kyns fullyrðingar um tilvist þeirra séu í raun trúarlegar því að vísindamenn geti hvorki sannað slíkt né afsannað sem tilgátu , " segir Gunnar Stígur .
" Í sínum breiðasta skilningi má segja að fótbolti sé trúarbrögð .
Eins og ég segi í ritgerðinni og vitna í einn fræðimann : Trú þarf ekki endilega að hafa Guð .
Það er bara ein birtingarmynd af trúarbrögðum .
Fólk bendir á að fótbolti getur ekki verið trúarbrögð því það er enginn guð eða handanheimsvera .
En trúarbrögð myndi ég segja sé eitthvað sem mótar lífsviðhorf þitt algjörlega .
Fyrir marga er þetta trúarbrögð , sérstaklega hér á Íslandi .
" Knattspyrnan hefur ekki táknkerfi en trúin á hana er til staðar Hann segir að því séu í raun nokkrar kenningar uppi um það hvort knattspyrna geti talist einhvers konar trúarbrögð .
Margt megi þó tína til sem sé keimlíkt , svo sem tilbeiðsla á tilteknum leikmönnum , hollusta við sitt lið og fleira .
" Knattspyrna hefur þó ekki það sem trúarbrögð eiga að hafa , eins og táknkerfi um hina altæku skipan tilverunnar og handanveruleika .
Mótrök gegn þessu geta verið að fyrir suma knattspyrnuáhugamenn er knattspyrnan það stór þáttur af lífi viðkomandi að hún verður hin altæka skipan tilverunnar , " segir Gunnar .
Hann telur ljóst að knattspyrna hafi haft gríðarleg áhrif á þau samfélög þar sem hún hefur náð vinsældum .
Það megi meðal annars sjá í knattspyrnubæjum eins og á Akranesi og víða á Englandi .
" Páfinn hefur einnig tekið hana upp á sína arma og lýst henni sem góðri uppeldisaðferð til að kenna siðferði og bræðralag .
Þrátt fyrir þessar tengingar við kristna trú þá er ekki hægt að segja að knattspyrnan sé trúarbrögð á sama hátt og kristnin er .
Knattspyrna væri þá ný tegund trúarbragða og væri ekki komin til að taka yfir hina kristnu trú heldur væri hún aðeins viðbót við hina miklu trúarflóru heimsins .
" Gunnar Stígur bendir á að líkt og í kirkju sé mikið sungið á knattspyrnuvellinum , á vellinum sé staðið og setið á ákveðnum tímum líkt og í kirkju og hefð sé fyrir ákveðnum klæðnaði á báðum stöðum þótt ólíkur sé .
" Fólk stendur upp þegar guðspjallið er lesið og þegar mark er skorað , " segir hann og bendir á fjölmörg dæmi um leikmenn sem eftir farsælan feril í boltanum séu hafðir í guðatölu .
Þannig séu George Best , Eric Cantona , Bobby Charlton , David Beckham allir í guðatölu hjá stuðningsmönnum Manchester United .
Ian Rush , Robbie Fowler , Steven Gerrard og Jamie Carragher teljist til dýrlinga hjá Liverpool , jafnvel meiri en Bítlarnir frá sömu borg .
Skilyrðislaus ást gegnum sjónvarpið " Það er nokkuð magnað og ótrúlegt hversu blind og gagnrýnislaus ást og tryggð getur verið við eitt félag .
Maður getur haldið með einhverju félagi án þess að hafa komið á staðinn þar sem liðið er staðsett og án þess að hafa farið á leik með liðinu .
Það eina sem viðkomandi hefur upplifað með liðinu er kannski í gegnum sjónvarpið .
Svona tryggð er nokkuð hjartfólgin , þversagnakennd , mjög óhugguleg en þrátt fyrir það er hægt að flokka slíkan mann sem sannan aðdáanda .
Þegar ástin og tryggðin er komin á þetta stig mun viðkomandi styðja lið sitt í einu og öllu , í gegnum súrt og sætt og aldrei hvika frá því .
Oft , þrátt fyrir slakt gengi , er liðið enn besta lið sem til er , það var bara óheppið , " segir Gunnar .
En hvað með þá sem trúa ekki á fótbolta .
Fylgjast ekki með .
Vita ekkert hver Michael Owen , Sol Campell og Thierry Henry eru .
" Þeir sem trúa ekki á fótbolta , ef hægt er að orða það þannig , þeir sem eru trúlausir fatta þetta ekki , skilja þetta ekki .
Að fylgjast ekki með fótbolta er eins og að vera trúalaus í trúnni .
Þeir fatta ekki og skilja ekki hvernig hægt er að hafa svona mikinn áhuga á fótbolta – þetta er bara leikur .
Eða þeir sem eru trúlausir segja : Hvernig getur þú trúað á guð – hann er ekki til .
Knattspyrna er bara svo miklu meira , þetta er eitthvað sem er í hjartanu í okkur .
Sama er með Guð , þó við sjáum hann ekki er hann í hjartanu í okkur , " segir presturinn að lokum .
" Knattspyrna er bara svo miklu meira , þetta er eitthvað sem er í hjartanu á okkur .
Sama er með Guð , þótt við sjáum hann ekki er hann í hjartanu , " segir Gunnar Stígur sem hefur mikinn áhuga á að skoða líkindi með trú og knattspyrnu .
Bæði knattspyrnan og kristin trú hafa dygga og einlæga fylgjendur .
Báðir þessir hópar ferðast oft langar leiðir til að tilbiðja eða standa með liði sínu .
Þegar farið er að tilbiðja , hvort sem það er í kirkju eða á knattspyrnuvelli , klæðir fólk sig upp .
Knattspyrnuáhugamenn fara í liðsbúninginn og kirkjugestir í betri fötin .
Í kirkju eru sungnir vissir söngvar við ákveðin tilefni og það sama er hægt að segja um knattspyrnuleiki .
Eins er staðið upp á vissum tímum bæði í messum og á leikjum .
Knattspyrna og kristni eiga það sameiginlegt að hafa útilokað konur í hæstu embættin .
Konur fá ekki prestsembætti hjá kaþólikkum en kvennaknattspyrna hefur fengið lítinn sem engan stuðning .
Hún er sjaldan sýnd í sjónvarpinu og fær ekki mikinn fjárhagslegan stuðning .
Alls kyns minnisvarðar hafa verið reistir til minningar um leikmenn og liðna atburði í knattspyrnusögunni .
Tveir merkir minnisvarðar eru við Old Trafford , leikvang Manchester United .
Annar þeirra er klukka sem er ávallt fjórar mínútur yfir þrjú en það er sá tími þegar München-slysið varð .
Minnisvarðar á borð við klukkuna hafa gríðarlega merkingu fyrir aðdáendur Manchester United .
Þeir hafa að geyma sameiningartákn fyrir áhangandann sem fær hann til að finna fyrir samkennd með félaginu og öðrum áhangendum .
Dagsetningar eru mikilvægar bæði í kristinni trú og í knattspyrnunni .
Í kristinni trú eru nokkrar dagsetningar mikilvægari en aðrar eins og páskar , fastan og jólin .
Í knattspyrnunni – þá helst í löndum eins og Englandi , Þýskalandi , Ítalíu og Spáni – er dagsetning eins og mánaðamót ágúst / september mikilvæg .
Þá á sér stað eins konar fögnuður vegna fæðingar nýs knattspyrnutímabils og er hægt að líkja því við jólin þar sem kristnir fagna fæðingu Jesú .
Apríl og maí eru einnig mikilvægir í knattspyrnunni en þá er tímabilið á enda og má sjá líkingu þar við páskahátíðina , þó sérstaklega föstudaginn langa þegar Jesús er krossfestur .
Þegar komið er undir lok tímabilsins hellist yfir margan áhugamanninn um knattspyrnu blanda af sorg og gleði .
Í júní og júlí kemur svo " fastan " hjá knattspyrnuáhugamönnunum en þá er sumarfrí í knattspyrnunni .
Í rauninni er fastan aðeins annað hvert ár því inn kemur heimsmeistarakeppnin og svo Evrópukeppnin .
