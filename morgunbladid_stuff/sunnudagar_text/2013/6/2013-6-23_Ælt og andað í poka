Líf konunnar getur verið flókið og oft geta komið upp klikkuðustu aðstæður þegar síst er von á og þá er gott að vera alltaf við öllu búin .
Í vikunni frétti ég af einni vandaðri konu sem hafði ákveðið að halda sómasamlega upp á 17. júní – eins og konur gera .
Konan vaknaði snemma morguns hinn 17 þrátt fyrir að hafa haldið aðeins of vel upp á fæðingardag Jóns Sigurðssonar hinn 16 .
Konan reif sig á fætur snemma , fór út að hlaupa , bar á sig bólgueyðandi andlitsmaska og drakk nokkra græna drykki áður en hún smellti sér í spariguggugallann .
Í sínu fínasta pússi mætti hún með börnin í miðbæ Reykjavíkur en hún gleymdi alveg að taka það með í reikninginn að börn vilja helst hanga endalaust í hoppköstulum og tívolítækjum og það getur tekið á mæður sem eru ekki nógu heilsuhraustar .
Þegar börnin heimtuðu að fara í tæki sem snérist í allt of marga hringi , en virtist þó saklaust svona úr fjarlægð , lét hún tilleiðast .
Hún var búin að bíða í um það bil 20 mínútur í röð fyrir framan tækið þegar röðin kom loksins að henni .
Hún lyfti kjólnum upp og klifraði upp í tækið en grunaði ekki að hún myndi líklega ná lágpunkti tilveru sinnar nokkrum augnablikum síðar .
Þegar tækið var um það bil hálfnað varð konunni svo hryllilega óglatt að hún sá sér ekki annað fært , þegar ælan var komin upp í munninn , en að láta hana gossa út fyrir tækið ( svo lítið bæri á ) .
Í örvæntingu leit hún í kringum sig og vonaði heitt og innilega að enginn hefði séð til hennar .
Hún var svo ringluð og svo óglatt að hún sá alls ekki skýrt .
Hún prísaði sig sæla yfir því að hafa verið með stóran trefil um hálsinn þannig að hún gat þurrkað síðustu æludropana úr andlitinu með treflinum og stungið honum síðan í töskuna sína og haldið áfram gleðinni í bænum .
Sagan af ælandi konunni í tívolítækinu er líklega ekki af fyrsta skipti sem kona ælir við óheppilegar aðstæður .
Ég veit um eina sem neyddist einu sinni , eftir að hafa verið allt of glöð kvöldinu áður , að æla ofan í GUCCI-tösku .
Þegar hún réð ekki lengur við ógleðina ákvað hún frekar að láta töskuna finna fyrir því en að verða sér til háborinnar skammar í leigubíl í erlendri stórborg .
En það var náttúrlega bara vegna þess að hún er vönduð og fín dama .
Önnur kona var í svipuðu ásigkomulagi á dögunum í bílalúguröðinni fyrir utan KFC þegar hún þurfti skyndilega að losa sig við fæðu síðasta sólarhrings .
Hún sá ekkert annað í stöðunni , þegar ógleðin náði tökum á henni , en að opna bílhurðina og láta vaða og lét eins og ekkert hefði ískorist þegar röðin kom að henni og vinkonu hennar í lúgunni .
Konurnar í bílnum þökkuðu svo fyrir að keyra um á bíl með skyggðum rúðum svo það hefði ekki sést hvaða glæsikonur þarna væru á ferð .
Sá sem hefði séð til þeirra hefði án efa getað náð sér í aukapening með því að hringja inn fréttaskot í DV eða Séð og heyrt .
Sá lærdómur sem draga má af þessu er að vera alltaf með plastpokarúllu í töskunni .
Þú veist aldrei hvað gerist næst í lífi þínu .
Ef þú þarft ekki að æla í pokann getur vel verið að það komi upp sú staða að þú þurfir að anda í pokann ...
og þá bara gerir þú það ! martamaria@mbl.is 