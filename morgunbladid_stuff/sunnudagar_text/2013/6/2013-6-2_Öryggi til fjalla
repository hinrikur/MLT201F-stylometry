Vetrarferðamennska er ört vaxandi atvinnugrein hér á landi og samhliða því stunda æ fleiri Íslendingar útivist á veturna .
Eins og allir vita getur íslenska veðrið leikið ferðalanga grátt og til þess að gera fólki auðveldara að leggja mat á aðstæður hefur Veðurstofan tekið upp á því að birta snjóflóðaveðurspá á vef sínum , veður.is .
Snjóflóðaspá " Snjóflóðaspáin er gerð fyrir þrjú landsvæði fyrst um sinn , norðanverða Vestfirði , utanverðan Tröllaskaga og austasta hluta Austfjarða , " segir Auður Elfa Kjartansdóttir landfræðingur á Veðurstofunni .
" Ástæðan fyrir valinu á þessum stöðum er sú að þetta eru helstu fjallasvæðin hér á landi , þau geta verið mjög snjóþung og snjófljóð eru algeng .
Þá eru þetta vinsælir staðir fyrir vetraríþróttir og ferðamennsku .
Við þekkjum líka vel til , erum með snjóathugunarmenn í föstu starfi og snjóalögin eru vel kortlögð .
" Auður segir snjóflóðaspánna gagnlega fyrir útivistarfólk , þar með talið á fjallaskíðum eða á vélsleðum , en einnig vegagerðina og skíðasvæðin .
" En hún er þannig að við hugsum um stór landsvæði frekar en einstök gil og kletta .
" Snjóflóðaspáin er gefin út tvsivar í viku , á mánudögum og fimmtudögum klukkan 16 .
" Hún er unnin þannig að snjóathugunarmenn grafa í snjóinn og skrásetja kristalgerð , kristalstærð og hitastig , en með því móti sjáum við hvernig snjórinn ummyndast , " segir Auður .
" Við erum einnig með mæla víða í fjöllum , þar sem snjódýpt og hitastig snævar er skráð .
Svo erum við með mikið af snjóstikum sem reglulega er lesið af .
Allt þetta berum við saman við veðurspána og okkar mælakerfi og á þeim grunni gefum við út snjóflóðaspá .
" Ferðahegðun Snjóflóðaspáin er á forsíðu Veðurstofunnar undir flipanum snjóflóð og hættustigið er skilgreint út frá alþjóðlegum stöðlum , en það má sjá á töflu hér á síðunni .
Þar er annarsvegar talað um stöðugleika snjóþekjunnar og svo líkur á snjóflóðum .
" Ferðahegðun hefur mikið að segja um öryggi til fjalla , " segir Auður .
" Snjóflóðaspáin ætti að vera einn liður í því að lágmarka hættuna , en margt fleira þarf að hafa í huga .
Til að mynda eru ýlir , skófla og stöng gjarnan skilgreind sem hin heilaga þrenning varðandi snjóflóðahættu .
Ef fólk er með þennan búnað , kann að nota hann og ferðast saman , þá dregur það mikið úr áhættunni .
" Einnig eru komnir til sögunnar bakpokar sem blása upp ef þeir lenda í flóði , þannig að skíðamaðurinn flýtur frekar ofan á því .
" Það er mikilvægt að fara ekki ofan í gil eða skálar þar sem hættan er mest , halda sig frekar uppi á hryggjum , og takmarka viðdvöl á hættulegum svæðum – koma sér fljótt úr snjóflóðafarveginum , " segir Auður .
" Loks þarf að gæta þess að dreifa mannskapnum og að aðeins fari einn í einu um hættulegar brekkur .
" Aldrei of seint Snjóflóðaspáin hjálpar fólki að meta aðstæður áður en haldið er af stað .
En það er aldrei of seint að hætta við , þó að það geti verið erfitt að sætta sig við það eftir langt ferðalag .
Þegar komið er á staðinn er mikilvægt að endurmeta aðstæður , skyggnast eftir nýföllnum flóðum , aðgæta hvort brestir eru í snjóþekjunni og hvort hún fer á hreyfingu þegar gengið er á henni og eins geta hitabreytingar verið hættulegar .
Það á að vera regla að grafa í snjóinn til að átta sig á lögunum í snjónum , hvar veika lagið er , hvar hann skríður fram og hversu þykkur flekinn er .
Til þess er líkt eftir álaginu sem fylgir því að skíðamaður fari niður brekkuna , en það er jafnan skíðamaðurinn sem kemur flóðinu af stað , eins og sést á ofangreindri mynd og myndum Árna Sæbergs aftar í blaðinu .
Jafnvel þó að lagið sé þunnt getur það svipt með sér skíðamanninum og orðið til þess að hann lendi á stórum steini eða fari fram af kletti , þannig að mikilvægt er að sýna aðgát í hvívetna .
Ef snjóflóðahætta er fyrir hendi er talað um að óhætt sé að renna sér niður brekka sem eru ekki í meira en 30 gráðu halla og eru til litlir hallamælar til að leggja mat á það .
Það má vel eiga fínan dag á skíðum , þó að það sé ekki í bröttustu brekkunum .
Þjóðmál Pétur Blöndal pebl@mbl.is " Öryggisbúnaðurinn skiptir miklu máli , ýlir , skófla og stöng .
Ýlirinn sendir stöðugt út merki og ef ferðafélagi lendir í snjóflóði , þá geta hinir sett á móttöku og leitað að honum .
" Ólafur Þór Júlíusson leiðsögumaður Grafið í snjó Hér er grafið í snjóinn til að kanna snjóflóðahættu .
Eins og sést fer afmarkaður fleki á hreyfingu og skilin í snjónum eru alveg slétt .
Þegar myndirnar voru teknar hafði Veðurstofan lýst yfir " mjög mikilli hættu " .
Einnig er beitt þeirri aðferð að stinga fingrum í snjóinn eða hníf til að athuga viðnámið í þeim lögum sem safnast hafa fyrir .
