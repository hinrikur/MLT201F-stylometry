Jesús Kristur var maður sátta og samlyndis .
Mótmælin og ólgan sem gengið hafa yfir Brasilíu undanfarna daga hefðu því eflaust ekki verið honum að skapi .
Og svo þarf hann að horfa upp á ófriðinn af stalli sínum á Carcovado-fjalli yfir Ríó de Janeiró , þar sem hann hefur staðið án þess að haggast í meira en átta áratugi – með opinn faðminn .
Styttan " Frelsarinn " hefur um langt skeið verið helsta kennileiti Ríó og landsins alls , ef út í það er farið .
Hún var reist á árunum 1926 til 1931 .
Styttan var gerð á hápunkti deco-listarinnar og er , að því er næst verður komist , umfangsmesta listaverk þeirrar gerðar í heiminum .
Styttan er þrjátíu metra há og þá er stallurinn , átta metrar , ekki talinn með , og faðmurinn er hvorki meira né minna en 28 metrar .
" Frelsarinn " vegur 635 tonn .
Styttan er í senn tákn fyrir kristindóm og frið en framkvæmdin var að mestu fjármögnuð af kaþólikkum í Brasilíu .
Kostnaður var tæpar 400 milljónir króna á núvirði .
Verkfræðingurinn Heitor da Silva Costa hannaði styttuna en hún var höggvin af fransk / pólska myndhöggvaranum Paul Landowski .
Innra lagið er styrkt steypa og tálgusteinn hið ytra .
Var það efni valið vegna góðrar endingar .
Fyrir sjö árum helgaði erkibiskupinn af Ríó kapellu undir styttunni sem þýðir að nú geta kaþólikkar efnt þar til skírna og hjónavígslna .
Njóta slíkar athafnir að vonum vinsælda .
Á ýmsu hefur gengið gegnum tíðina .
Fyrir fimm árum varð " Frelsarinn " fyrir eldingu og laskaðist lítillega á höfði og fingrum .
Gert var að sárum hans .
Mikil reiði braust síðan út fyrir þremur árum þegar húsamálari nokkur krotaði á Krist í nafni graffítílistar .
Honum var stungið í steininn .
Enda þótt " Frelsarinn " í Ríó sé án efa frægasta Jesústytta í heimi er hún aðeins sú þriðja stærsta .
Cristo de la Concordia í Cochabamba í Bólivíu var lengi sú stærsta , 44 metrar , en fyrir þremur árum var vígð ný stytta af Kristi í bænum Swiebodzin í Póllandi sem er hvorki meira né minna en 52 metrar með kórónu og stalli .
