1 Soffía Sæmundsdóttir opnar sýninguna " Kleine Welt II / documenti " í sýningarsal Íslenskrar grafíkur , Tryggvagötu 17 , á laugardag klukkan 16 .
Hún sýnir verk á pappír sem hún vann í vinnustofudvöl í Þýskalandi .
2 Norski kórinn Ljomen Blandakor heldur tónleika í Langholtskirkju á laugardag klukkan 16 .
Kórinn er hér í tilefni 30 ára afmælis síns .
Einnig koma Kammerkór Mosfellsbæjar og hópur úr Óperukórnum fram .
3 Fjöllistamaðurinn Gylfi Ægisson opnar myndlistarsýningu á Sjávarbarnum á Grandagarði á laugardag klukkan 15 .
Sýningin er liður í Hátíð hafsins .
Gylfi sýnir ný og eldri málverk , meðal annars akkeri og máluð skipsstýri , sem margir halda upp á , og myndir af bátum og fólki .
Þá mun Gylfi taka lagið .
4 Fyrsta júní verður opnuð í verslun og veitingastofu Þjóðmenningarhússins sýning á vatnslitamyndum eftir Derek K. Mundell .
Sýninguna kallar hann " Birtubrigði " .
Í myndunum leitast Derek við að túlka birtuna á Íslandi en hann telur vatnsliti henta einkar vel til að fanga hina tæru birtu .
5 " Uppímót " nefnist sýning á málverkum sem Guðbjörg Sigmundsdóttir , Gugga , opnaði í Listhúsi Ófeigs við Skólavörðustíg 5 , á föstudaginn var .
Sýningin var unnin sérstaklega inn í rými listhússins .
