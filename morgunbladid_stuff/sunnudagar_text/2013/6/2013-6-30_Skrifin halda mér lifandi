Ég var að kenna nemendum í fræði og framkvæmd við Listaháskóla Íslands þegar þessi bók fór að þrengja sér upp á mig .
Ég sá í hendi mér að svona reynslujátningar gætu verið gagnlegar fyrir nemendur .
Þegar ég var byrjaður að skrifa sýndi ég einum af mínum mörgu efnilegum nemendum handritið , sem fannst þetta spennandi , og góðum vini mínum sem er fyrrverandi prófessor í félagsfræði , sem fannst þetta áhugavert og sá í þessu tengingu við samfélagið .
Það gladdi mig því það er mín einlæga skoðun að leikhúsið sé af samfélaginu fætt og eigi að gjalda þá skuld til baka .
Ég varð því sannfærður um að bókin ætti erindi við fleiri en bara leikhúsfólk , " segir Sveinn Einarsson leikstjóri , rithöfundur og fyrrverandi leikhússtjóri til tuttugu ára , fyrst hjá Leikfélagi Reykjavíkur í Iðnó og síðan Þjóðleikhúsinu , um bókina Af sjónarhóli leikstjóra sem gefin er út af Bókmenntafræðistofnun Háskóla Íslands .
Að sögn Sveins er bókin hugsuð sem fyrsta bókin í nýrri ritröð þar sem íslenskir leikstjórar miðla af reynslu sinni .
" Það gladdi mig mjög að Bókmenntafræðistofnun ætli að gera úr þessu ritröð , því mér fannst kominn tími til að rétta aðeins hlut leikstjóra hérlendis .
Það er eins og fáir gagnrýnendur á Íslandi geri sér grein fyrir hvað leikstjórinn sem slíkur er miðlægur í öllu leikhúsi á 20. öld .
Að Jóni Viðari Jónssyni , Ólafi Jónssyni og Ásgeiri Hjartarsyni undanskildum þá er sjaldan að gagnrýnendur greini sýningar út frá heildarsýn í túlkun hópsins sem leikstjórinn ber höfuðábyrgð á , " segir Sveinn sem var einn stofnenda Félags leikstjóra á Íslandi árið 1972 ásamt á þriðja tug annarra leikstjóra , en þeirra á meðal voru Jón Sigurbjörnsson , Benedikt Árnason , Gísli Alfreðsson , Stefán Baldursson , Gísli Halldórsson , Bríet Héðinsdóttir , Brynja Benediktsdóttir , Baldvin Halldórsson og Helgi Skúlason .
" Fljótlega bættist hörkulið í hópinn , þeirra á meðal Kjartan Ragnarsson , Þórhildur Þorleifsdóttir , Þórhallur Sigurðsson og María Kristjánsdóttir , " segir Sveinn og tekur fram að upptalningin sín gæti verið enn lengri .
" Íslenskir leikstjórar hafa oft verið tregir að tala um verk sín og sumir haft á orði að verkin eigi bara að tala fyrir sig sjálf , en mér finnst nauðsynlegt að koma þessum fróðleik á framfæri í bókarformi , " segir Sveinn og bætir við : " Þessi bók er ekki frumleg að neinu leyti nema því að þetta er í fyrsta sinn sem þetta er gert á Íslandi .
Þegar ég var að lesa leikhúsfræði í Stokkhólmi og París las ég margar svona bækur enda var það partur af mínu námi að kynna mér hvernig leikstjórar ynnu , " segir Sveinn og tekur fram að hann sakni þess mikið að leikhúsfræði sé enn ekki kennd sem sérstök námsbraut við HÍ .
" Enda eru háskólar annars staðar á Norðurlöndum löngu búnir að koma sér upp slíkum námsbrautum .
" Treysta þarf innsæinu Í Af sjónarhóli leikstjóra fjallar Sveinn um fjórtán valdar uppfærslur sínar frá árunum milli 1968 og 2008 , en á löngum ferli eru uppsetningar hans ríflega hundrað og í nokkrum löndum .
Má þar nefna á fimmta tug sjónleikja á sviði , tíu óperusýningar auk ýmissa kabaretta , samsettra dagskráa , sjónvarpsverka og sviðsettra leiklestra .
Aðspurður hvernig hann hafi valið þær sýningar sem fjallað er um í bókinni segist Sveinn hafa haft fjölbreytnina efst í huga .
" Sýningarnar sem ég segi frá endurspegla væntanlega fjölbreytni í verkefnavali , enda fannst mér skemmtilegast að vera ekki alltaf í sama hjólfari heldur vildi ég takast á við ólíkar tegundir leikrita og leikstíla , " segir Sveinn og rifjar upp að hann hafi m.a. sett upp klassísk verk , íslensk verk , framúrstefnuverk , óperur , barnaleikrit og revíur .
Meðal þeirra verka sem Sveinn hefur tekist á við og fjallað er um í bókinni eru sígild leikrit á heimsvísu , þ.e. Antígóna Sófóklesar , Afturgöngur og Pétur Gautur eftir Ibsen , Fedra eftir Racine og Hamlet Shakespeares .
Af íslenskum leikritum sem Sveinn segir frá sviðsetningum sínum á eru Galdra-Loftur Jóhanns Sigurjónssonar , eigin leikgerð á Kristnihaldi undir Jökli eftir skáldsögu Halldórs Laxness , Útilegumennirnir eftir Matthías Jochumsson og Gullna hliðið eftir Davíð Stefánsson .
Jafnframt fjallar hann um uppfærslu sína á Amlóða sögu , spunaverki á hamletskum grunni sem Bandamenn sýndu víða um heim , framúrstefnuverkinu Yvonne Búrgundarprinsessa eftir Gombrowicz og óperunum Cavalleria Rusticana eftir Mascagni og I Pagliacci eftir Leoncavallo .
Athygli vekur að stíllinn á köflum bókarinnar er nokkuð ólíkur og því liggur beint við að spyrja Svein hvað valdi .
" Við Trausti Ólafsson , ritstjórinn minn , ræddum það talsvert hversu akademísk bókin ætti að vera , en það var tvennt sem ég vildi alls ekki .
Annars vegar vildi ég ekki hafa neinar tilvitnanir því leikstjóri vinnur sýningar aldrei akademískt heldur sjálfkvæmt .
Leikstjórinn þarf þannig alltaf að treysta innsæi sínu og hugmyndaflugi á æfingum , en getur rökstutt hlutina eftir á .
Hins vegar vildi ég fá leyfi til að hafa ólíka stíla á köflunum sem kallast á við það að maður nálgast verkin alltaf á forsendum þeirra sjálfra og því með ólíkum hætti .
Mér fannst mikilvægt að bókin endurspeglaði þetta , " segir Sveinn , en sem dæmi má nefna að lokakafli bókarinnar byggist að mestu á dagbókarskrifum Sveins á uppsetningartíma óperanna Cavalleria Rusticana og I Pagliacci sem sýndar voru saman haustið 2008 .
Leikhús án leikskálda er vont " Ég valdi að fjalla um þessa óperusýningu í bókinni af því að þetta var síðasta stóra uppfærslan mín .
Sýningin var óður til listanna og því viðeigandi lokapunktur .
Með henni vildum við draga fram hvernig leiklistin í öllum sínum formum , líka óperunni , getur glatt og bætt mannlífið , " segir Sveinn .
Hér liggur beint við að spyrja Svein hvort hann sakni þess aldrei að leikstýra stórum uppfærslum .
" Sá sem einu sinni er leikstjóri getur náttúrlega aldrei látið af því ef hann fær tækifæri til þess .
Hins vegar búum við í samfélagi þar sem rótgróin vantrú er á fólki sem komið er yfir ákveðinn aldur , " segir Sveinn og tekur fram að toppstykkið sé enn í fínu lagi .
" Ég er hins vegar alveg sáttur við að vinna að minni uppfærslum núna á borð við sviðsetta leiklestra enda verð ég 79 ára í haust .
Ég hef verið mjög heppinn með verkefni á ferli mínum og fékk m.a. að leikstýra þremur af uppáhaldsóperum mínum , sem er auðvitað stórkostlegt , " segir Sveinn og vísar þar til Brúðkaups Fígarós eftir Mozart , La Bohème eftir Puccini og Grímudansleiksins eftir Verdi .
" Sú fjórða hefur aldrei verið sett upp á Íslandi , en það er Valkyrjan eftir Wagner , " segir Sveinn og dregur ekki dul á að hann hafi ávallt langað til að setja upp Villiöndina eftir Ibsen og Draumleik eftir Strindberg , en það hafi æxlast þannig .
" En mér leyfist ekki að kvarta , enda fékk ég svo mörg önnur tækifæri á ferlinum , " segir Sveinn og bendir á að á síðustu árum hafi hann einnig verið svo lánsamur að hafa meiri tíma til að skrifa .
" Í raun má segja að ég hafi verið á kafi í skriftum , enda mjög margt sem mig langar til að koma frá mér .
Ég skrifa tvo til fjóra tíma á hverjum einasta degi og skrifin halda mér lifandi .
Ég hef lokið við að skrifa þriðja bindið að íslenskri leiklistarsögu sem nær til ársins 1960 og er upp á 600 bls. Ég er búinn að ganga frá stórri bók um Guðmund Kamban sem kemur út í haust ef guð lofar .
Auk þess hef ég skrifað yfirlit yfir sögu leikstjórnar , en á eftir að finna birtingarvettvang fyrir þá samantekt sem er býsna skilmerkileg , þó ég segi sjálfur frá , " segir Sveinn , sem vill að öðru leyti lítið gefa upp um næstu verkefni á ritvellinum .
" Ég get þó upplýst að mig langar til að skrifa um þá blómgun sem varð í íslenskri leikritun á 7. , 8. og 9. áratug síðustu aldar og varpa skýrara ljósi á leikskáldin sem þá komu fram , " segir Sveinn og bendir á að afstaða leikhúsanna til íslenskra leikskálda þurfi að vera jákvæð .
" Forsvarsmenn leikhúsanna verða að gera sér grein fyrir því að hversu vel sem við gerum erlend verk þá verður það aldrei jafnað við frumsköpun .
Ég er þeirrar skoðunar að leikhús án leikskálda sé vont leikhús , " segir Sveinn og tekur fram að hann sjái ýmis teikn þess að íslensk leikritun sé að blómgast á ný .
" Hins vegar mættu menn vera óragari við að setja upp sígild verk , þar á meðal þessi fáu íslensku .
Ég held að hver kynslóð verði að fá að taka afstöðu til þeirra og það sé því skylda leikhúsanna að láta á þau reyna út frá sínum eigin forsendum , " segir Sveinn að lokum og jánkar því að hann fylgist enn afar vel með íslensku leiklistarlífi .
" Enda er ég í eðli mínu mjög forvitinn .
" 