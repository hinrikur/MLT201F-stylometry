Veðrið er eilíft umfjöllunarefni og aldrei virðumst við þreytast á að tala um þetta síbreytilega fyrirbrigði .
Í blaðinu í dag er rætt við fimm veðurfræðinga sem segja sögur af landsmönnum og glímunni við veðrið .
Ekki þó endilega af hinni raunverulegu baráttu við viðsjált veðurfar , ofsaveður , blindbyl og hífandi rok heldur af einhvers konar innri baráttu þeirra sem hringja í Veðurstofuna í leit að svörum við hinu og þessu .
Veðurfræðingarnir segja frá kynnum sínum af svokölluðum góðkunningjum Veðurstofunnar .
Sumir hringja reglulega til að spyrja um sömu hlutina , einn góðkunninginn spyr í sífellu hvenær snjórinn fari – allan veturinn .
Aðrir hringja í síma Veðurstofunnar til að fá húsráð eða jafnvel að prútta um veðrið ! Reyna að fá veðurfræðingana til að lofa klukkutíma af sól til að hægt sé að þurrka þvott ...
jafnvel bara fjörutíu mínútum .
Frásagnir veðurfræðinganna af símtölum í gegnum árin eru stórskemmtilegar .
Ekki síður vekur athygli hversu vel virðist tekið í það að fólk hringi til að ræða allt milli himins og jarðar við fólk sem hefur ekki annað á stefnuskránni fyrir daginn en að sinna sínum veðurvísindum sem best .
Veðurfréttir eru vinsælt efni í sjónvarpi og þegar við sjáum manneskju á skjánum nógu oft fer okkur að líða eins og við þekkjum hana .
Þannig leið manninum sem hringdi í Veðurstofuna um árið til að vita hvernig hann ætti að gera uppstúf .
Hann þorði ekki að hringja í tengdamóður sína en treysti móðurlegri rödd veðurfræðingsins í símanum sem hann kannaðist við úr viðtækinu til að leiða sig í sannleikann um sósugerð .
Það er gott að eiga góða veðurfræðinga .
Þolinmæði virðist ekki síður mikilvæg í starfinu en spádómsgáfa .
