Það er við hæfi að ávarpa sjómenn í dag enda er þetta þeirra dagur .
Sjómannadagurinn mun fyrst hafa verið haldinn hátíðlegur árið 1938 .
Hann er jafnan fyrsti sunnudagur í júní nema þegar hvítasunnu ber upp á þann dag , þá er hann næsti sunnudagur þar á eftir .
Frá því á öndverðri öldinni sem leið mun það hins vegar hafa tíðkast að halda sérstakar sjómannamessur í kirkjum áður en skip héldu til veiða eftir vetrarlægi .
Öll eigum við einhverjar tengingar við sjóinn og sjómennsku en þó mismiklar .
Mín tengsl liggja fremur inn til landsins en til sjávarins þótt ekki þurfi ég langt að leita til að finna tengingar út á sjó .
Þannig stundaði afi minn Ögmundur , bóndi og ökumaður í Hólabrekku á Grímsstaðaholti í Reykjavík , útræði í Skerjafirði og eitthvað út á Faxaflóann .
Hann réri til grásleppu- og rauðmagaveiða á vorin til að draga björg í bú þótt það væri aðeins brot af hans lífsbjargarviðleitni .
Þetta minnir hins vegar á að flest býli nærri sjávarsíðunni reiddu sig að einhverju leyti á sjávarfangið fram undir miðja síðustu öld .
Þótt við værum þá í þann veginn að ganga inn í borgarsamfélagið hafði ekki enn verið tekin upp félagsleg verkaskipting í þeim mæli sem síðar varð .
Að mörgu leyti sakna ég grásleppukarlanna við Ægisíðuna þegar þeir komu að landi með aflann við mikla hrifningu og spenning okkar krakkanna .
Ég er fæddur um miðja síðustu öld en það er ekki lengra síðan en svo að Ægisíðan í Reykjavík var enn vettvangur sjávarútvegsins .
Þannig mátti þá enn sjá fisk breiddan út til þurrkunar upp af austanverðri Ægisíðunni .
Önnur tenging við sjóinn úr minni fjölskyldu er konu minnar megin og minnir okkur á samfélag fyrri tíðar .
Langafi hennar , Jóakim , var fæddur og uppalinn á Búðum á Snæfellsnesi en þar var þá mannmargt enda stutt í kistur hafsins að sækja lífsviðurværið .
Á Búðum var heilsársbúseta en í verstöðvunum utar á sunnanverðu Snæfellsnesinu var aðeins búseta á vertíðum , til dæmis í Dritvík , einni helstu verstöðinni , þaðan sem 600 til 700 manns réru til fiskjar þegar mest var .
Hákarlaveiðar voru stundaðar frá Búðum fram á fjórða áratug síðustu aldar og kann það að hafa valdið því að Jóakim , hákarlaformaður , hélt norður á Strandir með dætur sínar tvær eftir að hann hafði misst konu sína .
Við Húnaflóann stundaði hann sjóinn og hélt jafnframt sinni litlu fjölskyldu í hlýjum föðurfaðmi .
Þriðja tengingin sem ég nefni er við togaraútgerðina .
Ég hlustaði ungur á frásagnir af Hans , móðurbróður mínum , sem á sínum yngri árum var háseti á togara hjá frænda sínum , Snæbirni , bróður þeirra Sigvalda Kaldalóns og Eggert Stefánssonar óperusöngvara .
Þegar Hans ætlaði að hverfa til annarra starfa kom Snæbjörn skipstjóri á fund ömmu minnar , Ingibjargar í Hólabrekku , og bað hana lengstra orða að beita sér fyrir því að Hans sonur hennar hætti ekki á sjónum .
" Hann hefur svo góð áhrif á starfsandann um borð , hann er söngvinn og alltaf í góðu skapi .
Það skiptir ekki litlu máli að hafa slíka menn í áhöfn á skipi , " sagði Snæbjörn skipstjóri – sem svo aftur minnir okkur á að á skipum – ekki síst þeim sem halda lengi úti – eru lítil sjálfstæð samfélög .
Það á við um þessi litlu samfélög eins og okkar stóra , að andinn skiptir máli .
Stóra samfélagið í litlu samfélögunum , á bátunum og skipunum , á mikla skuld að gjalda – nú sem fyrr .
Við þurfum að hlúa að sjómennskunni og sýna henni ræktarsemi og virðingu .
Það er gott að hugsa til hinnar sögulegu rótar .
Til hamingju með daginn ! Ögmundur Jónasson ogmundur@althingi.is 