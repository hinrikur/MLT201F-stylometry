Aðspurður hvort Arnar Ingi sé tölvunörd heldur hann því fram að svo sé ekki .
" Ekki mikill í það minnsta .
Ég skrifaði bókina Snakk fyrir Makkapakk fyrir tveimur árum sem seldist mjög vel .
Hún kom þannig til að ég var að vinna á auglýsingastofu og það voru svo margir að spyrja mig um hitt og þetta í kringum Makkann , þannig að ég tók mig til og skrifaði nokkrar síður af þessum grundvallaratriðum sem var alltaf verið að spyrja mig um og dreifði um vinnustaðinn .
Svo voru þessar síður farnar að breytast í bækling og loks ákvað ég bara að breyta þessu í bók sem yrði ekki bara fyrir vinnufélagana .
Hún seldist í þúsundum eintaka .
Ég er ekki tölvunörd , því ég kann ekkert í forritun , en ég er þó örugglega lúði á einhvern hátt .
Það eru þrjár ástæður fyrir því að iPadinn er svona mikil snilld .
Eða spjaldtölvur yfir höfuð .
Í fyrsta lagi er iPadinn meðfærileg tölva , sem er bara stór skjár .
Gagnvirkur skjár þar sem maður notar puttana , sem eru eðlislægustu tól mannanna .
Annað atriðið er pappírsnotkunin , hvað iPadinn getur skorið niður pappírsneyslu .
Það er ábyggilega hægt að skera hana niður um 80% .
Númer þrjú er hvað hann er hentugur fyrir þroska , kennslu og uppfræðslu ungra einstaklinga .
" Ekkert tengdur Apple Aðspurður hverjir séu stærstu þröskuldarnir við notkun spjaldtölva segir hann þá vera nokkra .
" Það fylgja spjaldtölvum ákveðnar hömlur fyrir okkur Íslendinga sem stendur .
Við getum ekki keypt tónlist , kvikmyndir og þætti eins og þau í Bandaríkjunum geta .
Annar þröskuldur er að augun eru ekki gerð fyrir þetta eða í það minnsta er fólk ekki vant því að lesa heilu bækurnar á skjá .
Það er í það minnsta svolítið erfitt að venja sig á þetta til að byrja með .
En stærsti þröskuldurinn er að fólk gerir sér ekki grein fyrir því hvað það getur gert með spjaldtölvurnar .
Það eru ótrúlegir möguleikar í þeim .
Það var enginn sem bað mig um að skrifa um þetta , ég hef engra hagsmuna að gæta og er algjörlega ótengdur Apple , er bara grafískur hönnuður sem hefur mikinn áhuga á iPad .
iPadinn er ótrúlega notendavæn tölva .
Ef fólk fer að fikta með hann sér það að það eru til öpp um allt .
Ef það er ekki til app um það , þá er einhver að búa það til einhvers staðar í heiminum .
Fjölbreytileiki appa eða smáforrita er endalaus .
" Strokið og potað Aðspurður hvernig leiðarvísirinn er byggður upp segist Arnar skipta bókinni upp í nokkra hluta .
" Pínulítill hluti bókarinnar er um þýðingar á íslensku á þessum hugtökum .
Mér finnst sjálfsagt að reyna að stemma stigu við þessum enskuslettum .
Þótt maður nái ekki nema að smokra inn íslensku af og til er það eitthvað .
Fyrsti hluti bókarinnar fer í að skýra hugtökin .
Leyfa fólki að átta sig á aðalhugtökunum og öllu þessu stafræna umfangi sem teygir sig langt .
Síðan er farið í það hvernig þú notar iPadinn í daglegu lífi , sýna þér möguleika spjaldtölvunnar .
Svo er netið og öryggi á netinu til umfjöllunar og hvernig þú nálgast netið í gegnum iPadinn , þetta er svona " internetið og iPadinn " -kafli bókarinnar .
Seinasti hlutinn fjallar um öryggið .
Börn og unglingar eru orðin svo samtvinnuð félagsmiðlum og tölvum að því fylgir ákveðin hætta .
Menn verða að hafa í huga að með svona miklu gagnsæi þarf að fara varlega .
Sérstaklega fyrir óharðnaðar sálir krakka og unglinga .
En talandi um unglinga þá vona ég innilega að bókin hjálpi kennurum til að nota iPadinn við kennslu .
Rafrænar námsbækur – það eru miklir möguleikar í því .
Kennarar geta gert það sjálfir .
Það er bara brilljant .
Þú getur uppfært bækurnar á tveggja ára fresti .
Ef spjaldtölvur eru að fara að taka meira og meira við er eins gott að við notum þær .
Margir skólar eru farnir að nota spjaldtölvur .
Fjölbrautaskólinn í Breiðholti til að mynda og nokkrir grunnskólar líka , meðal annars Árbæjarskóli .
Danska þingið er að taka þetta upp þannig að þar verður ekki lengur dreift pappír út um allt heldur kemur þetta allt á spjaldtölvu .
" Aðspurður um nafnið á bókinni , Hinn al-íslenzki iPad leiðarvísir , segist Arnar hafa spáð í mörg önnur nöfn .
" Fyrst átti hún að heita Snakk fyrir appapakk , en ég óttaðist að þá myndi fólk rugla henni saman við fyrri bók mína , sem hét Snakk fyrir makkapakk .
Svo var ég að velta fyrir mér nafninu Handapat eða Strokið og potað , sem mér fannst mjög snjallt .
En svo þorði ég ekki annað en hafa nafnið svona " basic " , það eina sniðuga í nafninu sem ég leyfði mér að hafa var að hafa z í al-íslenzki .
Fyrst ég ætlaði að hafa þetta þurrt ákvað ég að hafa alveg hundrað ára gamlan þurrleika í þessu .
Eins og Leiðarvísir fyrir unga menn fyrr á öldum eða eitthvað þess háttar , " segir Arnar Ingi .
