Ása Ottesen er þekkt fyrir að vera ávallt með puttann á púlsinum þegar kemur að tísku .
Hún er stílisti fyrir búðina lakkalakk sem systir hennar Jóna Ottesen á og rekur , en búðin hefur vakið mikla lukku .
Hún segir mikilvægt að konur velji sér flíkur sem fara vaxtarlagi þeirra .
Gunnþórunn Jónsdóttir gunnthorunn@mbl.is Hvernig myndir þú lýsa þínum fatastíl ? Hann er frekar einfaldur en stundum svolítið hippalegur .
Mér líður best í svörtum eða dökkbláum gallabuxum , síðum skyrtum eða bolum og svo í bikerleðurjakka við .
Þegar ég fer eitthvert út finnst mér mjög gaman að fara í allt sem er með kögri , loðið eða eitthvað með pallíettum á .
Svo er líka misjafnt eftir líðan og dögum hvernig ég klæði mig , það kemur alveg fyrir að gallabuxur og joggingpeysa verði fyrir valinu út vikuna en svo kannski vikuna á eftir fer ég í kögurkimono , háa hæla og set á mig rauðan varalit .
Hver eru bestu fatakaupin þín ? Sennilega er það Aftur kasmír peysan mín .
Hún er svo svakalega mjúk og hlý og ég nota hana mjög mikið .
En þau verstu ? Ætli það sé ekki þegar ég er að reyna að spara og kaupi eitthvað í Primark sem er svo bara einnota eða úr viðbjóðslegu efni .
Hverju er mest af í fataskápnum ? Ætli það sé ekki mest af skyrtum eða þunnum skyrtujökkum .
Hvar kaupirðu helst föt ? Ég á auðvitað langmest af fötum úr lakkalakk .
Topshop kemur líka sterk inn .
Ég blanda því svo við vintage og svo er ein og ein flík að læðast inn í skápinn úr Aftur .
Áttu þér einhvern uppáhaldsfatahönnuð ? Nei , ég á það ekki .
Pæli ekkert voðalega mikið í þessum hönnuðum þannig séð en hefði samt ekkert á móti því að eiga föt frá Sonia Rykiel og Vivienne Westwood .
Svo finnst mér Bára í Aftur algjör snillingur þar sem hún er að endurnýta gömul efni .
Hvaða þekkta andlit finnst þér með flottan stíl ? Mér finnst Florence Welch mjög flott og einnig Chloé Sevigny .
Manstu eftir einhverjum tískuslysum sem þú tókst þátt í ? Mér finnst þetta ekkert endilega vera tískuslys því ég hef hlegið svo svakalega að myndum frá t.d. 90 ' s tímabilinu að þetta er eiginlega meira tískugrín .
Ég var alveg hress í Buffalo skóm , snákaskinnsplastbuxum , magabolum og með keðjur um mittið .
Áttu þér eitthvert gott stef , ráð eða mottó , þegar kemur að fatakaupum ? Já , ég held það sé mikilvægt að kaupa sér flíkur sem fara vaxtarlaginu .
Ekki bara elta tískubólur því það er ekki alltaf sem tískan fer manni vel .
Svo hef ég reynt að kaupa mér föt sem ég get notað lengi og þess vegna kannski verða svartar klassískar flíkur oft fyrir valinu .
Mér finnst líka að konur eigi að klæða sig eftir aldri , það er ekkert jafn ósmart og að sjá miðaldra konur í gelgjufötum .
Hvert er þitt eftirlætis tísku-tímabil og hvers vegna ? Ég hef alltaf verið hrifin af 70 ' s bóhem tímabilinu þar sem konur voru með stóra hatta , stór sólgleraugu , kvenlegir síðkjólar , heklaðar peysur og pelsar , tala nú ekki um liðað hárið .
Konur eins og Edie Sedgwick , Francoise Hardy og Anita Pallenberg eiga allar heima þarna .
Það er svo mikill glamúr yfir þessu tímabili og konurnar höfðu mikið fyrir að líta vel út án þess að það færi út í öfgar og yrði gervilegt eins og það vill svo oft til í dag .
