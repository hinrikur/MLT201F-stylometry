Í vikunni lagði undirrituð land undir fót ( undir skutbíl réttara sagt ) og tók strikið í nágrannasveitarfélagið Garðabæ .
Í stóra bláa húsinu á holtinu skyldi fjárfest í hamingju - jafnvel þótt hún yrði skammvinn .
Skemmst er frá því að segja að hamingjan fékkst á niðursettu verði í formi húsgagns sem lengi hafði verið þörf á .
Nú var hægt að anda léttar , kippa kannski með servíettum , kertum og öðru sem engin þörf var á en gaman að leyfa að fljóta með .
Nokkurra mínútna hamingja úr innkaupakörfu getur framkallað ótrúlega sælu jafnvel þótt sú sæla endist ekki endilega ævina .
Rithöfundurinn Þorgrímur Þráinsson sem hlaut nafnbótina borgarlistamaður í vikunni er í einlægu viðtali í blaðinu í dag .
Hann er einn allra vinsælasti rithöfundur okkar Íslendinga , afkastamikill og trúr sínum lesendahópi .
Hann fékk að heyra það þegar hann steig sín fyrstu skref sem rithöfundur að fótboltagaurar ættu ekkert að vera að skrifa bækur .
Hann hlustaði ekki heldur hélt sínu striki .
Gerði bara nákvæmlega það sem hann langaði mest til að gera .
Svo vitnað sé í orð Ólafs Stefánssonar þá má með sanni segja að Þorgrímur hafi á ferli sínum náð að skrifa nafn sitt í hjörtu fremur en marmara .
Hans upphefð hefur öll komið frá hamingjusömum lesendum .
Þorgrímur gerir líka mikið af því að gefa til baka til sinna lesenda .
Hann hélt 175 fyrirlestra fyrir ungt fólk á síðasta ári í því skyni að hvetja það til gera það sem færir því hamingju og láta drauma sína rætast .
Hamingjuna er vel hægt að finna í litlum skömmtum í innkaupakörfu en sú hamingja uppfyllir enga alvöru drauma .
Til þess þurfum við að leggja upp í ferð sem er lengri en í næsta bæjarfélag .
