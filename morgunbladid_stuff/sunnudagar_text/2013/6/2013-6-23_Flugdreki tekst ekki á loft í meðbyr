Þegar Þorgrímur Þráinsson skrifaði sína fyrstu bók fékk hann að heyra að knattspyrnumenn gætu varla fengist við skáldskap .
Síðan þá hefur rithöfundurinn skrifað 29 bækur , flestallar metsölubækur og var nýverið útnefndur borgarlistamaður Reykjavíkur .
Hann hefur aftur á móti 24 sinnum fengið synjun um listamannalaun .
Þorgrímur ræddi berdreymi , vin sinn Hemma Gunn og segir að mótlæti sé mest þroskandi .
Júlía Margrét Alexandersdóttir julia@mbl.is Það fór ekki á milli mála að Íslendingar samglöddust Þorgrími Þráinssyni af öllu hjarta á þjóðhátíðardegi Íslendinga .
Rithöfundurinn var útnefndur borgarlistamaður Reykjavíkur og heillaóskirnar sem hann tók við voru á borð við : , , Loksins ! " og , , Kominn tími til ! " Þrátt fyrir að enginn hefði þó beinlínis verið að bíða eftir einmitt þessari viðurkenningu má kannski rekja hluta viðbragðanna til þess að þrátt fyrir að hafa skrifað 29 bækur á 25 árum , flestallar metsölubækur , hefur honum verið synjað um listamannalaun í 24 skipti .
Svo ekki sé minnst á að á fimm mínútna fresti er einhver bók eftir Þorgrím fengin að láni á bókasöfnum landsins .
" Mér heyrðist á ræðu Einars Arnar Benediktssonar í Höfða að útnefningin snerist ekki aðeins um bókaskrif heldur líka það að sinna ungu fólki almennt með fyrirlestrum í skólum , hvetja til aukins lesturs , kenna skapandi skrif og það að ég skyldi gefa grunnskólanemendum 8 bóka minna á rafrænu formi til að auðvelda þeim að lesa sem glíma við lestrarerfiðleika .
Það að vera borgarlistamaður hefur fjölbreytta skírskotun .
" Þorgrímur er hins vegar svo velviljaður í garð samferðafólks að hann segist bara vera ánægður með hve margir frábærir listamenn eiga þess kost að fá þessi laun og hann gruni að dag einn detti hann sjálfur inn .
Þorgrímur er ekki vanur að pakka því inn í umbúðir sem hrærist innra með honum .
Í ræðu sinni í Höfða sagði hann að eftir að honum hefði verið tilkynnt tíðindin hefði engill sest á hægri öxlina á honum og hoppað af gleði en púkinn á þeirri vinstri hefði hvíslað að hann ætti þetta ekki skilið .
, , Við þekkjum öll þá tilfinningu að efast um okkur sjálf annað slagið jafnvel þótt við vitum innst inni að okkur séu allir vegir færir .
Við eigum að fylgja ástríðunni , ekki bara gæla við hana .
" Við byrjum á að ræða um manninn sem svipaði um margt til Þorgríms .
Sá maður , Hermann Gunnarsson , kallaði Þorgrím gjarnan fósturson sinn .
Það kom því ekki á óvart að Þorgrímur tileinkaði vini sínum útnefninguna sem og Steinari J. Lúðvíkssyni rithöfundi , sem hvatti hann eindregið til skrifta .
, , Hemmi Gunn sagði oft í gríni að hann hefði kennt mér allt sem ég kunni í fótbolta , " segir Þorgrímur en glókollarnir urðu hvor á vegi annars í Val þegar Þorgrímur var tvítugur og flutti frá Ólafsvík .
Hemmi lék í auglýsingum fyrir fyrstu bækur rithöfundarins og Þorgrímur segir hann hafa að vissu leyti verið sína fyrirmynd hvað varðar viðmót og að snerta hjörtu fólks .
, , Það var mesta gæfa Hemma Gunn , og þeirra sem nutu samvista við hann , hve hlýr hann var og gefandi .
Hans nærvera og gleði var guðsgjöf , þótt ég geri mér líka grein fyrir því að hann var oft einmana , eins og við erum flest .
Ég var staddur í Bandaríkjunum þegar vinur minn færði mér tíðindin .
Sumar andlátsfréttir tengir maður alltaf við staðsetningar .
Ég var reyndar í þessu húsi ( innsk .
blm : viðtalið fór fram á Hótel Marina ) þegar ég heyrði af andláti Johns Lennon .
Ég var að aka yfir brú í Staðarsveit þegar ég heyrði af dauða Elvis Presley og staddur í fjósi þegar fréttin um fráfall Roberts Kennedy barst um heimsbyggðina .
" Svo undarlega vill til að Þorgrímur var í París þegar Díana prinsessa lét lífið þar í landi og í Mónakó þegar Grace Kelly lést í bílslysi .
, , Hemmi Gunn og fleira frábært fólk sem ég umgengst á stóran þátt í mínum þroska .
Ennfremur Guðmundur Þorgrímsson , móðurbróður minn , sem skólaði mig til í sveitinni .
Eiginkona mín , Ragnhildur Eiríksdóttir , á reyndar stærstan hlut að máli enda er hún engill og var send til mín af himnum ofan .
Við pössum mjög vel saman af því að ég er geimvera .
Svo vita allir foreldrar að einn mesti þroskinn felst í því að ala upp börn , með öllu sem því fylgir .
Börnin mín eiga því hrós skilið .
" Afköst Þorgríms eru óvenjuleg .
Auk bókaskrifa hefur hann jafnan ótal járn í eldinum .
Á síðasta ári hélt hann 175 fyrirlestra fyrir ungmenni í grunnskólum landsins um mikilvægi sjálfstrausts , hann hvatti þau til að láta drauma sína rætast , gera góðverk og margt fleira .
Orka hefur einkennt öll hans störf , blaðamennsku , ritstjórn og framkvæmdastjórn Tóbarsvarnarnefndar í mörg ár .
Hann vílar ekki fyrir sér að lesa handrit fyrir ókunnuga , sem eru að reyna fyrir sér í skrifum , endurgjaldslaust .
Þá hittir hann stundum krakka sem hann er beðinn um að ræða við af því að þau finna sig ekki í tilverunni .
, , Maður þarf ekki að verðleggja allt sem maður gerir .
" Verð að treysta lífinu Fyrir nokkrum árum henti Þorgrímur gaman að því í viðtali að hann yrði að passa að vera ekki of duglegur eða afkastamikill til að lenda ekki í skammarkróknum og vera vændur um óvönduð vinnubrögð .
Og þar sem hann var landsliðsmaður í knattspyrnu þegar hann skrifaði sína fyrstu bók efuðust sumir um að knattspyrnumenn gætu fengist við skáldskap .
Þorgrímur er ekki erkitýpan , svo mikið er víst .
Kannski á fólk erfitt með að ímynda sér að einstaklingur , sem hefur aldrei talist mikið bóhem , geti orðið rithöfundur .
En það er ekki sjúss , 101 Reykjavík og Herrafataverslun Kormáks og Skjaldar sem gera fólk að rithöfundum .
Þorgrímur hefur sannað það .
, , Rithöfundar hljóta að vinna mishratt eins og hver annar starfsmaður .
Það er ekki endilega sami gangur á þeirra verkum þótt verklagið geti verið jafngott .
Hugmyndir hellast yfir mig eins og aðra og ég þarf ekki að réttlæta það að vera afkastamikill .
En hvað er að vera afkastamikill á þessum vettvangi ? Ég hef hitt rithöfunda sem hafa sagt mér að þeir hafi sífellt verið að breyta og bæta og að lokum fjarlægt frumneistann úr sögunni með ofurnákvæmni .
Við erum alltaf að reyna að ná einhverri fullkomnun en það er vonlaust að ná til allra í einni bók .
Ég er tiltölulega opinn og afslappaður gagnvart lífinu og þess vegna hrynja góðar hugmyndir í fangið á mér .
Tækifærin blasa við ef maður treystir lífinu fyrir því sem verða vill .
Lífið er með vökul augu og verðlaunar þá sem treysta .
Og náttúran kveikir neista .
Flest okkar þurfa að hægja á og njóta .
Sumir lifa lífinu með lokuð augun alla ævi en vakna of seint .
Mér hentar oft vel að skrifa á kaffihúsum .
Eflaust halda einhverjir að ég sé að leika mér en skyndilega poppar upp bók .
Ég á auðvelt með að vinna í skarkala , svo fremi að ég viti á hvaða leið ég er , og fæ orku frá skvaldri í kringum mig .
" Þorgrímur segist geta horft á hugmyndirnar þegar hann skrifar og lýsa því eingöngu sem við honum blasir .
, , Ég veit ekki hvort aðrir rithöfundar upplifa það sama og ég en það er eins og ég sé að horfa á kvikmynd þegar ég skrifa .
Ef ég lendi í vandræðum á ég það til að spyrja persónurnar : , , Bíddu , hvað varstu að segja þarna áðan ? Þetta var sérstaklega sterkt þegar ég skrifaði bókina Allt hold er hey , árið 2004 .
Mig skortir ekki hugmyndir , aðeins tíma , og ég efast um að mér endist ævin til að vinna úr því sem er komið í gagnabankann .
Svo slást sögur um að fá að komast fremst í röðina .
" Aldrei þessu vant verður Þorgrímur ekki á jólabókamarkaðnum í ár en þó líklega mættur aftur í slaginn fyrir næstu jól á eftir .
Hann er að undirbúa spennusögu um ungmenni sem lenda í hryllilegum aðstæðum .
, , Mig langar að sýna íslenskum ungmennum hver veruleiki jafnaldra þeirra í mörgum löndum er .
Það sem ég ætla að skrifa um gæti reyndar alveg gerst á Íslandi því hér á landi hefur fjöldi fólks horfið sporlaust .
Þessi saga verður fremur ólík öðrum sem ég hef gert því flestar hafa verið fremur bjartar .
En svo má reyndar vel vera að önnur saga smeygi sér fram fyrir þessa .
" Bjartar en þó oft yfirskilvitlegar .
Það má vel sjá af bókum eins og Þokunni að Þorgrímur er ekki bara andans maður þessa heims heldur slær hjartað líka á öðru tilverustigi .
Eða hvað ? , , Ég er alls ekki á kafi í dulrænum málum þótt ég hafi upplifað sitthvað , til dæmis á fundum með vini mínum Þórhalli Guðmundssyni miðli .
Það er fátt sem kemur mér á óvart í lífinu því mér finnst eins og undirmeðvitundin viti alltaf hvað er að fara að gerast .
Þótt það hljómi skringilega hef ég góða tilfinningu fyrir því hvað mun gerast næstu fimmtíu árin í lífi mínu án þess að geta rakið það nákvæmlega .
Við búum öll yfir þessum gáfum , sjötta skilningarvitinu , og mig langar að rækta það betur .
Ég stefni að því að verða 110 ára en hef ekki hugmynd um hvers vegna .
" Rithöfundinum virðist vera full alvara .
, , Mig langar að verða gjöfult gamalmenni , taka á móti fólki á öllum aldri og ræða um lífið og tilveruna .
Bæði gefa og þiggja .
Einn helsti tilgangur lífsins er að gera góðverk og hjálpa öðrum .
" Auk þess sem Þorgrímur er næmur dagsdaglega er hann berdreyminn .
, , Ég tel að mig hafi dreymt fyrir hruninu án þess að vita þá hverju mig væri eiginlega að dreyma fyrir .
Í marga mánuði angraði sami draumurinn mig .
Ég sá eldgjá opnast í miðri Reykjavík og ofan í hann hrundu bílar og hús en aldrei fólk og enginn slasaðist .
Þarna voru það auðvitað eigurnar sem sópuðust ofan í gjána .
Það er mín túlkun – eftir á .
" Lætur soninn lesa tíu blaðsíður á dag Bónus og Hagkaup ákváðu nýlega að styrkja fyrirlestrastarf Þorgríms .
Þorgrímur mun áfram ferðast á milli grunnskóla , hitta nemendur í 10. bekk og ræða við þá um lífið og tilveruna .
, , Ég veit að fyrirlestrarnir passa frábærlega inn í mannauðsstefnu fyrirtækja en ef ég myndi markaðssetja mig á þeim vettvangi fyndist mér ég vera að svíkja minn hóp , unga fólkið .
Það sama á við um bækurnar .
Mig langar að skrifa fleiri bækur fyrir fullorðna en þá væri ég að vanrækja ungu lesendurna .
Allt hefur sinn tíma og mér líður eins og ég sé rétt að byrja .
Eftir að hafa haldið alla þessa fyrirlestra fullyrði ég að um 97 prósent ungs fólks séu á réttri leið í lífinu .
Ef það er ekki svo er yfirleitt við okkur foreldra að sakast .
Það segir sig sjálft að börn sem alast upp við erfiða neyslu foreldra , afskiptaleysi eða agaleysi eiga erfiðara með að fóta sig en önnur .
Það læra börnin sem fyrir þeim er haft .
" Þorgrímur hlýtur að vera ágætis uppalandi sjálfur .
, , Ég er fjarri því að vera fullkominn á þeim vettvangi ! Þetta er oft bölvað basl en gífurlega þroskandi .
Maður er í raun alltaf að glíma við sjálfan sig , alveg sama hvað maður tekur sér fyrir hendur .
Ég hef stundum sagt að einn helsti tilgangur lífsins sé að sigrast á sjálfum sér .
Og manni endist ekki ævin til þess .
" Rithöfundurinn lumar þó á nokkuð góðu uppeldisráði .
, , Sonur minn tólf ára þurfti í vetur að lesa 10 blaðsíður í bók áður en hann fékk að fara í tölvuna .
Símar , sjónvarp og tölvur geta verið miklir tímaþjófar og alið á leti sem fer að verða landlæg .
Við sjáum á rannsóknum að 23 ára gamalt fólk hreyfir sig jafnlítið og áttræð gamalmenni .
Það kæmi mér ekki á óvart að sjá , , afvötnunardeildir " eftir nokkur ár fyrir þá sem orðnir fíklar á facebook , twitter , candy crush , sjónvarpsþætti og svo framvegis .
Fjöldi fólks er með frestunaráráttu , er alltaf alveg að fara að breyta til betri vegar en svo er sófinn bara svo rosalega þægilegur .
Ég þekki fólk sem hefur aldrei tíma til að hreyfa sig en þekkir allar persónur í öllum sjónvarpsþáttum ! " Þorgrímur mun halda sem leið liggur á Sólheima í Grímsnesi þegar hann fer út í sólina eftir viðtalið .
Þar á hann það til að flatmaga í sundlauginni með Reyni Pétri og hlusta á göngugarpinn segja frá á sinn einstaka máta .
Og á Sólheimum segist Þorgrímur eiga fjölmarga vini , til að mynda Ágúst Þorvald Höskuldsson sem getur þulið upp ættir og merkisdaga .
, , Sólheimar eru hjarta Íslands og fólkið sem býr þar englar alheimsins .
Það er hvíld frá lífinu að dvelja þar .
" Þú ert ekki bara rithöfundur , Þorgrímur , þú ert Þorgrímur Þráinsson .
Er fólk meira að spá í þig sem manneskju en bækurnar þínar ? , , Ég get ekki ímyndað mér að lesendur mínir geri það .
Ég væri eflaust löngu búinn að átta mig á því ef svo væri .
Krakkar eru falslausir og einlægir , tjá skoðun sína óhikað .
Minn áheyrnarhópur skynjar einlægni , þess vegna treysta krakkarnir mér .
Ég á engan óvildarmann svo ég viti , þekki engan sem talar illa um mig og ég myndi aldrei velta mér upp úr slíku .
Ef manni líður vel í eigin skinni og er meðvitaður um að vera á , , réttri " leið talar maður ekki illa um aðra .
En mótlætið er mest þroskandi enda tekst flugdreki ekki á loft í meðbyr , heldur mótvindi .
" Er tvíbent að vera metsöluhöfundur ? Getur það verið snúið og komið á einhvern hátt niður á manni í umræðunni að vera , , vinsældahöfundur ? " , , Það segir sig sjálft að þegar höfundur nýtur vinsælda eru gerðar meiri kröfur til hans .
Ég hef verið vanur slíku alla ævi og er því býsna vel skólaður í því að vilja sífellt gera betur .
Gildir þá engu hvort um er að ræða blaðamennsku , knattspyrnu , fyrirlestra eða annað sem ég hef tekið mér fyrir hendur .
Að vera meðvitaður um að börn og ungmenni lesa bækur mínar gefur mér vitanlega sjálfstraust til að fara inn í skóla og bera höfuðið hátt .
Á hinn bóginn hafa bækur mínar notið vinsælda frá upphafi , þannig að ég þekki svo sem ekki óvinsældir .
En ég hef sem betur fer lent í allskyns mótlæti ! " Bækur metsöluhöfundarins Þorgrímur hefur selt um 127.800 eintök af bókum .
1989 Með fiðring í tánum 1990 Tár , bros og takkaskór 1991 Mitt er þitt 1992 Bak við bláu augun 1992 Lalli ljósastaur 1993 Spor í myrkri 1994 Amó Amas 1994 Kvöldsögur 1995 Sex augnablik 1996 Meistari Jón : Predikari af Guðs náð .
1997 Margt býr í myrkrinu 1998 Hjálp , Keikó ! Hjálp ! 1998 Nóttin lifnar við 2000 Hlæjandi refur : sagan um Úlfhildi og indíánastrákinn sem flúði til Íslands 2000 Kýrin sem hvarf 2003 Litla skrímslið 2003 Svalasta 7an 2004 Allt hold er hey 2004 Undir 4 augu 2007 Hvernig gerirðu konuna þína hamingjusama : skemmtilegra kynlíf , fallegri samskipti , meira sjálfsöryggi 2008 Litla rauða músin 2008 Þriðji ísbjörninn 2009 Núll núll 9 2010 Ertu Guð , afi ? 2010 Þokan 2011 Steina-Petra 2011 Áfram , hærra ! 2012 Krakkinn sem hvarf Þorgrímur hefur í tvígang hlotið Íslensku barnabókaverðlaunin .
