Pálmi Guðmundsson sagði upp sem sjónvarpsstjóri Stöðvar 2 á Föstudag og lætur þegar í stað af störfum .
Rúm tuttugu ár eru síðan Pálmi , sem verður ekki fertugur fyrr en í sumar , hóf störf hjá fyrirtækinu sem nú heitir 365 og lengst af hefur hann unnið þar sem stjórnandi .
Hann er stoltur af verkum sínum en hefur ekki ákveðið hvað hann tekur sér næst fyrir hendur .
Orri Páll Ormarsson orri@mbl.is Pálmi Guðmundsson er ekki lengur sjónvarpsstjóri Stöðvar 2 þegar fundum okkar ber saman í Hörpu um miðjan dag í gær , föstudag .
Hann kemur beint af fundi með Ara Edwald , framkvæmdastjóra 365 , þar sem hann ritaði nafn sitt undir starfslokasamning .
Þar með er komið að kaflaskilum en Pálmi hefur verið viðloðandi fjölmiðlafyrirtækið sem nú heitir 365 frá árinu 1992 .
Hann byrjaði sem dagskrárgerðarmaður og síðan yfirmaður í útvarpi , þá framkvæmdastjóri markaðssviðs 365 og frá 1. janúar 2007 hefur hann verið sjónvarpsstjóri Stöðvar 2 .
" Aðdragandinn er ekki langur , " upplýsir Pálmi þegar við höfum komið okkur fyrir í leðursófum í hlíðinni sem liggur upp á tind Hörpunnar .
" Nýverið voru gerðar skipulagsbreytingar hjá fyrirtækinu sem mér hugnuðust ekki .
Þess vegna ákvað ég að segja upp störfum .
Þetta hefur verið ótrúlega skemmtilegur tími og þetta er ekki verri endapunktur en hver annar .
Ég held að enginn stjórnandi í þessu fyrirtæki hafi verið lengur í starfi en ég .
" Hann brosir .
Hættir að eigin frumkvæði Pálmi segir frumkvæðið alfarið sitt .
" Þetta er gert í spekt við allt mitt umhverfi .
Það eru mikil forréttindi að hafa fengið tækifæri til að vinna fyrir þetta félag og ég kveð með söknuði .
" Spurður hvort ólga sé innan 365 miðla vegna þeirra breytinga sem gerðar hafa verið á stjórnendastöðum innan fyrirtækisins að undanförnu svarar hann : " Það hefur verið samdráttur í einkaneyslu og þegar taka þarf til í rekstri verður stundum ólga .
Að öðru leyti er það ekki í mínum verkahring að tjá mig um það .
" Pálmi segir hug sinn ekki hafa staðið til þess að verða sjónvarpsstjóri þegar Ari Edwald bauð honum það á sínum tíma .
Hann ákvað þó að slá til og sér ekki eftir því .
" Þetta hefur verið mikið ævintýri og upp úr stendur að íslenska sjónvarpsvorið hófst á minni vakt .
Við höfum framleitt á annað hundrað klukkustundir af leiknu sjónvarpsefni síðasta sex og hálft árið .
Ber þar hæst gamanþríleikinn sem samanstóð af Nætur- , Dag- og Fangavaktinni ; og sakamálaþættina Pressu og Rétt .
Þessi þættir hafa notið mikilla vinsælda og unnið til fjölmargra verðlauna og þeim er hvergi nærri lokið .
Byrjað er að skrifa nýjar seríur af bæði Rétti og Pressu , auk þess sem Stöð 2 liggur á gullmola sem aðrir munu fá heiðurinn af að kynna mjög bráðlega .
Það verkefni á eftir að mælast mjög vel fyrir .
Því get ég lofað .
" Vaktaserían mikið listaverk Hann segir stemninguna í kringum þessi verkefni hafa verið ótrúlega og viðtökur farið fram úr björtustu vonum .
" Skoðum bara Vaktaseríuna .
Næturvaktin setti allt á annan endann í samfélaginu .
Fólk er ennþá að nota frasana úr þeim þáttum og einn af lykilmönnunum orðinn borgarstjóri .
Vaktaserían og kvikmyndin sem kom í kjölfarið , Bjarnfreðarson , eru mikið listaverk í mínum huga .
" Hann tilgreinir fleiri þætti , svo sem Steindann okkar sem komið hafi með ferskan andblæ inn í íslenskt sjónvarp , og Spaugstofuna , gömlu grínbrýnin sem Stöð 2 ættleiddi fyrir þremur árum .
" Þetta tvennt er til marks um fjölbreytnina sem ríkt hefur í efnisvali .
" Viðurkenningarnar hafa heldur ekki látið á sér standa en öll Eddu-verðlaun fyrir leikin verkefni hafa farið til Stöðvar 2 frá árinu 2007 .
Pálmi er stoltur af því að framleiðsla á þessu efni hófst áður en sjónvarpssjóður var settur á laggirnar innan Kvikmyndamiðstöðvar Íslands en sá sjóður hefur verið mjög þýðingarmikill síðustu árin .
Allt hefur þetta efni verið framleitt í nánu samstarfi við Sagafilm og ber Pálmi fólki þar á bæ afar vel söguna .
Fréttamennirnir blómstra Stöð 2 hefur ekki eingöngu framleitt leikið efni .
" Það hefur verið gaman í vetur að sjá Kristján Má , Sindra Sindra , Lóu Pind , Helgu Arnar og Sigrúnu Ósk af fréttastofunni blómstra í eigin dagskrárgerð Stöðvar 2 .
Af nýjustu sjónvarpsstjörnum Stöðvar 2 er líka gaman að nefna Björn Braga sem var valinn sjónvarpsmaður ársins á síðustu Eddu-hátíð .
Mér hefur líka þótt sérstaklega vænt um Sunnudagsmessuna á Sport 2 og síðast en alls ekki síst Spurningabombuna hans Loga Bergmanns .
Ég mun sakna Loga , Jóns Ársæls og Eddu Andrésar .
Stórkostlegt fólk .
" Pálmi kom að fleiri verkefnum meðan hann var markaðsstjóri , svo sem Idol Stjörnuleit sem hann segir hafa sett ný viðmið í gæðum .
Það var raunar hann sem kynnti kynnana í þeim þætti hvorn fyrir öðrum , Simma og Jóa .
" Ég veðjaði á þá í morgunþætti í útvarpi sem síðar varð að sjónvarpsþætti á Popptíví og loks á Stöð 2 .
Þessir hæfileikamenn drógu svo að sér Sveppa , Pétur Jóhann Sigfússon og Auðun Blöndal .
Ég er mjög stoltur af því að hafa rúllað þessum snjóbolta af stað .
" Spurður um ævintýralegasta verkefnið nefnir Pálmi Buslugang í Argentínu ( Wipeout Ísland ) .
Ætlar að taka til í bílskúrnum En hvað tekur nú við ? Pálmi verður óræður á svip þegar framtíðina ber á góma .
" Ef ég á að vera alveg hreinskilinn hef ég ekki hugmynd um hvað ég ætla að taka mér fyrir hendur á mánudaginn .
Ætli mitt fyrsta verk verði ekki að spila golf og taka til í bílskúrnum .
Gera menn það ekki yfirleitt á svona tímamótum ? " Hann skellir upp úr .
" Starf sjónvarpsstjóra á Stöð 2 er mjög erilsamt starf , allt er undir ; dagur , kvöld og helgar .
Ég er líka þannig gerður að ég hef reynt að reka þessa stöð eins og ég ætti hana sjálfur .
Þetta hefur eflaust bitnað á fjölskyldunni og nú fæ ég tækifæri til að bæta henni það upp .
" Pálmi býr að góðri menntun sem gæti nýst honum mun víðar en í sjónvarpi og fjölmiðlum .
" Ég fór í fjölmiðla- og markaðsnám til Bandaríkjanna rúmlega tvítugur og í sumar klára ég framhaldsnám við IESE Business School sem ég hef sinnt með vinnu í vetur í sátt við stjórnendur .
Þetta er fjölmiðlatengt stjórnunarnám .
Ég hef myndað tengsl víða og mín næstu verkefni gætu allt eins orðið erlendis eins og hér heima .
Sjáum til .
Allt sem heitir stjórnun og markaðsmál heillar mig upp úr skónum og það þarf alls ekki að vera tengt sjónvarpi eða fjölmiðlum .
" Sóknarhugur í mönnum Enda þótt Pálmi segi nú skilið við Stöð 2 mun hann fylgjast áfram grannt með sjónvarpi og afþreyingarumhverfinu yfir höfuð .
" Von mín er sú að ný og fersk ríkisstjórn muni hlúa vel að einkareknum fjölmiðlum í þessu landi því undandarin ár hafa verið krefjandi .
Það er brýnt að styðja vel við bakið á afþreyingarumhverfinu og tryggja fyrirtækjum starfsskilyrði .
Aðkoma Kvikmyndamiðstöðvar hefur skipt miklu máli fyrir leikið sjónvarpsverkefni og aukinn fjárstuðningur er mjög mikilvægur .
Það ber að þakka fyrrverandi ríkisstjórn .
Eins hefur aðkoma stjórnvalda að leiknum verkefnum , innlendum og erlendum , skapað tugi ef ekki hundruð starfa .
Ég sé ekki annað en sóknarhugur sé í nýrri ríkisstjórn og vonandi mun hún ekki láta sitt eftir liggja .
" Hann óskar sinni gömlu stöð alls hins besta í framtíðinni .
" Ég hélt að hrunið myndi hafa áhrif fyrr en það gerði .
Þetta hefur alls ekki verið auðvelt en við erum farin að sjá ljósið við enda ganganna .
Ég er sannfærður um það .
Fjölmörg spennandi verkefni eru framundan , ekki síst á tæknihliðinni , en myndlyklar munu , eins og menn eru þegar farnir að ræða um , fyrr en varir heyra sögunni til .
Sjónvarp er ekki lengur bara bundið við sjónvarpstæki ; tölvur , spjaldtölvur og símar hafa rutt sér til rúms með óteljandi möguleikum .
Það vinnur margt hæfileikaríkt fólk á Stöð 2 , sem aldrei hefur hengt höfuð , og það mun án nokkurs vafa halda áfram að búa til gott sjónvarp .
Framtíðin er björt .
" 