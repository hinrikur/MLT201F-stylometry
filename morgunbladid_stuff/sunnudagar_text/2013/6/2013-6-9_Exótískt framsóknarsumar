Á meðan lægðirnar mokast yfir suðvesturhornið er ágætt að nýta tímann í eitthvað annað en að svekkja sig yfir framsóknarsumrinu ógurlega sem framundan er .
Rigningin er góð fyrir túnin í sveitum landsins og allt verður grænna og ferskara í þessu veðurfari ...
nema kannski mannsandinn .
Þegar ég var búin að vakna við rigningu dag eftir dag hugsaði ég með mér að þetta gengi ekki lengur .
Nú skyldi ég keyra upp mína innri Hawiian Tropic-gellu án þess þó að maka á mig dekksta brúnkukreminu og fara í rauðan Pamelu Anderson-sundbol .
Ég þyrfti að finna nýjar leiðir til þess að lífið yrði aðeins meira eins og í " Club Tropicana " -myndbandinu með Wham .
En þá vaknaði ég og mundi eftir rauðu Versace-buxunum sem keyptar voru í sænska móðurskipinu H & M. Fyrrnefndar buxur voru keyptar í svartasta skammdeginu í H & M-verslun í Berlín og voru einar eftir á slá .
Ástæðan fyrir því að þær voru einar eftir á fataslánni er líklega sú að þær mátast ekkert sérstaklega vel .
Það er ekki beint grennandi þannig séð að klæðast æpandi rauðum buxum með pálmatrjám .
En það er samt sem áður nauðsynlegt að eiga þær í fataskápnum sínum og ef framsóknarsumarið verður eitthvað í líkingu við upphaf þess þá getur vel verið að ég verði í þeim dag eftir dag í allt sumar .
Þær lyfta andanum og koma í veg fyrir að ég þurfi að hafa sálfræðing í fullu starfi til að hressa mig við andlega .
Konur í rauðum buxum með pálmatrjám eru líka mun líklegri til þess að lenda í skemmtilegum ævintýrum .
Þær eru augljóslega ekki með fitukomplexa ( því annars færu þær aldrei í buxurnar ) og nokkuð sáttar við eigið hlutskipti .
Það hlýtur líka að vera einhver ástæða fyrir því að margir af flottustu hönnuðunum voru með pálmatré og exótísk munstur í sumarlínunum sínum 2013 .
Þegar ytri aðstæður eru ekki sem ákjósanlegastar skiptir máli að hafa innri aðstæður í lagi ...
allavega þangað til annað kemur í ljós ...
martamaria@mbl.is 