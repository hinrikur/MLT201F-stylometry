Íslandsbanki býður nú upp á nýja sparnaðarleið til uppbyggingar á sparnaði til útborgunar á íbúðarhúsnæði .
Reikningurinn er ætlaður fyrir einstaklinga á aldrinum 15-35 ára og hentar vel sem framhald af sparnaði á Framtíðarreikning , að sögn Finns Boga Hannessonar , verkefnastjóra hjá Íslandsbanka .
" Þetta er aðallega tilkomið vegna áskorana frá foreldrum .
Það er erfiðara fyrir ungt fólk að koma sér upp húsnæði í dag en áður fyrr .
Aldur þeirra sem kaupa sér sína fyrstu fasteign fer hækkandi og það eru allar líkur á því að sú þróun eigi eftir að halda áfram .
Það tekur tíma að spara sér fyrir útborgun í fyrstu eign og þess vegna höfum verið að hvetja fólk til þess að fara þessa leið , " segir Finnur .
Ungt fólk lengur í foreldrahúsum Finnur segir leigumarkaðinn dýran og að með breyttu fjölskyldumynstri sé bankinn að aðlaga sig að breyttum aðstæðum .
" Það má líta á þetta sem frjálsan skyldusparnað .
Það er dýrt að vera á leigumarkaðnum og það safnast lítið saman þegar fólk leigir húsnæði .
Við erum farin að sjá að fólk býr lengur í foreldrahúsum og flytur jafnvel aftur heim eftir að hafa reynt við leigumarkaðinn .
Þess vegna höfum við hjá Íslandsbanka verið að kynna þetta og við höfum fengið alveg gríðalega góðar viðtökur , " segir hann .
Tveir sparnaðarreikningar eru í boði hjá Íslandsbanka fyrir þá sem kjósa að fara þessa leið .
Þeir eru verðtryggður sparnaðarreikningur sem hentar vel fyrir langtímasparnað og óverðtryggður sparnaðarreikningur sem hentar vel ef stefnt er á íbúðarkaup í náinni framtíð , að sögn Finns .
" Við bjóðum fólki upp á þessa tvo reikninga .
Ef þú ert að horfa til lengri tíma sparnaðar þá er betra að vera með verðtryggðan reikning til að verja þig gegn verðbólgu .
Þá ertu bundinn í 36 mánuði frá fyrstu innborgun .
Óverðtryggði reikningurinn hentar betur þeim sem ætla að kaupa sér fasteign eftir skemmri tíma frá fyrstu innborgun en á honum ertu bundinn í 17 mánuði frá fyrstu innlögn .
Þegar kemur svo að því að þú ert tilbúinn að kaupa þér þína fyrstu íbúð þá erum við að veita helmings afslátt af lántökugjöldum og frítt greiðslumat , " segir Finnur .
Nauðsynlegt að hefja sparnað snemma Eins og fyrr kom fram er þessi sparnaðarleið ný af nálinni hjá Íslandsbanka .
Ýmis líkindi eru þó með þessari leið og framtíðarreikningnum , en Finnur segir þó að þessi útfærsla sé nýjung fyrir viðskiptavini Íslandsbanka .
" Við erum fyrst og fremst að svara þessu ákalli núna sökum aðstæðna .
Fyrir nokkrum tugum ára var fólk með húsnæðissparnað og því fylgdi ákveðin skattaívilnun .
Við erum svolítið komin á sama stað í dag og nú þarf fólk að byrja á grunninum og hefja sparnaðinn snemma , " segir Finnur .
