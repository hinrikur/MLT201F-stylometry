Katrín Jakobsdóttir alþingismaður og makker hennar urðu á dögunum fyrstu konurnar til að ganga í Hið íslenska töframannagildi .
Hún hefur stundað töfrabrögð frá háskólaárunum og hefur meðal annars unnið það afrek að brjóta úr forsætisráðherra – og gera það heilt á nýjan leik .
Orri Páll Ormarsson orri@mbl.is Það er rétt , við makker minn , Halldóra Björt Ewen , vorum boðnar á fund hjá hinu Íslenska töframannagildi á dögunum og erum orðnar meðlimir í félaginu , fyrstar kvenna , " staðfestir Katrín Jakobsdóttir , formaður Vinstrihreyfingarinnar – græns framboðs .
Hún kveðst líta á sig sem áhugatöframann og því hafi það verið mikill heiður að vera boðin á fundinn .
" Við erum ekki með háskólagráðu í töfrabrögðum , þetta er meira hobbí .
" Þær stöllur hafa í hálfan annan áratug æft og sýnt töfrabrögð , aðallega í prívat samkvæmum .
Mjög prívat samkvæmum , til að gæta allrar nákvæmni .
" Ætli opinberasta samkundan hafi ekki verið árshátíð Stjórnarráðsins .
Sá gjörningur myndi í fræðunum líklega vera skilgreindur sem " comedy magic " , " segir Katrín .
Hamrar , sagir og lensur Spurð um eðli töfrabragðanna svarar Katrín af varúð .
" Án þess að gefa upp of mikið felst aðalgrínið í því að við tölum þýsku og fremjum töfrabrögð .
Það gerir þetta dálítið skemmtilegt .
" Þegar gengið er á hana staðfestir Katrín að þær séu mest í stórkarlalegum töfrabrögðum .
" Við höfum verið töluvert með hamra og sagir og einu sinni einhvers konar lensu .
Við erum minna í þessu klassíska , eins og spilagöldrum og snærum .
Á árshátíð Stjórnarráðsins brutum við úr forsætisráðherra og gerðum það heilt á nýjan leik , svo dæmi sé tekið .
Þetta er meira til gamans gert en nokkuð annað .
" Katrín og Halldóra voru ekki beðnar um að sýna töfrabrögð á fyrsta fundi hjá Hinu íslenska töframannagildi en það stendur til í haust .
" Eftir það verðum við kannski reknar úr félaginu aftur , " segir hún og skellir upp úr .
" Við höfum sumarið til að æfa okkur og hanna ný brögð fyrir þá stund sem líta má á sem einskonar inntökupróf .
Pressan er strax farin að þyngjast .
Sérstaklega eftir að við fengum innsýn í heim annarra íslenskra töframanna á fundinum .
" Spurð hvort ekki hefði borgað sig fyrir hana að ganga í Hið íslenska töframannagildi áður en hún settist í ríkisstjórn á sínum tíma svarar Katrín því til að töfrabrögðin séu af öðrum heimi en stjórnmálin .
Og þó ? " Ég get staðfest að á einni sýningu losuðum við um gjaldeyrishöftin og fengum mikið magn gjaldeyris fyrir örfáar íslenskar krónur .
Kannski eru töfrabrögð og pólitík bara nátengd ? " Hún hlær .
Biðu fram yfir kosningar Jón Víðis Jakobsson , forseti Hins íslenska töframannagildis , segir félagið hafa haft augastað á Katrínu og Halldóru um nokkurt skeið .
" Við vissum að þær hefðu verið að fremja töfrabrögð og meðal annars brotið úr Jóhönnu Sigurðardóttur og sett það saman aftur .
Við biðum hins vegar fram yfir síðustu alþingiskosningar með að bjóða þeim á fund enda hefur Katrín líklega haft í nógu að snúast meðan hún var ráðherra , " segir Jón Víðis .
Hið íslenska töframannagildi hefur verið karlaklúbbur fram að þessu og Jón Víðis segir feng í fyrstu konunum .
" Við vitum að fleiri konur hafa verið að fást við töfrabrögð og vonandi verður þetta þeim hvatning .
Það er löngu tímabært að konur fái annað hlutverk á töfrasýningum en að vera sagaðar í sundur , " segir hann hlæjandi .
Hann segir inntökuskilyrði í félagið ekki ströng , nóg sé að hafa brennandi áhuga á töfrabrögðum .
Haustið 2006 hófu tveir töframenn undirbúning að stofnun félags fyrir töframenn á Íslandi .
Það voru þeir Jón Víðis Jakobsson og Gunnar Kr. Sigurjónsson .
Stofnað á degi sem ekki er til Til að verða löglegur hringur í International Brotherhood of Magicians ( IBM ) þurftu þeir að finna minnst tíu töframenn .
Það gekk svo vel að stofnfélagar Hins íslenska töframannagildis voru 12 talsins .
Það voru þeir Jón Víðis Jakobsson , Gunnar Kr. Sigurjónsson , Baldur Brjánsson , Valdemar Gestur Kristinsson , Björgvin Franz Gíslason , Lárus Guðjónsson , Magnús Böðvarsson , Pétur Finnbjörnsson , Pétur Þorsteinsson , Bjarni Baldvinsson , Sigurður Helgason og Ingó Geirdal .
Í dag eru félagsmenn á þriðja tug talsins .
Stofnfundur var haldinn 29. febrúar 2007 , dagsetning sem í raun og veru er ekki til og fyrsta stjórn HÍT var kjörin .
Þá um haustið var haldin heilmikil töfrasýning í húsnæði Hafnarfjarðarleikhússins , Töfrakvöld HÍT .
Síðan þá hafa töfrakvöld HÍT verið árviss og alltaf í byrjun vetrar .
