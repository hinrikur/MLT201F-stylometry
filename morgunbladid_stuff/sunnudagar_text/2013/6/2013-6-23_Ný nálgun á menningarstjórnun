Cultura Cura , félag lista- og menningarstjórnenda , var stofnað á vormánuðum í fyrra en markmið félagsins er að kynna starf lista- og menningastjórnandans , aðferðir menningarstjórnunar og efla fagmennsku hennar á sem flestum sviðum þjóðlífsins að sögn Sunnu Guðnadóttur , formanns félagsins .
" Okkur fannst og finnst enn skortur á þekkingu og vitund á starfi lista- og menningarstjórnenda og það er og var okkar helsti hvati fyrir stofnun félagsins og starfi þess í dag , " segir Sunna en hún telur mikilvægt að kynna fyrir bæði almenningi og vinnumarkaðnum hvað er fólgið í störfum lista- og menningarstjórnenda og mikilvægi þeirra fyrir menningastjórnun á Ísland .
Ný og spennandi grein Á undanförnum árum hafa rutt sér til rúms fjöldamargar nýjar greinar í háskólum um allan heim .
Menntun er sífellt að verða þverfaglegri enda kallar fjölbreytt atvinnulíf á aukna þekkingu einstaklinga á ólíkum sviðum samhliða gömlum klassískum háskólafögum sem hafa sannað sig í gegnum tíðina .
" Nám í lista- og menningarstjórnun er ungt á Íslandi en háskólinn á Bifröst hóf að bjóða nám í faginu á meistarastigi árið 2005 .
Frá þeim tíma hefur skólinn útskrifað um 60 manns úr náminu sem er fjölbreytt og kemur inn á mörg svið eins og menningarfræði , heimspeki og menningarhagfræði sem er mjög góður grunnur .
Þá er líka komið inn á lögfræði í náminu en við vinnum mikið með hugverkarétt og þurfum því að þekkja regluverkið í kringum hann .
Eins er farið yfir stjórnsýsluna og reglur hennar , " segir Sunna en hún bendir á að sambærilegt nám eigi sér lengri sögu bæði í Bretlandi og Bandaríkjunum .
" Bandarískir og breskir háskólar hafa boðið upp á sambærilegt nám í töluvert langan tíma og það er komin meiri hefð fyrir því að leita til einstaklinga með þessa menntun til að stýra lista- og menningartengdri starfsemi í þeim löndum .
" Mikilvægur vettvangur Fáir þekkja til lista- og menningarstjórnunar enda fagið nýtt af nálinni á Íslandi .
Allt í kringum okkur eru þó menningastofnanir þar sem Sunna segir mikla þekkingu á lista- og menningarstjórnun vera fyrir hendi .
" Cultura Cura er ekki bara félag fyrir þá sem hafa útskrifast úr lista- og menningarstjórnunarnámi frá Bifröst heldur einnig þann fjölda einstaklinga sem starfar við lista- og menningarstjórnun í dag .
Ég nefni bara sem dæmi alla þá menningarfulltrúa sem starfa hjá bæjarfélögum landsins , stjórnendur listasafna og leikhúsa svo eitthvað sé nefnt .
" Sérstakt félag fólks í lista- og menningarstjórnun er að sögn Sunnu mikilvægur vettvangur fyrir starfsstéttina til að kynna sig en ekki síst til að halda utan um endurmenntun og fræðslu .
" Við erum alltaf að læra eitthvað nýtt eða þurfum að halda við þeirri þekkingu sem við þegar höfum aflað okkur .
Það er órjúfanlegur hluti af svona félagsstarfi að halda bæði uppi fræðslu um störf lista- og menningarstjórnanda og halda við og bæta þekkingu þeirra sem starfa við slíka stjórnun , " segir Sunna og hún bendir á að strax í haust verði haldnir opinberir fyrirlestrar um menningarstjórnun .
Heilsteyptur grunnur Lista- og menningarstjórnun er spennandi starfsvettvangur sem fer ört vaxandi á Íslandi enda fjölda tækifæra að finna í hinum skapandi greinum .
Sjálf segir Sunna námið hafa reynst henni vel en hún notaði það m.a. til að leggja grunninn að eigin fyrirtæki sem nefnist Icelandic Cinema Online .
" Ég setti upp viðskiptamódelið í náminu og fór á fullt í að vinna að verkefninu að námi loknu .
Fyrirtækið býður upp á aðgang að íslenskum kvikmyndaefni á netinu gegn vægu gjaldi , " segir hún .
Vefsíða fyrirtækisins verður sífellt vinsælli , sérstaklega utan landsteinanna .
Sunna er því sjálf gott dæmi um þá ímynd sem félagið vill kynna fyrir almenningi af störfum lista- og menningarstjórnanda .
Þá er stefnan líka sett á að félagið verið hefðbundið hagsmunafélag fyrir menningarstjórnendur .
" Tvímælalaust munum við vinna meira að hagsmunamálum félagsmanna okkar og við lítum á þetta sem hefðbundið hagsmunafélag fyrir lista- og menningarstjórnendur .
Starfsgreinin er hins vegar ung og við þurfum því að einnig að sinna öflugu kynningarstarfi , " segir Sunna sem vonar að félagið verði til þess að gerðar verði faglegar kröfur til þeirra sem veljast til starfa í lista- og menningargeiranum .
