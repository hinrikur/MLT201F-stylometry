Anna Sóley Viðarsdóttir flutti til Danmerkur fyrir stuttu síðan í skiptinám en stefnir ekki á að koma heim í bráð .
Hún er annar helmingur skapandi suðupotts , en hún og vinkona hennar , Eva Dögg Rúnarsdóttir , opnuðu saman verslunina Ampersand í Kaupmannahöfn fyrir tæpu ári síðan .
Gunnþórunn Jónsdóttir gunnthorunn@mbl.is Hver hafa verið bestu kaupin þín fatakyns ? Trench coat eða síður frakki sem ég fann þegar ég var að vinna í Spúútnik 2009 .
Ást við fyrstu sýn en hann féll ekki alveg í kramið hjá öllum á þessum tíma en ég elskaði hann , geri enn og held að ég muni hreinlega alltaf gera .
En þau verstu ? Allt sem ég hef mokað í poka í einhverjum trans í utanlandsferðum og síðan aldrei notað .
Það er samt liðin tíð , almennt finnst mér ég alltaf gera góð kaup , að minnsta kosti á þeim tíma sem ég geri þau .
Hvað finnst þér smart í dag ? Dragtir og sett eru eitthvað sem ég fell alltaf fyrir .
Fyrsta dragtin sem ég eignaðist var pilsdragt úr ljósu flaueli sem ég fékk í kringum fermingaraldurinn .
Síðan þá hafa þær verið ótalmargar og enn bætist í safnið svo mér finnst það smart núna og hefur alltaf þótt .
Ég er líka ótrúlega hrifin af framandi mynstrum og textílum , suður-amerískri-indíána-afrískri-drottningar flækju með indversku ívafi .
Hvernig myndir þú lýsa fatastílnum þínum ? Fjölbreyttur fyrst og fremst .
Ég er engin týpa og á sama tíma allar týpur .
Ég klæði mig eftir degi , skapi , tilfinningu , árstíð þó sjaldnast veðri sem ég mætti hugsanlega bæta úr ...
Hver er flottasta búð sem þú hefur komið í ? Ampersand er náttúrulega uppáhaldsbúðin mín og ótrúlega falleg en svo held ég að Aftur á Laugavegi sé sú búð sem fangar mig mest , svona einskonar heimur sem dregur mann inn og lætur mann langa til að vera hluti af honum .
Manstu eftir einhverjum tískuslysum sem þú tókst þátt í ? Er ekki allt tískuslys eftir á ? Nei , ég myndi kannski frekar segja að ég hafi átt tískukatastrófur .
Mér dettur í hug neongul , ökklasíð dúnkápa , bleikir og fjólubláir Buffalo skór og svo mætti lengi telja .
Hvað hefurðu helst í huga þegar þú velur föt ? Ég er alltaf með einhvers konar þema þegar ég klæði mig , hvort sem það er byggt á bíómynd sem ég var að horfa á eða einhverri ákveðinni persónu eða tilteknu tímabili .
Annars bara hvernig mér líður og hvernig fötin láta mér líða .
Áttu þér einhvern uppáhaldsfatahönnuð ? Eva Dögg Rúnarsdóttir .
Hún er eins og ég , svo fötin sem hún hannar eru ég .
Ef þú þyrftir aldrei að kíkja á verðmiðann , hvaða flík eða fylgihlut myndirðu kaupa ? Fyrir tveimur árum var ég svo heppinn að fá að vera í grænum Chanel jakka úr haustlínu Chanel 2011 í myndtöku , ég varð ástfangin af honum og hef þráð hann alla tíð síðan .
Annars er það kannski ekki alltaf verðmiðinn sem skiptir öllu , ég hef stundum séð eftir því að hafa ekki keypt sumar flíkur strax .
Þetta á sérstaklega við um " vintage " og " one of a kind " stykki sem ég ákvað að bíða með að kaupa .
Svo voru þær kannski farnar þegar ég kom aftur og ég er enn með þær á heilanum , svo hik er sama og tap .
Einhver ráð eða mottó sem þú lumar á þegar kemur að fatavali ? Ekki fylgja trendum of stíft , það eru þau sem láta þig fá kjánahroll þegar þú horfir á gamlar myndir .
Já , og klæddu þig eftir veðri ...
Það borgar sig .
