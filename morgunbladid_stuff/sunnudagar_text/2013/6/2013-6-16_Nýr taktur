Guðmundur Felix Grétarsson flutti um síðustu helgi búferlum til Lyon í Frakklandi , þar sem hann bíður þess nú að fá græddar á sig hendur .
Kjartan Þorbjörnsson , Golli , ljósmyndari fylgdi honum eftir síðustu vikuna sem hann var á Íslandi .
Myndir : Kjartan Þorbjörnsson golli@mbl.is Texti : Orri Páll Ormarsson orri@mbl.is Það var blendin tilfinning að kveðja landið .
Ég hef verið með stórt net í kringum mig og það verður undarlegt að sjá það góða fólk ekki í mánuði eða jafnvel ár .
Ég á eftir að sakna margra , " segir Guðmundur Felix Grétarsson í símasamtali frá Lyon , þar sem hann er nú að koma sér fyrir .
Guðmundur Felix bíður , sem kunnugt er , eftir því að fá græddar á sig hendur og mun aðgerðin fara fram á sjúkrahúsi í borginni á næstu mánuðum .
Það var í mörg horn að líta hjá Guðmundi Felix síðustu vikuna áður en hann hélt utan og Kjartan Þorbjörnsson , Golli , ljósmyndari Morgunblaðsins , fékk að fylgja honum eftir .
Guðmundur Felix þurfti meðal annars að hitta lækninn sinn , sækja hálfs árs skammt af lyfjum í apótek og hitta kírópraktor en eðli málsins samkvæmt hreyfir hann hálsinn öðruvísi og meira en við flest .
Það er því ómetanlegt að láta hnykkja á sér annað slagið , jafnvel þótt það kalli fram eina og eina grettu .
Þess utan þurfti Guðmundur Felix vitaskuld að kveðja vini og vandamenn , hreyfa sig til heilsubótar og láta skoða bílinn sinn sem lagður er af stað á eftir honum með Norrænu .
Bíllinn er mikið þarfaþing enda sérútbúinn fyrir Guðmund Felix .
Að stikna úr hita Aðdragandinn að vistaskiptunum er langur og Guðmundur Felix hafði farið í þrígang til Lyon áður en hann flutti búferlum .
" Þetta lítur ljómandi vel út , fyrir utan það að ég er að stikna úr hita , " segir hann léttur í bragði .
Spurður um hitastigið dæsir hann og segir það öfugum megin við þrjátíu gráðurnar .
Eins og fram hefur komið verður Guðmundur Felix í bráðabirgðahúsnæði fyrsta mánuðinn en leit að varanlegum samastað er þegar hafin .
Foreldrar hans , Guðlaug Þórs Ingvadóttir og Grétar Felixson , fóru utan með honum , ásamt yngri dóttur hans , Diljá .
Grétar í því skyni að hjálpa þeim að koma sér fyrir en þær langmæðgur gera ráð fyrir að dveljast hjá Guðmundi Felix eins lengi og hann þarf að vera í Lyon .
Hann hefur þegar fundið fyrir góðum stuðningi frá ræðismanni Íslands í borginni og eins úr sendiráði Íslands í París .
Fólk sé boðið og búið að leggja honum lið .
Fjörutíu klukkustunda aðgerð Guðmundur Felix hefur þegar hitt læknateymið sem hyggst framkvæma aðgerðina .
" Ég hef verið í ströngu prógrammi alla vikuna síðan ég kom hingað og þetta lítur allt mjög vel út .
Undirbúningur er þegar hafinn enda þótt ég fari líklega ekki formlega inn á listann hjá þeim fyrr en í haust .
Eftir það getur biðin eftir gjafa verið einn dagur , hún getur líka verið margir mánuðir .
Það er ómögulegt að segja , " segir Guðmundur Felix .
Um gríðarlega flókna aðgerð er að ræða en gjafinn þarf að vera á staðnum og eftir að hann er úrskurðaður látinn þurfa læknar að hafa hraðar hendur til að eiga von um að aðgerðin skili tilætluðum árangri .
Að sögn Guðmundar Felix gera læknarnir ráð fyrir að aðgerðin taki í kringum fjörutíu klukkustundir .
Hvorki meira né minna .
Sérstakt skurðarborð , með kóngulóarlagi , verður smíðað fyrir aðgerðina og voru mál tekin af Guðmundi Felix í því augnamiði í vikunni .
Hann fékk líka að fylgjast með myndbandsupptökum frá æfingum læknanna , þar sem látnir hafa eðli málsins samkvæmt verið í lykilhlutverkum .
Mikil eftirvænting " Fólkið og raunar allt umhverfið hérna er mjög traustvekjandi .
Læknarnir eru greinilega orðnir mjög spenntir fyrir aðgerðinni , eftirvæntingin er eiginlega síst minni hjá þeim en mér .
Það er mjög gott að finna fyrir þeim straumum , " segir Guðmundur Felix .
Hann var þegar búinn að læra frönsku í fjórar annir hér heima en nú verður allt gefið í tungumálanámið .
" Það er mjög mikilvægt að ég nái góðum tökum á málinu , sérstaklega upp á samskipti mín við það fólk sem kemur að meðferðinni eftir aðgerðina .
Það tala ekki nálægt því allir ensku hérna .
Ég er svo sem kominn með ágætan grunn en mig vantar æfinguna .
Hún ætti að koma hratt fyrst ég er kominn út .
" Lyon er stór borg og Guðmundur Felix hlakkar til að kynnast lífinu og menningunni þar .
" Ég hef aldrei búið í svona stórri borg áður og það verður án efa skemmtileg lífsreynsla .
Maður þarf að finna nýjan takt .
" 