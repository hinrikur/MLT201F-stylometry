" Okkar lífsskilyrði voru þau að við hlutum að byggja úr torfi .
Annars hefðum við ekki lifað af í þessu landi , " segir Hjörleifur Stefánsson , arkitekt og rithöfundur .
Í bókinni Af jörðu – Íslensk torfhús skoðar hann torfhúsaarfinn frá ýmsum sjónarhornum .
Einar Falur Ingólfsson efi@mbl.is Torfhúsaarfurinn er áþreifanlegur menningarbakgrunnur þjóðarinnar .
Ég vil vekja athygli á honum og reyni að opna augu fólks fyrir því hvað hann er merkilegur , " segir Hjörleifur Stefánsson , arkitekt og rithöfundur .
Í vikunni kom út efnismikil og glæsileg bók hans , Af jörðu - Íslensk torfhús .
Í þessu mikla verki , sem prýtt er fjölda nýrra og eldri ljósmynda auk skýringateikninga , fjallar Hjörleifur um flest það sem lýtur að gerð , sögu og þróun torfhúsa á Íslandi en einnig í öðrum löndum á norðurhveli .
Hann fjallar um byggingartæknina , rannsóknir á þessari merku húsagerðarmenningu , hvernig torfhúsin fara í landslaginu og um úrval íslenskra torfhúsa sem enn standa .
Hjörleifur segist hafa komið nálægt torfvinnu síðan á unglingsárum .
Eftir að hann kom heim frá námi í arkitektúr fór hann fljótlega að vinna að verkefnum fyrir Þjóðminjasafnið og húsafriðunarnefnd sem tengdust torfhúsunum .
Um tíma var hann umsjónarmaður svokallaðs Húsasafns Þjóðminjasafnsins en innan þess eru mörg kunnustu torfhús landsins .
" Hugmyndin að þessari bók hefur gerjast á löngum tíma en ég byrjaði að leggja drög að henni um aldamótin 2000 , " segir hann .
" Á sumrin hef ég af og til farið út á land að skoða og ljósmynda hús en fyrir einum fjórum árum fór ég að vinna að þessu af kappi .
" Torfhús byggð víða um lönd " Smám saman opnuðust augu mín fyrir því að ýmsar goðsagnir um torfhúsin standast ekki nánari skoðun , " segir Hjörleifur .
" Eins og sú að torfhús þekkist ekki annars staðar en á Íslandi , þegar það er staðreynd að torfhús voru byggð um allan norðurhluta jarðarinnar alveg fram á 20. öld .
Það sem er sérstakt fyrir íslenskt samfélag í því sambandi , er að hér bjuggu allir í torfhúsum og hér er enn að finna uppi standandi torfhús .
Í Skotlandi voru torfhúsin híbýli fátækra bænda en þeir efnaðri bjuggu í öðruvísi húsum .
Samar , indjánar og inúítar , sem búa við eða fyrir norðan heimskautsbaug , byggðu allir úr torfi langt fram á 20. öld .
" Hjörleifur nefnir fleiri áhugaverða fleti sem tengjast íslenska torfbænum , eins og þann að um það leyti sem þjóðin var að flytja úr honum og hann hreinlega að falla í ónáð , þá var torfbærinn um leið gerður að táknmynd fyrir íslenska þjóðmenningu .
" Og enn er hann táknmynd sveitarinnar , " segir hann og sýnir myndir í bókinni af burstabæjum , teiknaðar af nemendum Melaskóla .
" Þá liggur óumdeilanlega ákveðin fegurð í torfhúsunum og tengslum þeirra við landslagið , " segir hann .
" Það sér hver maður hvað torfhúsin verða áhrifamikill hluti af landinu .
Í dag sprettur fram viss tregi þegar við horfum á þau og veltum jafnframt fyrir okkur hvernig steinsteypt hús hafa á seinni tímum iðulega verið byggð í andstöðu við landslagið .
Okkur langar til að sækja í þennan torfbyggingaarf ákveðna fegurð sem ætti að geta birst í nútímahúsum .
" Handverksþekking að hverfa Þjóðminjavarsla tók á sig mynd í rómantískum straumum 19. aldar og hefur lengst af tekið mið af því að hampa því sem mönnum þótti glæsilegt í fortíðinni .
" Við höfum því hampað glæsilegustu torfhúsunum , bústöðum presta og embættismanna og kirkjum , en frekar var litið framhjá híbýlum almennings , " segir Hjörleifur .
" En hugtakið menningu er ekki hægt að aðgreina frá lífsskilyrðum þjóðar og okkar lífsskilyrði voru þau að við hlutum að byggja úr torfi .
Annars hefðum við ekki lifað af í þessu landi .
Í þúsund ár var torfhúsið umgjörð um menningu okkar .
Í bókinni reyni ég að skoða þessa menningu frá ýmsum sjónarhornum .
" Eitt af því sem hvatti Hjörleif til verksins var sú upplifun hans að handverksþekkingin væri smám saman að hverfa .
" Við verðum að halda handverkshefðinni við , meðal annars vegna þess að torfhúsið hefur þann sérstaka eiginleika að það þarf stöðugt að vera að endurbyggja það .
Við þurfum þekkinguna til að geta haldið menningarminjunum við og einnig til að hægt sé að yfirfæra jákvæðar hliðar torfhúsanna á ný hús .
Það er hægara sagt en gert að halda torfhúsum við eftir að flutt er úr þeim .
Síðan snemma á 20. öld hefur Þjóðminjasafnið markvisst haldið völdum húsum við , en það er brýnt að sú starfsemi verði stórefld .
Þar erum við með skuldbindingar gagnvart umheiminum , því hvergi annars staðar hafa þessar byggingar varðveist fram á okkar daga .
Langflest húsin sem hafa varðveist eru stórbýli en enn er möguleiki á að bjarga kotbýlum sem eru nú við að falla saman , " segir hann og nefnir dæmi um slík kot í bókinni .
Unnið hefur verið að því að koma torfhúsaarfinum á heimsminjaskrá Menningarstofnunar Sameinuðu þjóðanna .
Hjörleifur segir að það myndi eflaust hjálpa til við varðveisluna , því þessi merka arfleifð hlyti þá aukna athygli .
" Það þarf að halda þessum arfi betur fram , skapa handverksmönnum sem kunna byggingu torfhúsa aðstæður til að sinna þessu allan ársins hring , og það þarf að leggja töluvert meira fé í þetta .
" Hafin til verðskuldaðrar virðingar " Er hægt að segja að í sálarlífi okkar eða menningu séu ummerki um að forfeður okkar hafi búið í torfhúsum í þúsund ár ? Ég held að svo sé , án þess að geta skýrt nákvæmlega í hverju það birtist .
Ég gengst við að vera fullur af þjóðlegri rómantík en hata jafnframt þjóðrembu .
Mér finnst eftirsóknarvert að leita eftir fegurð í umhverfi okkar og fortíð , án þess að hefja það til skýjanna .
Á liðinni öld varð menningarlegt rof hjá okkur , hvað torfhúsin varðar , en nú eru tímarnir breyttir .
" Og tími kominn til að hefja torfhúsaarfinn til verðskuldaðrar virðingar .
Fróðlegt stórvirki Hjörleifs , Af jörðu , myndar trausta undirstöðu í því starfi .
