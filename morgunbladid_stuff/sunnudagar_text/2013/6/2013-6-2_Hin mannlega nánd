Steinunn Þórarinsdóttir myndhöggvari hefur átt mikilli velgengni að fagna síðustu árin , bæði hér heima og ekki síst erlendis .
Tvær stórar farandsýningar á útilistaverkum eftir hana eru í Bandaríkjunum , önnur þeirra , Horizons , hefur verið á ferðalagi síðan 2007 og er nú í Birmingham Museum of Art í Alabama .
Hin sýningin , Borders , hóf ferð sína í New York á Dag Hammarskjöld Plaza við höfuðstöðvar Sameinuðu þjóðanna , fór síðan til miðborgar Seattle og er núna í listahverfinu í Dallas í Texas .
Þekktur athafnamaður í Dallas , Craig Hall , kostar þá sýningu en hann hefur safnað verkum Steinunnar frá árinu 2000 .
Borders-sýningin fer síðan til Chicago í ágúst , þar sem hún verður sett upp skammt frá Chicago Art Institute og Millennium Park .
Gallerí Steinunnar í Bandaríkjunum er Scott White Contemporary .
Sýning á útilistaverkum eftir Steinunni , sem heitir Situations , var svo nýlega í London á torginu Economist Plaza í Mayfair og stefnt er að því að verk hennar verði sýnd á Berkeley Square sem er í hjarta borgarinnar .
Gallerí Steinunnar í Lundúnum , Osborne Samuel , skipuleggur þessi verkefni .
Steinunn er mikið á ferðalögum vegna sýninga á verkum sínum erlendis en næst liggur leið hennar í norðrið til Færeyja þar sem hún sýnir rúmlega tuttugu verk á sumarsýningu Norðurlandahússins í Þórshöfn ásamt ungri færeyskri listakonu , Silju Ström .
Sýningin verður opnuð 7. júní .
Það er hin íslenska Sif Gunnarsdóttir , forstöðumaður Norðurlandahússins í Færeyjum , sem hefur veg og vanda af sumarsýningunni .
Hin alþjóðlega velgengni gleður Steinunni vitanlega .
" Ég er innilega glöð að finna fyrir slíkum meðbyr , " segir hún .
" Það er líka áhugavert að bera erlendan myndlistarheim saman við myndlistarheiminn hér heima og horfa á hann úr fjarlægð .
" Hvernig er íslenski myndlistarheimurinn í samanburði við þann erlenda ? " Ég hef ekki haldið sýningu á Íslandi síðan 2006 og þá er eins og maður gleymist dálítið .
Ég get þó í sjálfu sér ekki kvartað .
Mér hefur verið mjög vel tekið hér heima og það er auðvelt að koma sér á framfæri miðað við það sem gerist erlendis .
Hins vegar eru það fáir aðilar sem ráða íslenska myndlistarheiminum og því hvernig hann þróast .
Ég er fegin að þurfa ekki að reiða mig eingöngu á hann heldur eiga stærra svið .
Með fleiri galleríum , eins og nú virðist vera að gerast , breytist þessi sena vonandi .
Á stundum hefur ástandið í myndlistinni hér heima verið mjög einhæft og bundið við ákveðnar stefnur og samtrygging og örsamfélagið hefur að einhverju leyti sett svip á ástandið .
Þetta er reyndar gömul saga og ný í þessu litla landi .
Erlendis er meira um það að allri flórunni séu gefnir möguleikar og leyft að blómstra , þó auðvitað sé samkeppnin gríðarlega hörð .
" Kynlaus tákn mennskunnar Þessar kynlausu fígúrur sem þú ert svo þekkt fyrir heilla fólk .
Þetta eru fígúrur sem mann langar ósjálfrátt til að snerta .
" Fígúrurnar eru kynlaus tákn mennskunnar .
Ég vil að fólk geti nálgast verk mín , fundið samhljóm í þeim og túlkað á sinn hátt .
Karakterinn í fígúrum mínum er frekar hlutlaus .
Þær eru ekki ógnandi og þess vegna finnst fólki sennilega að það geti nálgast þær .
Stundum er það næstum því of nærgöngult – ef það er þá hægt .
Verkin tengjast áhorfandanum á beinan og að vissu leyti líkamlegan hátt vegna þess að þau eru gjarnan í líkamsstærð og oft staðsett á sama plani og í sama rými og áhorfandinn .
Það hvetur til samtals milli listaverks og áhorfanda .
Samt er það ekki líkaminn sjálfur sem vekur áhuga minn , heldur hin mannlega nánd .
Ég er búin að vinna fígúratív verk í 35 ár , þetta er orðinn langur ferill .
Þegar ég byrjaði í námi og fór að vinna á þennan hátt var það dálítið eins og að koma heim .
Ég var að fást við eitthvað sem mér fannst ég þekkja en um leið var listsköpunin ónumið land og endalaus innblástur fyrir mig .
Eitt af því sem ég geri stundum til að ná ákveðnum áhrifum , er að ég nota mörg mót fyrir hvert verk þannig að fígúrurnar verða oft dálítið skrýtnar og að mörgu leyti ófullkomnar , eins og við mannfólkið erum .
Ég held að það eigi kannski þátt í að laða fólk að verkunum , þau eru ekki goðumlíkir einstaklingar .
Á vissan hátt eru verkin líka eins konar landslag og innihalda lífrænan sprengikraft í áferð og formun og hafa í rauninni afar lítið með raunsæi að gera .
Sum verka minna eru frásagnarleg og segja sögu sem hefur merkingu fyrir mig þótt aðrir sjái kannski ekki þá sögu í þeim heldur einhverja allt aðra sögu .
Önnur eru á almennari nótum .
Ég hef mikið notað son minn , Þórarin Inga , sem módel og með því að nota hann tengist ég verkunum enn sterkari böndum þó svo að lokaniðurstaðan verði ekkert lík honum í sjálfu sér .
Grunnurinn er samt nátengdur mér .
" Hvenær ákvaðstu að verða myndlistarmaður ? " Ég var í menntaskóla þegar ég ákvað að verða myndlistarmaður .
Mér fannst eiginlega ekkert annað koma til greina .
Ég fór til Bretlands í fornám og kynntist ýmsum listgreinum en strax á fyrsta árinu í BA-námi var ég komin á kaf í skúlptúrinn .
Skúlptúrinn er nokkuð sem ég valdi og hef aldrei fundið þörf fyrir að yfirgefa .
" Var ekkert erfitt á þessum tíma að vera kona og ætla sér að verða myndhöggvari ? " Ég byrjaði í listnámi árið 1974 og þá voru mjög fáar konur hér á landi sem unnu að höggmyndalist en ég var svo ung að ég var ekkert að velta því fyrir mér hvort þetta væri erfiðara svið en annað í myndlistinni .
Þegar ég kom heim frá námi voru einungis rúmlega fimmtán manns í Myndhöggvarafélaginu og fjórar konur en nú eru þar yfir hundrað manns og stór hluti þeirra eru konur .
Sumir segja að myndlistarheimurinn sé erfiðari fyrir konur en karla en ég hef ekki fundið neitt sérstaklega fyrir því og spái ekki í það heldur .
Ég hef gert mikið af stórum útiverkum og þá eru verkin að hluta til unnin í vélsmiðju og þar vinn ég aðallega með karlmönnum .
Það samstarf hefur gengið frábærlega en Vélsmiðjan Héðinn hefur verið minn aðalsamstarfsaðili .
" Talandi um stór útilistaverk þá var slíku verki eftir þig stolið í Hull .
Hvernig varð þér við ? " Það var hringt í mig frá Hull snemma morguns og mér sagt að búið væri að stela verkinu .
Ég hélt satt að segja að þetta væri grín .
Verkið var á undirstöðu í fjögurra metra hæð og 300 kíló og úr bronsi .
Þetta hafa verið hálfgerðir snillingar á vissan hátt því stuðlabergssúlan sem fígúran stóð á var óhögguð og óbrotin .
Þarna var nær örugglega verið að stela bronsinu , en slíkur þjófnaður er nokkuð algengur , sérstaklega í Bretlandi .
Sem betur fer var hægt að endurgera verkið sem var svo afhjúpað aftur formlega .
Mér leið dálítið eins og ég væri í kvikmyndinni Groundhog Day þegar ég var komin í annað sinn til að vera viðstödd afhjúpun á sama verkinu .
" Kominn tími á giftingu Vegna velgengni þinnar í útlöndum ertu mikið fjarverandi .
Maðurinn þinn , Jón Ársæll Þórðarson sjónvarpsmaður , hefur líka verið á þönum vegna sjónvarpsþáttagerðar .
Hafa fjarvistir einhver áhrif á heimilislífið ? " Jón hefur alltaf verið helsti stuðningsmaður minn .
Hann er skapandi maður .
Það er erfitt starf að vera myndlistarmaður og því er mikilvægt fyrir mig að eiga maka eins og hann .
Við erum búin að vera saman í 33 ár , erum mjög ólík að flestu leyti en bætum hvort annað upp og erum miklir vinir .
Við giftum okkur núna fyrir jólin á þrítugsafmæli eldri sonar okkar .
Það var kominn tími á giftingu , en það vissi enginn af henni nema strákarnir okkar .
Við eigum tvo syni , sá yngri , Þórður Ingi , var að útskrifast úr fornmáladeild Menntaskólans í Reykjavík .
Hann hefur verið að semja tónlist , sérstaklega raftónlist og avant garde hipphopp .
Listamannsnafn Þórðar er Lord Pusswhip .
Eldri sonurinn Þórarinn Ingi er myndlistarmaður og er nýkominn heim úr mastersnámi í Prag .
" Það er óhætt að segja að Þórarinn Ingi , sonur ykkar , hafi vakið athygli , því verk eftir hann olli uppnámi í Toronto á sínum tíma .
" Árið 2007 lenti hann í miklum hremmingum í Toronto í Kanada .
Hann var að vinna verkefni í fjöltæknideild Ontario College of Art & Design þar sem hann var í BA-námi og gerði tréskúlptúr sem leit út eins og sprengja og skildi hann eftir í plastpoka í Royal Ontario Museum í Toronto .
Hann bjó einnig til tvö myndbönd sem sýndu sprengingu á þessu safni og svo annað myndband sem sýndi sprengingu í neðanjarðarlest .
Hann hringdi síðan í listasafnið og sagði að í pokanum væri engin sprengja , fór svo í skólann og hélt fyrirlestur um gjörninginn .
Mikið uppnám varð þegar plastpokinn fannst og stórum hluta af miðborg Toronto var lokað um tíma .
Þórarinn Ingi gaf sig fram við lögreglu og var settur í fangelsi en var síðan látinn laus gegn tryggingu .
Þetta var mjög erfitt fyrir hann og fjölskylduna .
Honum var meinað að fara í skólann , varð að hafa umsjónarmann og var algjörlega einangraður .
Hann varð fyrir mikilli reiði frá samfélaginu en fékk stuðning myndlistarmanna , þar á meðal hér heima .
Við vorum svo heppin að einn frægasti lögfræðingur Kanada , Clayton Ruby , hafði áhuga á þessu máli og við nutum aðstoðar hans .
Lok málsins urðu þau að Þórarinn Ingi var sektaður um 3.000 dollara og fékk skilorðsbundinn dóm fyrir að vera það sem kallað var " public nuisance " .
Þáverandi menntamálaráðherra , Þorgerður Katrín Gunnarsdóttir , var okkur mikil hjálp og rektor Listaháskólans , Hjálmar H. Ragnarsson , einnig og það bjargaði Þórarni Inga úr kyrrstöðuástandi að hann komst að sem gestanemandi hjá Listaháskóla Íslands .
Um haustið fékk hann inngöngu í skólann og eftir að hafa útskrifast þaðan fór hann í framhaldsnám í Listaakademíuna í Prag .
Þannig að þessir erfiðu tímar eru að baki .
" Þú nýtur mikillar velgengni en það hlýtur stundum að hafa verið á brattann að sækja .
Hefurðu alltaf verið sannfærð um að það hafi verið rétt val að helga sig höggmyndagerð ? " Til að maður haldi áfram í vinnu eins og þessari verður maður að vera staðráðinn í því að gefast ekki upp þótt á móti blási .
Stundum gengur mjög vel og stundum ekki eins vel .
Þrjóska getur verið góður eiginleiki í þessu starfi .
Það er mikilvægt að njóta stuðnings , fá að sýna verk sín og miðla því sem maður er að gera .
Aðalatriðið er að vera trúr sjálfum sér .
Svo þarf maður alltaf að sjá ljósið .
" 