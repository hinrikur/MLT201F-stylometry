Tvær konur hafa hlotið athygli fyrir störf sín , hvor á sínu sviðinu .
Önnur er Kristín Heimisdóttir , formaður Tannlæknafélags Íslands , og hin Sigríður Heimisdóttir iðnhönnuður , jafnan nefnd Sigga Heimis .
Færri hafa þó tengt þær saman sem systur .
Kristín var í forsvari fyrir tímamótasamninga þegar loks , eftir 21 árs bið , tókust samningar milli Tannlæknafélags Íslands og Sjúkratrygginga Íslands um endurgreiðslu tannlæknaþjónustu barna .
Sigga hefur verið brautryðjandi í hönnunarheiminum hérlendis , er meðal helstu stjarna IKEA og hefur hannað yfir 300 hluti fyrir fyrirtækið .
Þá var hún hönnunarstjóri Fritz Hansen og er þá fjöldi verkefna ótalinn .
Þær systur eru þó ekki á því að það séu genin sem hafi leitt þær til forystu heldur uppeldi sem mótaði þær .
" Við eigum foreldra sem hafa eindregið hvatt okkur áfram , " segir Sigga en foreldrar þeirra eru Heimir Sindrason , tannlæknir og tónlistarmaður , og Anna Lovísa Tryggvadóttir meinatæknir .
Þær ólust upp á Seltjarnarnesi og fjórtán mánuðir skilja þær að ; Kristín er fædd 1968 og Sigga 1970 .
Þær eru því nánar sem og allur systkinahópurinn , en bróðir þeirra Frosti fæddist árið 1975 og Guðrún systir þeirra 1981 .
Sigga : " Kristín er eldri og þar af leiðandi apaði ég allt eftir henni .
Við vorum eins klæddar , ég í rauðu og Kristín í bláu .
Þegar hún lærði að lesa og skrifa vildi ég líka .
Svo var Kristín svo erfið , og ég er ekki að grínast , að hún var send í Landakotsskóla þar sem átti að vera meiri agi , " segir Sigga og hlær en Kristín dregur þessar fullyrðingar systur sinnar ekkert í efa .
" Og auðvitað fylgdi ég þá með og hafði ekkert um það að segja .
Við vorum sem betur fer heppnar í Landakotsskóla með kennara og urðum ekki vitni að neinum misgjörðum en þótti þetta fólk sem stjórnaði skólanum vissulega stórskrýtið og maður fann að það stafaði ekki góðu frá því .
Það fundu held ég allir fyrir einhverju , það var eitthvað skrýtið í gangi , án þess að festa hendur á hvað það var .
" Kristín : " Ég var 10 ára þegar ég eignaðist vinkonu sem var í Landakotsskóla .
Foreldrar mínir voru afskaplega glaðir að ég hafði eignast svona " bestu " vinkonu því ég átti fáa vini og þeim fannst því ráð að skrá mig í sama skóla og hún var í .
En ég get ekki neitað því að ég hef líklega verið afskaplega stíf , þrjósk og þver sem barn .
Ég var sjálfri mér næg og fannst bara fínt að vera ein og lesa bók , hafði enga sérstaka þörf fyrir félagsskap .
En þetta hefðbundna skólakerfi átti heldur ekki vel við mig .
Ég man að þegar ég var níu ára var ég látin stroka út úr vinnubók verkefni sem ég hafði þegar unnið , því skólastefnan var sú að allir skyldu fylgjast að óháð námsgetu .
Þegar ég fór í 10 ára bekk í Landakotsskóla fór ég að blómstra , í fámennum bekk með frábæra kennara .
" Þær systur hafa þrætt líkar leiðir í lífinu á vissum sviðum en ólíkar á öðrum .
Þær eiga báðar þrjú börn , Kristín eignaðist tvö börn meðan hún var í tannlæknanámi og hitti eiginmann sinn um tvítugt .
Sigga eignaðist sitt fyrsta barn þegar hún var löngu búin í námi .
Sigga : " Mamma segir stundum að það lýsi karakternum og muninum á okkur hvaða lönd við völdum fyrir framhaldsnám ; Kristín Sviss og ég Ítalíu .
Kristín er engin reglustika en finnst engu að síður mjög gott að hafa röð og reglu á lífinu .
" Kristín : " Ég verð líklega stoppuð upp á Þjóðminjasafninu eftir minn dag .
Er búin að vera gift sama kallinum í tuttugu ár .
Það má segja að við mamma séum líkar að því leyti að við þurfum ákveðna rútínu í lífinu .
Mamma vann alltaf úti með barneignarhléum , þrátt fyrir að slíkt tíðkaðist ekki endilega hjá konum af hennar kynslóð .
Sjálf hef ég aldrei eirt heima við .
" Sigga : " Og ég er mjög lík pabba , svolítið eldfjallaþema .
Kristín er skipulögð og sem dæmi má nefna að ég get gleymt því að ætla að stinga upp á útilegu með skömmum fyrirvara .
Hún er pottþétt búin að bóka allar helgar sumarsins .
Ég verð hins vegar léttkvíðin ef ég veit nákvæmlega hvernig næsta vika á að vera .
Ég ferðast mikið út af vinnunni , stundum detta inn risaverkefni , stundum er rólegra , og ég kann því vel að það séu göt í stundatöflunni fyrir það óvænta .
Ég er örugglega með léttan athyglisbrest því ég á mjög auðvelt með að hlaupa úr einu í annað en þannig þrífst ég .
Ég hitti mann um daginn sem fékk engan botn í það hvernig ég gæti verið að hanna líffæri fyrir eitt þekktasta glerlistasafn í heimi og fjöldaframleiðslu fyrir IKEA um leið .
Svo á ég lítinn gaur , Baltasar sjö ára , sem er einhverfur og getur verið eins og sól í heiði og eldfjall til skiptis og ég fór að hugsa um daginn að náttúran búi kannski þannig um hnútana að einstaklingar eins og ég fái þessar manneskjur í hendurnar .
Mér reiðir vel af í verkefnum sem krefjast sveigjanleika .
Þetta verkefni er það stærsta sem ég hef tekist á við .
Ég á vinkonu sem á barn með Downs-heilkenni og ég hef séð hvernig hún er afar vel í stakk búin til að takast á við það verkefni .
Ég er með ýmsar kenningar um þetta .
" Kristín : " Ítalinn í Siggu er þarna , svolítið kaótískur en samt gengur allt upp .
Það er stundum erfitt fyrir mig að skilja það .
Henni tækist eflaust að komast á mettíma milli a- og b-punkts í Róm meðan mér myndu fallast hendur .
Ég fór í framhaldsnám til Sviss og þar er fólk skipulagt , sem er gott fyrir manneskju eins og mig sem er pínu ferköntuð .
Hins vegar var ég á margan hátt of flippuð fyrir svissneskt samfélag .
Til dæmis myndi fáum Svisslendingum detta það í hug að eignast börn fyrr en búið væri að afgreiða nám og kaupa hús .
Þá er það hins vegar stundum of seint , konur þá jafnvel komnar úr barneign .
Á Íslandi er gott velferðarkerfi sem hjálpar foreldrum að vinna utan heimilis .
Þegar ég var rétt nýorðin ólétt að þriðja barninu sótti ég um pláss fyrir ófætt barnið á leikskóla í Sviss .
Ég átti að fá pláss þegar barnið yrði þriggja ára og þá aðeins tvo daga í viku .
Mánaðargjaldið var um 200 þúsund krónur .
Það er gengið út frá því að nýbökuð móðir helgi sig heimilinu og fari ekki út á vinnumarkaðinn fyrr en að mörgum árum liðnum .
Sem íslensk kona upplifði ég þetta sem innilokun í fallegu fangelsi , enda náttúrufegurð óvíða meiri en í Sviss .
Ég hef í gegnum tíðina fyllst endalausu þakklæti til þeirra kvenna sem barist hafa fyrir sjálfsögðum mannréttindum , eins og t.d. Kvennalistans .
Þó vil ég með þessum orðum alls ekki dæma þær konur sem kjósa að vera heima hjá börnum sínum og dáist innst inni að þeim .
Aðalmálið er að foreldrar hafi val .
" Sigga : " Ég fann fyrir þessu í náminu á Ítalíu .
Í 25 manna bekk voru fimm stelpur og lokaverkefnið mitt var hjól sem hægt var að brjóta saman .
Einhver spurði mig : " Ertu viss um að þú getir gert þetta ? " Það fauk svo í okkur stelpurnar í bekknum að við gerðum allar hjól .
Síðan hefur orðið mikil breyting á kynjahlutföllum í faginu .
Iðnhönnun var karlafag en í dag er meirihluti nýútskrifaðra iðnhönnuða konur .
" Kristín : " Hvað Tannlæknafélagið varðar er það að grunninum til hefðbundið karlafélag .
Ég er fyrsta konan sem gegnir formennsku í Tannréttingafélaginu og önnur konan sem gegnir formennsku í Tannlæknafélaginu .
Það hefur aldrei staðið mér fyrir þrifum að vera kona og ég held að ég jafnvel njóti þess stundum í starfi .
Erlendis hef ég heyrt til karlkyns kollega minna í tannréttingum lýsa því að þeir séu oft smeykir við að vera einir með skjólstæðingum því þetta sé orðinn svo klikkaður heimur .
Þeir eru hræddir við að vera vinalegir meðan ég get óhikað faðmað mitt fólk .
Hins vegar fær maður stöku sinnum glósur , sérstaklega frá konum af eldri kynslóðinni sem finnst ég ekki hafa hugsað nægilega vel um heimilið .
Einnig fékk ég athugasemd frá vini mínum fyrir nokkru þegar ég gaf kost á mér í að gegna formennsku í Tannlæknafélaginu .
Hann sagði : " Af hverju ertu að þessu ? Af hverju nýturðu þess ekki að vera með börnunum ? " Þetta var fjögurra barna faðir sem sjálfur á ung börn .
Ég var ekki nógu fljót að hugsa og spyrja hann af hverju hann minnkaði ekki við sig vinnu og nyti þess sjálfur að vera með sínum börnum ? " Auðveldara að vinna með karlmönnum Það var mikil áskorun að ná samningum milli Tannlæknafélagsins og Sjúkratrygginga Íslands um endurgreiðslu tannlæknaþjónustu barna enda höfðu samningar verið lausir til fjölda ára .
Kristín : " Á fundinum kom til mín maður sem sagði : " Veistu Kristín , ég er eiginlega alveg sannfærður um það að þessir samningar hafi tekist vegna þess að núna erum við með konur sem stjórna þessu .
" Ég held að það sé eitthvað til í því .
Þótt ég vilji ekki alhæfa þá búa karlar og konur yfir mismunandi eiginleikum og það fer best á því að fólk vinni saman .
Ég þoli ekki að standa í baráttu við karlmenn .
Mér líkar vel að vinna með og vera í félagsskap þeirra .
Ég var alltaf strákastelpa og ég er það svolítið ennþá .
Sigga þarf meira að segja að setja á mig varalit og passa að ég sé vel tilhöfð .
" Sigga : " Ég er sammála Kristínu .
Mér finnst gott að vinna með karlmönnum og oft einfaldara .
Skýrari skilaboð og þeir taka hlutunum ekki eins persónulega .
Ég var þátttakandi í vinnustofu í Svíþjóð og þar var það svo áberandi .
Við vorum átta hönnuðir og meðan strákarnir sprautuðu út hugmyndum og voru ekki uppteknir af því að þeir væru að leggja í púkk fyrir alla að vinna með voru konurnar uppteknari af því í lokin þegar skrifa átti alla hönnuðina fyrir afrakstrinum .
Þá heyrðust línur eins og : " En ég gerði eiginlega þennan stól .
" " Kristín : " Það eru til kellingar af báðum kynjum .
Það eru til karlar sem eru verstu kellingar í neikvæðri merkingu og svo eru til konur sem eru svakalegir naglar .
Við eigum til eintök af fólki þar sem kynið spilar enga aðalrullu .
Og það verður þá bara að hengja mig fyrir að nota orðið kellingar .
Mér finnst ömurlegt að það þurfi að biðjast afsökunar á því að nota hugtök yfir ákveðna hegðun sem getur átt við bæði kyn sem hafa í raun ekkert með kyn að gera .
Kelling er bara ákveðið hugtak og margar kellingar sem ég þekki eru karlkyns .
" Hvernig mynduð þið lýsa sambandi ykkar ? Sigga : " Samband okkar systkina allra er fallegt á þann hátt að það er enginn að þykjast , við segjum nákvæmlega það sem okkur finnst .
Ef eitthvað bjátar á er gengið í það .
Við hittumst ekkert voðalega oft enda snúast góð fjölskyldutengsl ekki um það .
Ég er mjög mikið heima með Baltasar því þar líður honum best og ég þarf að taka tillit til þess .
Hann fer til dæmis ekki í Kringluna .
" Kristín : " Við erum svolítið ítölsk í okkur , fjölskyldan .
Allir hafa ríka þörf fyrir að tjá sig , um pólitík og allt mögulegt , og ég held að í þeim kringumstæðum sé auðvelt að misskilja okkur og andrúmloftið .
Sem er gott þótt fólk tali hátt .
Pabbi getur verið svolítið hvass þótt ekkert búi að baki .
Í fyrsta skipti sem maðurinn minn kom heim í mat var – eins og alltaf – skyndilega öskrað : " Fréttir ! " og allir hlupu og söfnuðust fyrir framan tækið í einn hnapp .
Faðir okkar er hvað æstastur í þessu og hringir í mig oft á dag til að segja mér hvað er í fréttum .
Ég var til dæmis með sex " missed calls " frá honum um daginn en þá var hann að láta mig vita hvernig gengi Sjálfstæðisflokksins væri í könnunum .
" ( Innsk .
blaðamanns : Kristín var í 9. sæti Reykjavíkurkjördæmi norður fyrir alþingiskosningarnar ) .
En þarna þegar maðurinn minn kemur í heimsókn í fyrsta skipti er hann á síðasta ári í tannlæknanámi og ætlar að brydda upp á samræðum við pabba .
Pabbi segir örsnöggt : " Þegiðu ! " Hann var að horfa á fréttirnar og þetta voru hreinlega sjálfvirk viðbrögð .
Bjarni sagði ekki orð það sem eftir lifði kvölds og fór svo heim .
Þá segir pabbi : " Hann var svo þögull .
" Pabbi neitar því enn að hafa sagt honum að þegja .
" Sigga : " Það er frekar fyndið að vera utanaðkomandi heima .
Allir að tala ofboðslega mikið , allir í einu , svo öskrar einhver " fréttir ! " og allir hlaupa æpandi að tækinu .
" Langar að rétta tennur Siggu Lá alltaf beint við hvert þið mynduð stefna í lífinu ? Að þú yrðir tannlæknir Kristín og þú færir í hönnun Sigga ? Kristín : " Ég ætlaði alltaf í verkfræði en hætti við það daginn sem ég skráði mig í háskólann .
Tannlæknirinn var einfaldlega skyndihugdetta .
En starfið sem slíkt og sérstaklega sú sérgrein sem ég valdi mér , tannréttingar , byggist mikið á samskiptum við fólk sem eru oft svo ánægjuleg .
" Sigga : " Já , því fólk talar einmitt svo mikið í stólnum – eða þannig – að þú færð útrás fyrir að tala ! " Kristín : " Haha .
Og svo finnst mér líka mikilvægt að geta ráðið mér sjálf .
En satt best að segja hafði pabbi engin áhrif á þetta og var jafnvel ekkert sérstaklega hress með þessa ákvörðun í upphafi .
Þegar ég var komin á annað ár í tannlæknadeildinni sagði hann við mig að fyrst ég væri komin af stað ætti ég að leggja tannréttingar fyrir mig .
Einmitt fagið sem mér þótti leiðinlegast í skólanum ! Í dag sé ég að faðir minn vissi alveg sínu viti því þetta er sú sérgrein sem hentar mér best og sjúklingahópurinn er ofboðslega skemmtilegur .
" Klæjar þig þá í lófana að rétta allar tennur sem þú sérð ? Kristín : " Já , nei , nei .
Ég er sjálf meira að segja með aðeins skakkar tennur .
" Sigga : " Þetta er ekki satt , hún er búin að vera að þrýsta á mig og vill að ég fái mér teina .
" Kristín : " Ha , ég ? Þú vilt það ! " Sigga : " Nei , þú ! " Kristín : " Það er misskilningur , en ég skal gera það fyrir þig fyrst þú endilega vilt ! Já , en það er svolítið fyndið að dóttir mín er með nákvæmlega sömu skekkju og þú ert með Sigga og ég lagaði það hjá henni .
Hún gat ekki sagt nei því hún er svo ung .
Varð að gera eins og mamma segir .
" Sigga : " Hahaha ...
" Kristín : " Þrátt fyrir að ég segi að faðir minn hafi ekki haft áhrif á það hvaða starfsferil ég valdi mér er ómetanlegt að geta unnið á sama vinnustað og hann .
Ég ætlaði heldur aldrei að verða formaður Tannlæknafélagsins , það var röð tilviljana .
Þegar símtalið barst , þar sem ég var spurð hvort ég gæfi kost á mér í stjórn félagsins , var ég nýbúin að hlusta á félaga minn hneykslast á því að konur gæfu aldrei kost á sér í neinar stjórnir .
Ég hugsaði því varla málið heldur sagði bara " já " .
Mér hefur fundist gefandi að starfa fyrir Tannlæknafélagið og frábært að finna hvað kollegar eru tilbúnir að vinna með stjórnvöldum að bættri tannheilsu Íslendinga .
" Sigga : " Þegar ég fer út í hönnun er pabbi hins vegar að þrýsta á mig að fara út í tannlækningar .
Ég var algjör dútlari , alltaf að föndra og vinna í höndunum .
Það varð hins vegar ekki aftur snúið þegar ég var 17 ára og listakennarinn minn í Ameríku , þar sem ég var skiptinemi , sagði við mig að ég yrði að fara í listtengt nám .
Ég verð honum ævarandi þakklát fyrir það .
En þetta var á þeim tíma sem það þótti ekki mikið vit í því fjárhagslega að leggja hönnun fyrir sig .
Mamma og pabbi voru þar á meðal en þeim þótti eina vitið að ég skráði mig í læknisfræði .
Ég var því skráð í læknisfræði við Háskóla Íslands í heilt ár því mamma skráði mig meðan ég var úti á Ítalíu án þess að ég hefði nokkurn áhuga á því , " segir Sigga og skellir upp úr .
" Ég er óskaplega hamingjusöm með að hafa valið mér þetta fag og finnst stundum eins og ég sé að leika mér alla daga .
Ég vinn með skemmtilegu fólki , vinn mikið og hef kennt í yfir 20 háskólum í heiminum þar sem ég sá um allt samstarf við hönnunarskóla í heiminum þegar ég vann hjá IKEA .
Ég ráðlegg mínum nemendum að vera óhrædd við að taka að sér ólík verkefni .
Það hefur verið mitt viðmót alla tíð .
Ég hef náð að brauðfæða mig alla tíð frá því að ég byrjaði , sem er alls ekki sjálfsagt .
" Systir þín talar um tannréttingar við þig Sigga en ert þú ekkert að skipta þér af heimili systur þinnar ? Kristín : " Jú .
" Sigga : " Nei .
" Kristín : " Jú ! Áður fyrr , áður en maðurinn minn fór að treysta henni fyrir breytingum á heimilinu , gerðum við þetta oft þannig að Sigga kom í heimsókn þegar Bjarni var í veiði eða eitthvað slíkt .
Við tókum heimilið samt ekki almennilega til bæna fyrr en við komum heim úr námi .
Og þá hannaði Sigga það upp á nýtt .
" Sigga : " Eins og heyra má er Kristín það stabíl að hún býr meira að segja enn í sama húsinu og hún gerði í upphafi búskapar .
" Kristín : " En það má segja að Sigga sé búin að sá sínum frábæru hönnunarfræjum hjá okkur hinum og mér finnst langbest að kaupa allt með henni .
" Sigga : " Ég hef haft áhuga á þessu frá því að ég var smástelpa .
Ég mátti varla koma inn hjá fólki án þess að fara að fikta .
En þetta hefur ekki verið hrein afskiptasemi í mér alla tíð því ég fæ mjög gjarnan spurningar þegar ég fer í heimsóknir .
" Kristín : " Ég sendi Siggu stundum sms þegar mikið liggur við til að spyrja í hverju ég á að vera .
Það er alltaf hægt að treysta á hana .
" ( Kristín sýnir blaðamanni sms þar sem hún spyr Siggu í hverju hún eigi að vera á blaðamannafundi sem og svarið þar sem Sigga útlistar það nákvæmlega .
) Sigga : " Já , stundum hefur það gerst að mamma sendir mér myndir frá útlöndum til að spyrja hvað hún eigi að velja .
" Kristín : " Það má taka það fram að móðir okkar er " masterchef " í smekklegheitum .
Ég kalla hana óhikað smekklegustu konu norðan Alpafjalla og þótt víðar væri leitað .
" Sáuð þið fyrir ykkur að yrðuð forystusauðir í ykkar fagi ? Sigga : " Nei , ég sá það ekki fyrir og ég meina það .
Jú , það er mikið að gera en það er eitt sem hef haft í forgangi síðustu árin og það er sonur minn .
Ég gæti til dæmis verið með stærra stúdíó og ef ég væri úti í Svíþjóð myndi allt ganga hraðar fyrir sig .
En ég vil hafa þetta svona , sérstaklega því hér á landi fær fjölskyldan og hann meiri aðstoð og Greiningarstöðin hefur staðið þétt við bakið á okkur .
Ég hef valið að hafa fyrirtækið í minni kantinum og velja verkefni .
Það stuðlar að fagmennsku og sveigjanleika sem mér finnst ég þurfa núna með börnin svona lítil .
Þau eru sex , sjö og níu ára og ég vil alltaf geta verið í kallfæri og stutt þau .
Vinnan mín er mér líka gríðarlega mikilvæg og ég keyri eiginlega á tvövöldum hraða til þess að geta sinnt hvoru tveggja .
En ég myndi seint fá " Mother of the Year Award " ef mælt væri eftir viðveru á tónlistarskemmtunum og bökunarafköstum fyrir fjáröflunarbasara .
" Kristín : " Ég er fremur pólitísk í eðli mínu og stundum finnst mér eins og tilviljanir hafi ráðið öllu en líklega hefur annað og meira komið þar til .
Ég hef ekki skilið hvernig munnurinn hefur verið skilinn frá öðrum líkamspörtum innan heilbrigðiskerfisins og ég er óhrædd við að tjá mig um það .
Ég sé fyrir mér mörg verkefni sem ég þarf að vinna að , því þótt löngu tímabærir samningar um tannlæknaþjónustu barna séu í höfn , þá er svo ótalmargt að huga að .
Við þurfum ekki einungis að huga að þeim börnum sem skila sér ekki til tannlæknis , það þarf líka að huga að eldra fólki .
Það er aðkallandi að huga að tenntum einstaklingum á öldrunar- og hjúkrunarheimilum sem eiga oft í erfiðleikum með munn- og tannhirðu .
Mér finnst ég alls ekki hafa náð langt , en ég hef haft það að leiðarljósi að vera samkvæm sjálfri mér , heil og trú minni sannfæringu .
Þrátt fyrir að vera með aukalínur í ferilskránni eru margar hvunndagshetjur sem hafa náð svo miklu lengra en ég og ættu miklu frekar heima í blaðaviðtali sem þessu .
" 