Mér finnst að listsköpun verði að fela í sér eitthvað sem upplýsir mann um þetta líf sem við lifum " , sagði Kristján Davíðsson listmálari við blaðamann Morgunblaðsins sem hitti hann að máli fyrir opnun sýningar á verkum hans í i8 galleríi haustið 2001 .
Um verkin sjálf vildi hann þó sem fæst segja , annað en : " Málverkin eru sérheimur , sem á sér stað í hreyfingum , litum og línum .
" Kristján lést á mánudaginn var , 95 ára gamall .
Með honum er genginn síðasti liðsmaður September-hópsins , einn merkasti fulltrúi ljóðrænnar abstraktlistar hér á landi .
" Hann er okkar abstrakt Kjarval , hann líkist honum mjög andlega þótt Kristján sé abstrakt en Kjarval fígúratívur .
Þeir eru báðir feikilega miklir teiknarar og báðir miklir einfarar sem eiga sér engar beinar hliðstæður , " sagði Halldór Björn Runólfsson , forstöðumaður Listasafns Íslands , fyrir sex árum , þegar stór sýning á verkum Kristjáns var opnuð þar í safninu .
Glæsileg sýning sem staðfesti stöðu Kristjáns sem eins helsta myndlistarmanns þjóðarinnar á liðinni öld .
" Hann er í raun eini listamaðurinn okkar sem hafnar allri reglufestu , " sagði safnstjórinn og dáðist að því hvernig listamaðurinn hélt áfram að endurnýja sig þótt kominn væri á fullorðinsaldur .
" Matisse er einn af fáum erlendum listmálurum sem tóku stakkaskiptum eftir sjötugt , mér finnst Kristán líkjast honum að þessu leyti , hann gerir hallarbyltingu í eigin ranni eftir sjötugt – það er þessi afstaða hans sem við erum að halda upp á .
Hann er einn okkar fyrsti lýríski abstraktmálari – og sá sem víkur aldrei af þessari braut en finnur innan þessara marka stöðugt nýjar leiðir .
Það er einstakt .
" Kristján vék ekki af sinni braut en þróaði hinsvegar sífellt áfram tungumálið sem spannst úr litum og formum .
" Mér hlýtur strax að hafa orðið ljóst að liturinn er fyrir málarann eins og tónninn og hljóðið fyrir tónskáldið .
Úr honum er unnið .
Sterkir litir eða þýðir .
Skiptir ekki máli .
Hvort tveggja jafn hættulegt , ef sá kann ekki með að fara sem það gerir , " sagði hann .
Af eigin afli og óstutt " Einstakt " er orð sem margir nota um list Kristjáns Davíðssonar .
Hann ólst upp á Patreksfirði , hraustmenni sem ákvað að mennta sig í listum , hafandi fengið 9,5 í teikningu í grunnskóla .
Jón Óskar skrifar fallega um vin sinn í bókinni Steinar og sterkir litir , sem kom út 1965 ; segir hann ungan hafa verið ólistamannslegan , " minnti fremur á ungan sjómann , kraftalegur , hress í bragði , snareygur og kvikur í hreyfingum " .
En þessi sterki maður helgaði sig listinni ; tók að mála og dáði jafnframt önnur listform , lék líka á fiðlu og átti tónlistarmenn og skáld að bestu vinum .
Eftir heimsstyrjöldina síðari hélt hann til Bandaríkjanna og nam við hina heimskunnu Barnes-stofnun , þar sem á veggjum héngu mörg helstu listaverk Cézanne og annarra jöfra myndlistar .
Það hafði vissulega mikil áhrif , sagði hann einhvern tímann þegar ég kom í vinnustofuna í Barðavogi og spurði um mótunartímann .
Það var ævintýralegt að hitta Kristján í vinnustofunni ; flygill og fiðla vitnuðu um ástina á tónlist , eins og voldug hljómflutningstækin , og svo var vinaleg lykt af olíulitum í lofti og stórir nýmálaðir flekar á trönum .
" Þekkirðu þennan ? " spurði Kristján og benti á stóra svarthvíta ljósmynd af skeggjuðum manni með lokuð augu .
Þegar ég sagðist kenna skáldið Ezra Pound í ljósmynd Avedon var sambandi komið á .
Halldór Björn bar þá Kristján og Kjarval saman .
Sem strákur vaktaði Kristján að sjá þá einu mynd eftir Kjarval sem til var í þorpinu .
" Sömuleiðis horfði ég á hann mála þarna úti í náttúrunni og sat yfir honum allan daginn , " sagði hann í útvarpsviðtali 2008 .
Hann neitaði því þó að Kjarval hefði haft áhrif á sig : " Ég dáðist að því hvað hann komst langt með að líkja eftir náttúrunni , en það var ekki mín tegund af vinnuaðferð , " sagði hann .
Þess í stað fann hann sína leið , mótaður af hræringum í listinni í Frakklandi og Bandaríkjunum .
" Allt frá stríðslokum hefur hann verið einn ferskasti fulltrúi óhlutlægra athafna í málverki hér á landi , þótt oft sé stutt í hlutlægu veröldina í myndverkum hans , en hann færir allt í stílinn , sem hann kemur nálægt , umbreytir og umskapar , " skrifaði Bragi Ásgeirsson , myndlistarmaður og gagnrýnandi Morgunblaðsins , árið 1992 þegar bók um list Kristjáns Davíðssonar kom út .
Í grein sem Kári Stefánsson birti hér í blaðinu í júlí 2007 , í tilefni af níræðisafmæli Kristjáns tengdaföður síns , vitnar hann í svar listamannsins við þeirri spurningu hver galdurinn sé á bakvið gott abstraktmálverk .
" Ég veit ekki hvort það er galdur á bak við gott abstraktmálverk en ef hann er til þá er það strúktúr , " segir Kristján .
" Það skiptir öllu máli hvar hver einasti depill í abstraktmálverki er settur á strigann .
Einn villuráfandi punktur og málverkið hættir að vera málverk .
Þetta er ekki svo mikilvægt í natúralískum verkum vegna þess að áhorfandinn getur nýtt sér fyrirfram ákveðnar hugmyndir um það hvernig hlutir eiga að vera , andlit , skógur , hús , en í abstraktmálverkinu eru engin slík hjálpartæki til staðar .
Það verður að vera það sjálft af eigin afli og óstutt af öðru en sjálfu sér , strúktúr , allir deplar og línur á sínum stað , litir og heildin , mynd sem enginn hefur áður séð .
" Kristján Davíðsson vann nánast að list sinni fram á síðasta dag .
Í samtali við Morgunblaðið á 95 ára afmæli Kristjáns sagði Aðalsteinn Ingólfsson listfræðingur það " líkast til heimsmet " að málari í þessu gæðaflokki hafi enn verið að kominn á þennan aldur .
" Hann er ennþá að mála marktæk verk sem eru rökrétt framhald af hans ferli , " sagði listfræðingurinn .
En ekki lengur ; málarinn hefur lagt frá sér pensilinn .
