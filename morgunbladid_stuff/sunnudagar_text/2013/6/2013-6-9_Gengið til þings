Með miklu stolti og þakklæti fyrir að fá að starfa í þágu almennings sat ég minn fyrsta fund á Alþingi á fimmtudag .
Þrátt fyrir að hafa starfað lengi í stjórnmálum fylgdi þessum tímamótum í lífi mínu sterk tilfinning virðingar , ábyrgðar og auðmýktar gagnvart því nýja verkefni sem ég hef tekið að mér .
Og sú tilfinning var greinilega almenn í þingsalnum á þessum góða degi .
Þingmenn eru þjónar almennings og á þeim hvílir mikil ábyrgð , líkt og Agnes M. Sigurðardóttir , biskup Íslands , minnti á í Dómkirkjunni sama dag .
Ég staldraði sérstaklega við þann hluta í hennar góðu ræðu sem fjallaði um nauðsyn þess að fólk væri reiðubúið að gefa sig að þeim verkefnum sem tilheyra slíkri þjónustu við land og þjóð .
Þau verkefni eru undirstaðan að svo mörgu góðu í okkar samfélagi og þrátt fyrir að stjórnmálin hafi gengið í gegnum ákveðna erfiðleika og gagnrýni undanfarin ár , má gildi þess að taka þátt og láta sig málefni lands og þjóðar varða aldrei gleymast .
Og þar sem ég gekk frá Dómkirkjunni til þinghússins þennan dag var mér efst í huga þakklæti fyrir að búa í öflugu lýðræðisríki þar sem allir sem vilja geta tekið þátt .
Að búa í landi þar sem afskipti allra eru sjálfsögð , ólíkar skoðanir eru virtar og niðurstaðan í almennum kosningum er nýtt til að skapa frið og forsendur til að halda áfram .
Að fá tækifæri til að taka þátt í ákvörðunum í slíku landi og slíku lýðræði eru mikil forréttindi .
Þetta stjórnarform , sem flestir hafa metið best í rúm 2.500 ár , er samt í stöðugri mótun og margar , mismunandi skoðanir á því hvernig skilgreina skuli það .
Þannig sagði gríski hugsuðurinn Herodotus lýðræði einfaldlega vera " yfirráð fjöldans " en Winston Churchill , forsætisráðherra Breta sagði lýðræði vera versta form stjórnunar , fyrir utan öll hin formin sem reynd hefðu verið í gegnum tíðina .
Með sama hætti myndu svör þeirra sextíu og þriggja , sem sæti áttu í virðulegum þingsalnum við Austurvöll sl. fimmtudag , vera jafn ólík og þeir einstaklingar eru margir .
En öll yrðum við þó sammála um það sem mestu skiptir ; öflug þátttaka almennings er undirstaða lýðræðisins .
Þess vegna eigum við , sem njótum þess heiðurs – en um leið þeirrar ábyrgðar – að vera kjörnir fulltrúar almennings , að hvetja fólk til þátttöku og leita allra leiða til að fjölga tækifærunum til þess .
Þannig stöndum við vörð um það dýrmætasta sem við eigum og okkur var falið ; sjálft lýðræðið .
Hanna Birna Kristjánsdóttir hanna.birna.kristjansdottir@irr.is 