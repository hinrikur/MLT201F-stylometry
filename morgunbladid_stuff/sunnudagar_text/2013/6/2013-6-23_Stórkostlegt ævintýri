Komandi starfsár Sinfóníuhljómsveitar Íslands verður sérlega fjölbreytt og spennandi .
Þó að mörgu leyti megi segja að starfsárið sé hefðbundnara en stundum áður , þá er dagskráin krydduð með miklu af nýju og spennandi efni , " segir Sigurður Nordal , framkvæmdastjóri Sinfóníuhljómsveitar Íslands , um komandi starfsár hljómsveitarinnar sem kynnt er í nýútkomnum bæklingi .
Glæsilegir hljómsveitarstjórar " Við erum með þrjár áskriftaraðir , sem eru gul , rauð og græn , auk þess að bjóða upp á regnbogaáskrift þar sem hægt er að setja saman sína eigin tónleikaröð .
Ég held því að allir ættu að geta fundið eitthvað við sitt hæfi , " segir Sigurður og tekur fram að það sem einkenni komandi starfsár sé sá sterki hópur listamanna sem væntanlegur er til landsins og koma mun fram með hljómsveitinni .
" Ég held að sjaldan hafi jafn glæsilegur hópur hljómsveitarstjóra boðað komu sína og raunin verður næsta vetur .
Það er sjálfur Dmitri Kitajenko sem mun stjórna upphafstónleikum starfsársins í september , en hann er meðal þekktustu hljómsveitarstjóra samtímans og stjórnar reglulega stærstu hljómsveitum heims , " segir Sigurður og tekur fram að spennandi verði að heyra túlkun hans á " Scheherazade " eftir Rimskíj-Korsakov og " Myndum á sýningu " eftir Músorgskíj .
" Það er meiriháttar viðburður að fá hann til að stjórna þessum rússnesku meistaraverkum .
" Af öðrum hljómsveitarstjórum nefnir hann Andrew Manze , sem sé einn þeirra hljómsveitarstjóra heims sem sé mest vaxandi um þessar mundir .
" Fleiri þekktir hljómsveitarstjórar munu koma hingað í fyrsta sinn , s.s. Jun Märkl og George Benjamin .
Við fáum tvær goðsagnir sem koma hingað reglulega en það eru þeir Vladimir Ashkenazy sem kemur með vorinu og Gennady Rozhdestvensky sem nær alltaf einstaklega vel til hljómsveitarinnar , enda menn sammála um að ávallt skapist einstök stemning á tónleikum hans .
Hann þykir stórkostlegur Sjostakovitsj-túlkandi og því verður spennandi að heyra 10. sinfóníu tónskáldsins í hans meðförum .
" Framúrskarandi listamenn Þegar Sigurður er beðinn að nefna nokkra þá einleikara sem koma muni fram með Sinfóníuhljómsveit Íslands á komandi vetri segir hann úr stórum hópi framúrskarandi listamanna að velja .
" Þannig má nefna Midori sem er einn þekktasti fiðluleikari okkar tíma og á að baki langan feril þrátt fyrir að standa einungis á fertugu .
Það eru mikil tíðindi að hún komi fram á Íslandi í fyrsta sinn , en hún mun leika fiðlukonsert Meldelssohns , sem er einn sá vinsælasti sem saminn hefur verið .
Af öðrum einleikurum má nefna kúbverska píanóleikarann Jorge Luis Prats sem snúið hefur aftur á tónleikasviðið við mikla hrifningu eftir langa fjarveru m.a. sökum einangrunar heimalands síns .
Hann mun leika píanókonsert nr. 1 eftir Tsjajkovskíj .
Af öðrum stórstjörnum má nefna Li Chuanyun sem þykir einn fremsti fiðluleikari Kína um þessar mundir , en hann mun leika fiðlukonsert Khatsjatúrjans ; bandaríska píanóleikarann Jonathan Biss sem þykir einn fremsti Schumann-túlkandi okkar tíma ; Ilya Gringolts sem leika mun fiðlukonsert Schönbergs og Jonathan Gandelsman sem leika mun fiðlukonsert eftir Bach , " segir Sigurður og tekur fram að margir frábærir íslenskir einleikarar og einsöngvarar muni koma fram með hljómsveitinni í vetur .
" Þeirra á meðal er Víkingur Heiðar Ólafsson sem ætlar að spila píanókonsert nr. 1 eftir Brahms sem verður gífurlega spennandi að heyra .
Þá mun Ólafur Kjartan Sigurðarson syngja magnaðan ljóðaflokk Músorgskíjs , " Söngvar og dansar dauðans " , á tónleikum Ashkenazys í vor , " segir Sigurður .
Aðspurður hvort auðveldara sé að fá erlendar stórstjörnur til landsins eftir að Sinfóníuhljómsveit Íslands flutti í Hörpu segir Sigurður ekkert launungarmál að bæði góður hljómburður og aðstæður í Hörpu spyrjist vel út .
" Almennt hafa listamenn áhuga á að koma til Íslands og þegar við bætist að hér er frábær tónleikasalur og góð hljómsveit þá eykst sá áhugi enn frekar .
Að sama skapi finnum við fyrir stórauknum áhuga meðal almennings á starfsemi SÍ á nýjum stað , enda allt önnur upplifun að koma á tónleika í Hörpu .
Við erum bæði þakklát og stolt yfir hvað Íslendingar hafa sýnt starfsemi okkar mikinn áhuga og hafa sótt tónleika hljómsveitarinnar vel , " segir Sigurður .
Sveitin sinnir allri fjölskyldunni Að vanda verður Sinfóníuhljómsveitin með fjölmarga tónleika utan tónleikaraða .
" Við tökum þátt í Airwaves þar sem flutt verður annars vegar verk eftir Ólaf Arnalds og hins vegar " Árstíðirnar fjórar " eftir Vivaldi í endurgerð Max Richter .
Við munum slá upp víkingapartíi með Skálmöld í nóvember , en óhætt er að segja að þar verði um ákveðin tímamót að ræða og spennandi að heyra útkomuna .
Líkt og síðustu ár verðum við með kvikmyndatónleika , en næsta vetur verða þeir á rómantískari nótum .
Svo má auðvitað ekki gleyma því sem verður í boði fyrir fjölskylduna og börn , en við erum með sérstaka tónleikaröð sem nefnist Litli tónsprotinn og þar verður m.a. flutt tónlist Jóhanns G. Jóhannssonar úr Skilaboðaskjóðunni í nýrri útgáfu fyrir sinfóníuhljómsveit í september auk þess sem flutt verður nýtt ævintýri með Maxímús Músíkús næsta vor .
Síðan eru hefðbundnir vinsælir tónleikar eins og Vínartónleikar í upphafi næsta árs og aðventutónleikar í desember með Hallveigu Rúnarsdóttur þar sem flutt verður hátíðleg tónlist í anda jólanna , " segir Sigurður og nefnir einnig að Tectonics-tónlistarhátíðin verði haldin í þriðja sinn í apríl .
Blendnar tilfinningar á kveðjustund Fjögurra ára starfstíma Sigurðar sem framkvæmdastjóra SÍ lýkur í haust , en 1. september nk. tekur Arna Kristín Einarsdóttir við en hún hefur starfað sem tónleikastjóri SÍ frá árinu 2007 .
" Það er ótvíræður kostur að Arna þekkir starfsemi hljómsveitarinnar vel .
Að auki hefur hún þá sýn og metnað sem nauðsynlegt er að framkvæmdastjóri búi yfir og því er ég mjög bjartsýnn fyrir hönd Sinfóníuhljómsveitarinnar með hana í þessu starfi , " segir Sigurður .
Aðspurður segir Sigurður að vissulega fylgi því blendnar tilfinningar að kveðja Sinfóníuhljómsveit Íslands , enda séu spennandi og gefandi tímar að baki .
Inntur eftir því hvað standi upp úr á starfstíma hans er Sigurður ekki í neinum vafa með svarið .
" Flutningur SÍ í tónlistarhúsið Hörpu er stærsti viðburður í sögu hljómsveitarinnar .
Það er enginn vafi á því að það hefur verið gífurlega mikið gæfuskref fyrir hljómsveitina og skapað henni ný og spennandi tækifæri til þess að þróast áfram og verða sífellt betri .
Auk þess hefur aðsókn og viðtökur tónleikagesta farið fram úr björtustu vonum .
Ég er mjög þakklátur fyrir að hafa fengið að leiða hljómsveitina á þessum sögulegu tímum og eiga þátt í þessu stórkostlega ævintýri sem alla tónlistarunnendur hefur dreymt um í áratugi .
" 