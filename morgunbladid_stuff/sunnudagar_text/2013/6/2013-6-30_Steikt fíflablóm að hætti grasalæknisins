Í fyrsta sinn sem Anna Rósa Róbertsdóttir grasalæknir steikti fíflablóm varð hún alveg steinhissa , því hún hafði gert ráð fyrir að þau væru álíka beisk á bragðið og fíflablöð .
Það kom henni því þægilega á óvart að steikt fíflablóm reyndust töluvert lík sveppum á bragðið og ákaflega ljúffeng .
Nóg er af fíflablómum á vorin og því skorar hún á fólk að prófa þessa einföldu uppskrift hér að ofan , en fíflablóm eru tilvalin sem meðlæti með öðrum mat .
Túnfífill Túnfífillinn hefur verið vinsæl lækningajurt frá örófi alda en hann hefur einnig verið nýttur töluvert til matar .
Hefð er t.d. fyrir því víða í Evrópu að gera vín og síróp úr blómunum , ennfremur að djúpsteikja blómin en nota blöðin í salat og sósur .
Rótin var áður fyrr notuð bæði í bjórgerð og sem kaffibætir og á Íslandi voru fíflarætur steiktar og borðaðar með smjöri .
Túnfíflablöðin þykja mjög vatnslosandi en rótin örvar meltingu og er talin góð við lifrarbólgu , vindgangi , uppþembu og harðlífi .
Hún er einnig talin styrkja lifrina eftir langvarandi lyfjatöku og er mjög gagnleg innvortis við exemi , sóríasis og gigtarsjúkdómum .
Fíflamjólkin , sem er í stilkunum , er gjarnan notuð útvortis til að eyða vörtum .
Svartur pipar Löng hefð er fyrir því að nota pipar til lækninga en algengast er að nota svartan pipar .
Græn piparkorn eru tínd óþroskuð og síðan súrsuð , svört piparkorn tínd óþroskuð og þá þurrkuð , en hvít piparkorn eru tínd þroskuð og látin liggja í vatni í átta daga áður en þau eru þurrkuð .
Pipar örvar allt blóðflæði og hefur einnig bakteríudrepandi áhrif .
Hann þykir góður við uppþembu , magaverk , vindgangi , hægðatregðu og lystarleysi .
Eins er vel þekkt að pipar getur ýtt undir áhrif annarra lækningajurta og kemískra lyfja .
Rannsóknir á svörtum pipar hafa leitt í ljós hamlandi áhrif á vöxt krabbameinsfrumna og jákvæð áhrif á liðagigt , minnisleysi og háan blóðþrýsting .
Ilmkjarnaolía unnin úr svörtum pipar er notuð útvortis við liðverkjum og tannverk .
Steikt fíflablóm 3 lúkur af fíflablómum með grænum bikarblöðum smjör sjávarsalt og svartur pipar Steikið fíflablómin í smjöri á vel heitri pönnu í nokkrar mínútur og kryddið eftir smekk .
