Þjóðhátíðarlagið 2013 , Iður , var frumflutt í útvarpi á föstudaginn en lag og texti eru að þessu sinni eftir Björn Jörund Friðbjörnsson .
Hljómsveit hans Ný dönsk flytur .
Allt frá því fyrsta þjóðhátíðarlagið varð formlega til 1933 hefur þjóðhátíðarlag verið fastur og ómissandi liður í Þjóðhátíð Vestmannaeyja hvert ár .
Oddgeir Kristjánsson samdi þjóðhátíðarlögin óslitið allt til þess er hann féll frá langt um aldur fram 1966 en frá 1969 hafa nýir lagasmiðir og textahöfundar komið við sögu , alls rúmlega 40 manns , að því er fram kemur á heimasíðu hátíðarinnar , dalurinn.is .
Björn Jörundur bætist nú í þann hóp en Ný dönsk hefur um aldarfjórðungsskeið verið í hópi vinsælustu hljómsveita þessa lands .
Iður verður frumflutt á sviðinu í Eyjum föstudaginn 2. ágúst .
