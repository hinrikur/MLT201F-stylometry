Á laugardag verður opnuð í öllum sölum Kjarvalsstaða viðamikil yfirlitssýning , " Íslensk myndlist 1900-1950 : Frá landslagi til abstraktlistar " .
Sýningarstjóri er Ólafur Kvaran , fyrrverandi forstöðumaður Listasafns Íslands sem var ritstjóri Íslenskrar listasögu , og segir hann sýninguna kallast á við umfjöllunina þar um þetta mikilvæga fimmtíu ára tímabil .
Nær tvöhundruð málverk og höggmyndir eftir fjörutíu listamenn eru á sýningunni , þar á meðal mörg höfuðverk listasafna þjóðarinnar .
Jafnframt gefur að líta fjölda annarra sem eru í eigu einstaklinga og fyrirtækja og sjást sjaldan eða aldrei opinberlega .
Ólafur segir markmið sýningarinnar vera að rannsaka og dýpka þekkingu okkar á menningararfinum .
Hann hefur skipt henni í fjórar " frásagnir " og tímabil : Rómantík og róttækni 1900-1930 , Landslag 1930-1950 , Maðurinn og umhverfi hans 1930-1950 , og Ný-róttækni og upphaf abstraktlistar 1940-1950 .
Blómaskeið landslagsverka " Það er merkilegt hvað íslensk listasaga er alltaf í þéttu og nánu samhengi við danska og evrópska listasögu , allan þennnan tíma , " segir Ólafur þegar við göngum um sali Kjarvalsstaða þar sem hvert lykilverkið í þessari sögu allri má sjá á fætur öðru .
Hann byrjar að rekja söguna í Vestursal og lýkur þessum hluta hennar í Kjarvalssal , en í miðrýmum hússins hefur verið komið fyrir fágætum höggmyndum .
Fyrsta tímabilið hefst með rómantískum verkum Þórarins B. Þorlákssonar og Ásgríms Jónssonar og nær hámarki í róttækni Jóhannesar Kjarvals og Finns Jónssonar seint á þriðja áratugnum ; um það vitna " Óður til mánans " eftir Finn og kúbískar myndir Kjarvals .
" Við lok þessa tímabils sjáum við tvo meginpóla hér sem eru samhliða áberandi á meginlandi Evrópu : róttæknin annars vegar , afsprengi kúbismans , og síðan klassísk nálgun sem Jón Stefánsson er fulltrúi fyrir , " segir Ólafur .
" Þetta leiðir okkur beint í næsta hluta , landslagsverk áranna 1930 til 1950 en þá á landslagsmálverkið sitt blómaskeið .
Við sjáum hvað túlkunin á landslaginu er margbreytileg og hvað stór hópur fæst við að túlka landslagið .
" Hann bendir á ólíka úrvinnslu , nefnir angurværðina í verkum Freymóðs Jóhannssonar , listsögulegar skírskotanir Jóns Stefánssonar og áhrif impressjónismans á Ásgrím Jónsson .
En þá erum við líka komnir að endavegg salarins þar sem eru nokkur glæst verk Jóhannesar Kjarvals , þar á meðal " Fjallamjólk " sem hann málaði árið 1941 og þáverandi forstöðumaður MoMA , nútímalistasafnsins í New York , vildi kaupa af Ragnari Jónssyni í Smára en hann vildi ekki selja það úr landi .
Gaf verkið þess í stað Listasafni ASÍ og er óhætt að líta á það sem einn af hátindum íslenskar myndlistar .
" Á fimmta áratugnum er einn af hápunktum Kjarvals , " segir Ólafur .
" Það er svo merkilegt að sjá hvernig flöturinn er nánast orðinn skreyti og myndrýmið nánast hverfur .
Hann þróar ótrúlega persónulega og áhrifamikla fagurfræði .
En þetta er blómaskeið margra og landslagslistin varð samnefnari þjóðlegrar myndlistar .
" Önnur orðræða Í Kjarvalssal má sjá hvar nýir listamenn , eins og Jón Engilberts , Gunnlaugur Scheving og Snorri Arinbjarnar , komu fram á sjónarsviðið og tóku að fjalla í auknum mæli um manninn og umhverfi hans .
Myndlistin varð margbreytilegri , með vísunum í þjóðernislegan merkingarheim og róttæka samtímalist .
Í lokakafla sýningarinnar má loks sjá verk sem voru á frægri sýningu Svavars Guðnasonar árið 1945 og verk af Septembersýningunum .
" Hér hefur önnur orðræða tekið yfir , " segir Ólafur .
" Septembermenn sögðu hið listræna alltaf hafa legið í forminu , ekki myndefninu .
Þarna var sleginn nýr tónn sem kom til með að verða ráðandi upp úr miðri tuttugustu öldinni .
" Eftir að hafa skoðað þetta merka yfirlit yfir þróun íslenskrar myndlistar , er nauðsynlegt að spyrja hvort Íslendingar sem erlendir gestir ættu ekki alltaf að geta gengið að sýningu sem þessari .
" Jú , " er svar Ólafs , " Ég er sammála því og vonandi verður þessi sýning til að styrkja þá skoðun að það sé mikilvægt að skapa slíkan vettvang " .
