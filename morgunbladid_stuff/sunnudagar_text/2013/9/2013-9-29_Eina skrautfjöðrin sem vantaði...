Í nýjustu Woody Allen-myndinni , Blue Jasmine , fer Cate Blanchett á kostum í hlutverki Jasmine Hal sem er á tímamótum í lífi sínu .
Í fyrsta skipti á ævinni er hún alveg staurblönk eftir að eiginmaður hennar yfirgaf hana .
Eftir áralangt framhjáhald með hinum og þessum þokkadísum fann hann loksins ástina í faðmi kornungrar au pair-stúlku vinahjóna sinna ...
eins og " sumir " menn geta lent í .
Áður en að þessu augnabliki kom í lífi hennar hafði hún lifað hátt , fengið alla heimsins demanta og fínerí frá " hubby " milli þess sem hún trítaði sig á Fifth Avenue í New York ( dýrustu götu NY-borgar ) .
Jasmine hafði stíl og kunni að velja réttu fötin – það verður ekki frá henni tekið .
Í raunveruleikanum hefði hún náttúrlega valið þetta allt sjálf , eða fengið persónulegan stílista með sér í vettvangsferðir .
Þær vinkonurnar hefðu ryksugað flottheitum upp í Chanel-búðinni , hjá Hermés og Fendi milli þess sem þær mættu í jóga- og pílatestíma .
En af því að þetta er bíómynd en ekki raunveruleikaþáttur þurfti búningahönnuðurinn , Suzy Benzinger , að leggja mikið á sig til að ná fram réttum áhrifum .
Það var líka annað sem olli miklum vandræðum og það var peningaleysi .
Herra Allen skar peninga í búningahönnunina við nögl sem gerði það að verkum að hún hefði í raun bara getað keypt eina Hermés -tösku fyrir peningana sem áttu að fara í búningahönnunina í heild .
Hún þurfti því að fara alls konar krókaleiðir til að ná í góssið fyrir litla peninga .
Eins og sást á hvíta tjaldinu tókst það aldeilis vel .
Jasmine klæddist mjúkum litum og út myndina var hún í ljósum þunnum Chanel-jakka með bróderingu í kringum hálsinn og meðfram boðungnum .
Eyðimerkurlituð Hermés-taska varð fyrir valinu en hún var í stíl við restina af fataskápnum sem var allur í þeirri litapallettu .
Þegar hún klæddist kjólum voru þeir aðsniðnir úr svo vönduðum efnum að þú gast fundið áferðina í gegnum bíótjaldið .
Auk þess klæddist hún gjarnan ljósum síðbuxum með dragtarsniði og ljósum silkiskyrtum við .
Þótt hún bæri mikið af demöntum og fíneríi var hún alls ekki ofhlaðin eins og einkennir stundum forríkar konur .
Þegar peningarnir voru búnir breytti hún að sjálfsögðu ekki um fatastíl heldur gekk áfram í sömu vönduðu fötunum sem gerði það að verkum að hún villti algerlega á sér heimildir .
Ekki leið á löngu þar til hún fann " ástina " á ný enda smellpassaði Jasmine inn í fagran heim stjórnmálamanns sem ætlaði sér stóra hluti í pólitík innan fárra ára .
Hann var vel menntaður og keyrði um á eyðimerkurlituðum BMW sem var í sama lit og síðbuxurnar hans .
Eina skrautfjöðrin sem hann vantaði var glæsileg kona sem hann gæti haft sér við hlið í komandi kosningum .
Því miður fokkaðist þetta aðeins upp – eins og gerist yfirleitt í raunveruleikanum en ekki bíómyndum ...
martamaria@mbl.is 