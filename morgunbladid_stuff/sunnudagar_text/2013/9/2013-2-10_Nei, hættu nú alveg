James Lee Duncan Carragher hefur verið eitt helsta tákn enska knattspyrnufélagsins Liverpool í mörg ár , ásamt fyrirliðanum , Steven Gerrard .
Carragher er sannur harðjaxl sem aldrei gefur þumlung eftir ; einn þeirra sem eru alltaf tilbúnir að fórna sér fyrir málstaðinn .
Varnarmaðurinn , sem er orðinn 35 ára , tilkynnti í vikunni að ferlinum lyki í vor .
Ekki er algengt að leikmenn starfi fyrir sama félag allan ferilinn en sú er raunin með þá félaga úr Bítlaborginni .
Carragher – sem var stuðningsmaður erkifjendanna í Everton í æsku – byrjaði hjá Liverpool níu ára .
Eftir farsælan feril í drengja- og unglingaliðunum fékk hann að spreyta sig með aðalliðinu veturinn 1996-97 og var orðinn fastamaður veturinn eftir .
Carragher byrjaði sparkferilinn sem framherji en var strax sem barn færður aftar á völlinn , enda flestum betur gefið að skora en honum .
Fáum er hins vegar betur gefið að verjast og um nokkurt skeið var hann án efa einn besti varnarmaður Englands og jafnvel heimsins .
Mörgum kom spánskt fyrir sjónir að hann átti ekki fast sæti í landsliði Englands nema skamma hríð , því áreiðanlegri varnarmaður var vandfundinn , en hugsanlega hafði áhrif að hann var notaður í ýmsar stöður hjá Liverpool ; aftasti maður á miðjunni , hægri eða vinstri bakvörður en festi á endanum rætur sem miðvörður við góðan orðstír , þar sem ódrepandi baráttuvilji og útsjónarsemi kom sér vel .
Tímasetning er eitt það mikilvægasta í fari varnarmanns ; að vita hvenær skal ráðast að andstæðingi en hvenær hinkra .
Carragher sýndi enn einu sinni gott tímaskyn á fimmtudaginn ; þá var ákvörðun hans tilkynnt á heimasíðu félagsins .
" Það er óþarfi að þjálfarinn sé að svara spurningum um framtíð mín fyrst ég hef þegar tekið ákvörðun , " sagði Carragher .
Boltinn Skapti Hallgrímsson skapti@mbl.is Frábær leikmaður og frábær náungi .
Drepfyndinn ! Klikkaður þegar við vorum yngri en gott efni í knattspyrnustjóra í dag .
Rio Ferdinand varnarmaður Manchester United um Jamie Carragher .
Undrið í Istanbul Jamie Carragher á 723 leiki að baki með aðalliði Liverpool .
Þótt af mörgum sé að taka stendur einn upp úr ; úrslitaleikurinn magnaði í Meistaradeild Evrópu í Istanbul vorið 2005 .
Frammistaða varnarmannsins það kvöld var undraverð .
Íþróttamenn , og aðrir keppnismenn auðvitað , þurfa reglulega að fórna sér fyrir málstaðinn en sjaldan hefur það verið gert jafn eftirminnilega og í tilfelli Carraghers þegar Liverpool tryggði sér Evróupmeistaratitilinn eftir að hafa verið 3:0 undir gegn AC Milan .
Þegar langt var liðið á leikinn fékk Carragher krampa í annan fótinn en henti sér skömmu síðar fyrir skot Brasilíumannsins Kaka og bjargaði í horn .
Undir lok framlengingar lá Carragher aftur í grasinu með krampa ; virtist algjörlega að niðurlotum kominn .
En ekki gafst hann upp .
Fór af velli eins og lög gera ráð fyrir en hökti umsvifalaust inn á aftur og bjargaði í horn fáeinum andartökum síðar .
" Eins og Carragher hefði verið klónaður " Annar eftirminnilegur leikur þennan vetur var viðureign gegn Eiði Smára Guðjohnsen og félögum í Chelsea , í undanúrslitum Meistaradeildarinnar , stuttu eftir að Chelsea tryggði sér enska meistaratitilinn .
Carragher lék á við tvo , jafnvel þrjá , í vörninni .
Chelsea sótti stíft og oft skapaðist mikil hætta við mark Liverpool en varnarmennirnir , ekki síst Carragher , hentu sér fyrir skot andstæðinganna hvað eftir annað .
Eiður fékk gullið tækifæri til að skora seint í leiknum , en Carragher – hver annar ? – kom í veg fyrir mark á síðustu stundu .
" Ég hélt að boltinn væri á leið í markið en það var eins og Carragher hefði verið klónaður .
Hann var alls staðar , " var haft eftir Eiði í staðarblaðinu , Liverpool Echo .
Carragher á að baki 496 leiki í ensku deildinni og hefur gert 3 mörk .
Hann hefur ekki átt fast sæti í liðinu síðustu misseri , en var í byrjunarliðinu tvívegis á dögunum , gegn stórliðum Manchester City og Arsenal , og var frábær .
Sýndi að enn lifir í gömlum glæðum , en notaði svo tækifærið til að tilkynna ákvörðun sína um að skórnir færu á hilluna í vor .
Vel við hæfi að láta vita af því þegar vel gengur .
Gera má ráð fyrir að 497. deildarleikur Carraghers verði gegn WBA á mánudagskvöldið og 500 leikja markinu verði náð fljótlega .
Leikir hans í ensku bikarkeppninni eru orðnir 40 , 35 í deildarbikarnum og hann á að baki alls 148 leiki í Evrópukeppninni .
Leikir með enska A-landsliðinu urðu 38 .
