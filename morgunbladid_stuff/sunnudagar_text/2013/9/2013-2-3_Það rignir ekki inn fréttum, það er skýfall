Ekki þurftu fréttamenn að kvarta yfir vikunni sem var .
En jafnvel dagblað verður að kannast við að viðburðarík vika sem auðveldar starf blaðamanna eða gerir það a.m.k. fjölbreyttara og jafnvel æsilegra er ekki endilega alltaf merki um gleðiríka tíð í veröldinni , nær eða fjær .
Eldgos eða álíka hamfarir , snjóflóð hér heima , hryðjuverk og fellibylir í fjarlægum löndum , kæta ekki kraftmikla fréttamenn , en þetta eru allt kröfuhörð viðfangsefni , sem gera þarf góð skil , enda kveikja þau jafnan óviðráðanlegan fréttaþorsta um allt .
Fréttasprengja fyrir hálfri öld Í haust , nærri aldarafmæli Morgunblaðsins , verður hálf öld liðin frá því að 35. forseti Bandaríkjanna var ráðinn af dögum .
Það sem sagnfræðin kann að segja okkur núna um John F. Kennedy , yfirgengilegt framhjáhald hans , lyfjamisnotkun , kosningasvik og náin samskipti við forkólfa undirheima Bandaríkjanna , breytir hér engu .
Það var ekki maðurinn sem var myrtur .
Hinn maðurinn kom smám saman í ljós síðar .
Hinn fjallmyndarlegi forseti og tískugyðjan , hin fínlega Jackie " fyrsta frú " , sem virtust lifa fyrirmyndarfjölskyldulífi með undursnotrum börnum sínum í lýðræðislegu konungshöllinni í hjarta Washington , nutu aðdáunar eins og draumaprinsessur og Hollywoodgoð njóta yfirleitt ein .
Hún magnaðist svo upp í ofurveldishæðir á ofbeldisaugnablikinu í Dallas og því varð hin mikla frétt að fréttalegri kjarnorkuspengju og geislunin frá henni mælist enn víða um heim .
Sambærilegur fréttadynur fór um heimsbyggðina þegar Díana prinsessa lést eftir undarlegan eltingaleik slúðurpressunnar í París við hana og nýjan ástmann .
En sú mikla fréttabylgja stóð mun skemur .
Vondir atburðir – góðar fréttir ? Í öllum slíkum tilvikum leggja fréttahaukar dag við nótt .
Hversu dapurlegt sem tilefnið er lifir það sérstöku lífi sem magnað , yfirgengilegt , " adrenalínað " og ógleymanleg fréttalegt viðfangsefni .
Og þótt hart sé að viðurkenna það eru góðu fréttirnar færri og sjaldnast eins kynngimagnaðar og hinar vondu og fjara miklu fyrr út .
Þannig hefur hver geimferðin af annarri heppnast og renna saman í eina , en tvær fóru hörmulega og standa ferskar í minningunni .
Önnur geimferjan sprakk fáeinum mínútum eftir að henni var skotið á loft en hin fáeinum mínútum fyrir lendingu .
Allir um borð fórust .
Og stundum gerast atburðir fyrir allra augum sem fáir gera sér grein fyrir á þeirri stundu að séu miklar örlagafréttir , þótt það komi svo í ljós síðar .
En einmitt vikan sem var minnti okkur bæði á vanmetna frétt úr sögunni og færði okkur góðan atburð og gleðilegan sem var jafnframt mikil frétt , þótt þeir væru til í þessu landi sem vildu að góða fréttin fjaraði helst út sem allra fyrst .
Hin fyrri þessara var um að 80 ár væru frá því að Adolf Hitler komst til valda með allt að því lýðræðislegum aðferðum .
Fróðlegt er að sjá hve " fréttaskýrendur " og erlendir diplómatar þeirrar tíðar sem sendu skýrslur til höfuðborga sinna voru úti að aka þegar þessi atburður gerðist .
Þeir sögðu að ekki þyrfti að hafa áhyggjur af stjórn undir forystu Hitlers .
Hann væri reynslulaus gasprari og myndi fara fyrir stjórn sem yrði skammlíf eins og aðrar þýskar stjórnir um þær mundir .
Það yrði Von Papen , sá reyndi refur , sem myndi ráða ferðinni í ríkisstjórninni og Hindenburg forseti héldi að auki fast um tauma , þótt hann væri nokkuð við aldur .
Hann lést árið eftir 87 ára að aldri .
Skýrslur reynslubolta diplómatíunnar , sem staðsettir voru í Berlín , reyndust ekki einvörðungu marklaus skjöl , sem sýndu dómgreindarleysi og uppskafningshátt í senn .
Þær ýttu því miður einnig undir að ríkisstjórnir þeirra landa sem áttu í hlut sváfu áfram á sínum verði .
Skrif íslensks sendiherra í Brussel til starfsbræðra á staðnum á dögunum , um að ekkert væri að marka að hægt hefði verið á aðildarferli sem héldi áfram á sama hraða , eru ekki nándar nærri jafn afdrifarík , en sýna sömu blöndu af dómgreindarskorti og yfirlæti og gömlu skrifin .
Góða fréttin gleðiríka En góða fréttin mikla um að jafnvel dómstóll á borð við EFTA-dómstólinn treysti sér ekki til að verða við kröfum ESA , eins og dómararnir eru sagðir gera nánast án undantekninga , hafði mikla þýðingu .
Ekki vegna þess að dómurinn byndi Ísland á nokkurn hátt fremur en fjandsamleg niðurstaða hefði gert .
Hún bindur hins vegar hendur ákærandans .
En það skiptir mestu að úrskurður hans varð rothögg á linnulausan áróður óvina þjóðarinnar hér innanlands og undirstrikaði um leið og efldi vaxandi skilning á afstöðu Íslands – ekki ríkisstjórnarinnar sem enn hangir – til málsins , eins og hún birtist í tveimur ( ! ) þjóðaratkvæðagreiðslum .
Ein þjóðaratkvæðagreiðsla nægði ekki ríkisstjórninni til að hverfa frá villu síns vegar , sem eitt og sér segir mikla sögu um þá stjórnmálamenn sem að henni standa og hafa stutt hana .
Aðrar fréttir Og í þessari fjölbreytilegu fréttaviku var einnig reynt að gera úr því hetjudáð að bandarískir alríkislögreglumenn frá FBI hefðu ekki fengið að yfirheyra íslenskt vitni hér á landi , að sjálfsögðu að fengnu samþykki réttra íslenskra yfirvalda og vitnisins sjálfs .
Sjálfsagt er að spyrna við fótum gegn öllum yfirgangi og gæta rétts forræðis í hvívetna .
En óþarfi er á hinn bóginn að gera meira úr en efni standa til .
Íslensk yfirvöld hafa margsinnis leitað aðstoðar FBI á undanförnum áratugum , m.a. við rannsókn íslenskra morðmála og hafa til að mynda sent stofnuninni byssukúlur til greiningar og átt samstarf í margvíslegum öðrum efnum .
Jafnan hefur verið brugðist vel við öllum slíkum óskum .
En íslensk yfirvöld sem nú kjósa að reigja sig vegna FBI standa með tilraunum sínum til að koma Íslandi í ESB frammi fyrir sívaxandi kröfum um að draga úr þýðingu landamæra á öllum sviðum og þar með talið í tengslum við eftirför og saksókn yfir landamæri og augljóst er að vaxandi fullveldiskrafa til ESB á kostnað ríkja þess felur í sér minnkandi vörn sem ríkisborgararéttur hefur fram til þessa veitt einstaklingi .
Og síðast en ekki síst er erlendum ríkjaígildum leyft að stunda hér skefjalausan áróður í viðkvæmustu deilumálum samtímans , þótt slík áróðursstarfsemi sé beinlínis bönnuð að lögum og alþjóðlegum sáttmálum sem hafa lagagildi hér á landi .
Slík lögbrot eru ekki aðeins framin hér á landi með vitund yfirvalda .
Þau taka beinlínis þátt í þeim og láta mynda sig með lögbrjótunum þegar þeir eru að kynna fyrirhuguð lögbrot ! Yfirgengileg yfirlýsing fjórða fréttin Og fjórða stórfréttin í þessari viku , þegar fréttir flóðu út yfir alla bakka , er einnig innlend .
Hún hljómar þannig : " Össur Skarphéðinsson utanríkisráðherra sagði á Alþingi fimmtudaginn 31. janúar að stjórnarskráin hefði oftar en einu sinni verið brotin vegna aðildar Íslands að evrópska efnahagssvæðinu .
Hann taldi ekki unnt að ganga lengra á þeirri braut , annaðhvort yrði að breyta stjórnarskránni eða ganga í Evrópusambandið .
" Ráðherra í ríkisstjórn Íslands , sem hafði forgöngu um að færa fyrrverandi forsætisráðherra fyrir Landsdóm , hefur með opin augu og vísvitandi staðið fyrir brotum á stjórnarskránni og telur nú " ekki unnt að ganga lengra á þeirri braut " .
Geir H. Haarde var , í hinum sérkennilega málatilbúnaði gegn honum , aðeins sakaður um aðgerðaleysi á tilteknum sviðum , en ekki beina gjörð sem kynni að stangast á við stjórnlög landsins .
Hann var að lokum sýknaður af öllum ásökunum , nema þeirri einu að hafa ekki kallað á og látið bóka formlega umræðu í ríkisstjórn um ástand bankamála í aðdraganda falls bankanna .
Klofinn Landsdómur sakfelldi vegna þessa smælkis , en þó með viðbótum sem sýndu að dómnum þótti ekki mikið til ákæruefnisins koma .
En nú er gefið til kynna af þeim ráðherra sem mest hefur með samskipti við ESB að gera að ríkisstjórnin hafi margsinnis fengið Alþingi til að brjóta stjórnarskrána og bætir svo við , eftir þessa játningu , að lengra verði ekki gengið á þeirri braut ! Þessi viðhorf og framkvæmd ríkisstjórnarinnar eru auðvitað mikil firn , sem kalla á vandlega athugun .
Í fréttunum var jafnframt sagt að " Bjarni Benediktsson , formaður Sjálfstæðisflokksins , andmælti skoðun utanríkisráðherra og taldi rangt að EES-samningurinn hefði þróast á þennan veg .
ESB hefði engan rétt til að krefjast nokkurs af Íslendingum sem bryti í bága við stjórnarskrá þeirra og ekki ætti að láta undan kröfum þess með því að breyta stjórnarskránni " .
Þessi einarða afstaða Bjarna er að sjálfsögðu hin eina rétta .
Umræðum um þetta alvarlega mál þarf að gera góð skil á næstu dögum .
