Tvíhöfðateymið margfræga , Jón Gnarr og Sigurjón Kjartansson , snýr aftur í útvarpið og ætlar að taka yfir Virka morgna á Rás 2 þann 30. október .
Ástæðan fyrir þessari endurkomu er hið árlega árveknisátak Krabbameinsfélagsins , Bleika slaufan .
Í ár verður átakið með nýstárlegum hætti .
Haldið verður bleikt uppboð til að vekja athygli á málstaðnum .
Þar verður hægt að bjóða í ýmsa skemmtilega hluti og viðburði .
Þjóðþekktir einstaklingar koma að uppboðinu með ýmsum hætti .
Uppboðið hefst 2. október en hægt verður að fylgjast með því á bleikaslaufan.is .
Uppboðið stendur yfir í tíu daga með nýju og óvæntu uppboði á hverjum degi .
Sögur herma að söguleg mynd verði í boði forsætis- og fjármálaráðherra .
Ljóst er að allmargir munu hlusta á Rás 2 þennan morgun enda Tvíhöfði einn allra skemmtilegasti útvarpsþáttur fyrr og síðar .
