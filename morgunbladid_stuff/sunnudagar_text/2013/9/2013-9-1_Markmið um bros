Markmið eru skemmtilegt fyrirbæri .
Ef rýnt er í sjálfshjálparbækur , leiðtogafræði eða önnur fræði sem ætlað er að leiða okkur í allan sannleika um eigið ágæti okkar má sjá að víða er talað um mikilvægi þess að setja sér markmið .
Ingjaldur Hannibalsson setti sér það markmið fyrir margt löngu að ná að heimsækja öll lönd Sameinuðu þjóðanna og er langt kominn með að ná því .
Aðeins tíu lönd skortir upp á .
Linda Pétursdóttir ræðir um hið verðuga markmið að vera ærleg manneskja og koma jafnt fram við dýr og menn .
Sagan af tvíburunum Ísak og Samúel er sögð í viðtali í blaðinu í dag , en kristniboðinn Karl Jónas segir frá því þegar hann var réttur maður á réttum stað og gat forðað fjögurra daga drengjunum frá því að verða bornir út .
Fjölskylda þeirra í Eþíópíu taldi víst að þeim fylgdi bölvun og þeir þyrftu því að deyja .
Karl Jónas hafði engin sérstök markmið í sinni för til Eþíópíu í þetta sinn önnur en að hjálpa þeim sem þyrftu á hjálp að halda .
Þegar nýfæddir drengir þurftu á honum að halda gat hann rétt út höndina og séð til þess að þeir fengju að lifa – og í framtíðinni setja sér sín eigin markmið .
Þegar haustar förum við gjarnan af stað með háleit markmið .
Nú skal farið í átak ! Málum verður ekki lengur slegið á frest , geymslan skal skipulögð hátt og lágt , mataræðið tekið í gegn og heilsuræktin tekin föstum tökum .
Þegar við setjum okkur markmið sem ganga út á að " taka nú almennilega á því " viljum við þó oft gleyma okkur í smámálum , hvort sem það eru kíló eða kassar í geymslu .
Stóru málin – verðugu markmiðin – eins og að ákveða að koma vel fram við aðra , sýna kurteisi í búðinni , brosa til vagnstjórans í strætó eða hjálpa þeim sem þurfa eiga það til að týnast .
Prófum að setja okkur bara markmið um að brosa meira í hausthúminu .
Þá birtir til .
