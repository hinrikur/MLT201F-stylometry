Í fallegri íbúð í Vesturbænum í Reykjavík búa hjónin Hildur Einarsdóttir hönnuður og Valur Hlíðberg flugmaður ásamt börnum sínum þremur .
Hildur stundaði hönnunarnám í Danmörku og má því gæta ákveðinna skandinavískra áhrifa á heimilinu .
Texti : Sigurborg Selma Karlsdóttir sigurborg@mbl.is Myndir : Kristinn Ingvarsson kring@mbl.is Heimili fjölskyldunnar á Dunhaga er afslappað og persónulegt en hjónin leggja áherslu á að heimilið þjóni daglegu lífi fjölskyldunnar og að hvert rými þjóni sínum tilgangi .
Enginn á að þurfa að tipla á tánum í kringum viðkvæma hluti , sérstaklega þar sem börn eru á heimilinu .
Einnig telja þau mikilvægt að innan heimilisins séu mismunandi rými með sína sérstöðu sem hægt er að sækja í eftir þörfum .
Eldhúsið og stofan renna saman í eitt stórt og bjart rými þar sem fjölskyldan ver mestum tíma saman við að elda , borða , föndra , spila og dansa .
" Ég á marga hluti sem mér þykir vænt um og minna mig á ákveðin tímabil í lífinu og þeir fá sinn sess óháð útliti , " segir Hildur sem sækir innblástur í eigin hugarheim sem mótast af umhverfinu og ferðalaginu í gegnum lífið .
