Þetta er örugglega að verða 20 ára gamall draumur , " segir Hrefna Hrund Erlingsdóttir sem lét nýverið verða af því að fara í nafnabreytingu .
Hrefna Hrund , sem áður hét Hrund Erlingsdóttir , segir að löngunin til að taka upp Hrefnu-nafnið hafi nánast alltaf verið til staðar , en 10 ár séu síðan hún fór að hugsa um nafnabreytinguna fyrir alvöru .
Hún var þó ekki tilbúin til að taka skrefið fyrr en nú .
Hrefnu-nafnið kemur frá ömmu hennar sem hét Jónína Hrefna Magnúsdóttir , en var aldrei kölluð annað en Hrefna .
Hrefna var að sögn Hrefnu Hrundar einstaklega hlý og góð kona og fyrirmynd allra sem hittu hana .
Hrefnu Hrund hefur oft verið líkt við ömmu sína og segist oft hafa verið kölluð " Litla Hrefna , " auk þess sem hún segir að margir hafi kallað sig Hrefnu án þess að vita af löngun hennar til að bera nafnið .
Ástæða þess að hún ákvað svo að fara út í langþráða nafnabreytingu var sú að faðir hennar , Erling Magnússon , tjáði henni fyrir skemmstu að hann hefði lengi séð eftir því að hafa ekki nefnt hana Hrefnu .
Ástæða þess að hún fékk ekki nafnið við skírn var sú að eldri frænka hennar hafði fengið nafnið og því þótti ekki ástæða til að bæta við fleiri Hrefnum .
En eftir þetta samtal varð ekki aftur snúið og fljótlega var eiginnafnsbreytingin gengin í garð .
Hrefna Hrund segir þó fleira spila inn í : " Mér hefur aldrei líkað neitt voðalega vel við Hrundar-nafnið , sérstaklega ekki þegar ég var yngri því það rímar náttúrlega allt við Hrund ...
" Hún viðurkennir að henni hafi liðið eins og hún væri að gera eitthvað sem hún mætti ekki og tók sér tíma í að fullvissa sig um að foreldrar hennar yrðu ekki ósáttir með nafnabreytinguna , en hún segir þau hafa stutt hana sem og allir í kringum sig .
Hún telur að þetta muni hafa jákvæð áhrif á sjálfsmyndina og það sé góð tilfinning að sjá nafnið á prenti .
Fyrsta bréfið hafi til dæmis verið einkar kærkomið enda bar það með sér staðfestinguna á nafnabreytingunni .
Framundan sé svo að endurnýja vegabréf , ökuskírteini og fleira , svo ekki verði misskilningur vegna breytingarinnar .
Aðstandendur og vinir hafa undanfarið spurt hvað þeir eigi að kalla hana núna .
Hrefna Hrund segir það ekki skipta máli og gerir ráð fyrir því að þeir sem þekktu hana sem Hrund muni halda áfram að kalla hana Hrund en framvegis muni hún þó kynna sig sem Hrefnu Hrund .
