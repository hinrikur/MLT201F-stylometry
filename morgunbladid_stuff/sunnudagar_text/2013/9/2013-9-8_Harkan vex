Umsvifin og harkan í undirheimum Íslands eru að aukast .
Vopnaburður færist í vöxt og hugmyndaflugi böðlanna virðast engin takmörk sett þegar heimtur eru hafðar í frammi .
Lögregla hefur að vonum áhyggjur af þróun mála en telur sig ráða við verkefnið .
Árangur velti þó á fjárveitingum og mannafla .
Þar komi til kasta stjórnvalda í þessu landi .
Orri Páll Ormarsson orri@mbl.is Skipulagðri glæpastarfsemi á Íslandi má skipta í þrennt .
Í fyrsta lagi eru það íslenskir hópar brotamanna ; í annan stað svokölluð vélhjólagengi og í þriðja lagi brotahópar sem samanstanda af útlendingum búsettum hérlendis .
Starfsemi þessara hópa hverfist að langmestu leyti um innflutning , ræktun og viðskipti með fíkniefni .
Íslensku hóparnir eru breytilegir .
Stundum vinna þeir saman að ákveðnum markmiðum , stundum ekki .
Verkaskipting er ekki alltaf skýr innan þessara hópa , þannig kemur meira að segja fyrir að höfuðpaurarnir komi nálægt meðhöndlun efna fyrir sölu .
Það þekkist yfirleitt ekki erlendis .
Líklega gamla íslenska lagið , að menn gangi jöfnun höndum í öll verk .
Eins og erlendis gangast félagar í vélhjólagengjum hér á landi ekki við glæpastarfsemi , segjast þvert á móti vera löghlýðnir borgarar með mikinn áhuga á mótorhjólum .
Lögregla lítur þó á það sem yfirvarp enda sanni dæmin að Hells Angels og Outlaws séu fyrst og síðast skipulögð glæpasamtök .
Hjólin séu aukaatriði .
Nær fullvíst er talið að aðildarfélögunum hér á landi sé stýrt erlendis frá .
Eftirlit hefur verið með vélhjólagengjum í nokkur ár og ýmsar aðgerðir því tengt innan lögreglu .
Ríkislögreglustjóri setti á stofn stýrihóp sem hefur það hlutverk að samræma aðgerðir lögreglu og þar inni eru tollyfirvöld líka .
Þetta starf er ennþá með þessum hætti en árið 2011 , þegar bæði Hells Angels og Outlaws á Íslandi fengu aðild að alþjóðasamtökum þessara gengja , var sérstökum fjármunum veitt til þess að berjast gegn þessum hópum og brotastarfsemi þeirra .
Það gerðist eftir að lögregluyfirvöld kynntu ráðamönnum þá þróun sem var að eiga sér stað .
Grunnþáttur í aðgerðum lögreglu hefur einmitt verið breið samvinna lögregluembætta og tollyfirvalda .
Löskuð eftir húsleitir Lögregla hefur gengið mjög hart fram gegn mótorhjólagengjunum , svo eftir hefur verið tekið .
Þau eru enn sögð löskuð eftir húsleitir á síðasta ári , þar sem lagt var hald á mikið magn vopna .
Hratt og vel gekk að finna þau vopn .
Þá þykir öflugt eftirlit við landamæri Íslands til fyrirmyndar en fjölmörgum erlendum félögum í téðum mótorhjólagengjum hefur verið vísað frá landinu í Leifsstöð .
Svo velheppnaðar hafa þessar aðgerðir verið að aðrar þjóðir hafa tekið þennan hátt upp , að sögn Karls Steinars Valssonar , yfirmanns fíkniefnadeildar lögreglunnar á höfuðborgarsvæðinu .
" Það sem við heyrum að utan er að lögreglan sé að reynast þessum gengjum óþægari ljár í þúfu hér á landi en búist hafði verið við .
Vegna aðgerða lögreglu hafa þessi gengi ekki náð neinu flugi og standa fyrir vikið illa gagnvart aðildarfélögum erlendis , " segir Karl Steinar .
Erlendu brotahóparnir sem haslað hafa sér völl hér á landi á undanförnum árum eru einkum skipaðir Pólverjum , Litháum og Rússum .
Ólíkt því sem þekkist annars staðar á hinum Norðurlöndunum vinna þessir hópar gjarnan saman , Pólverjar gegna þá ákveðnu hlutverki í keðjunni , Litháar öðru og Rússar enn öðru .
Ekki er alltaf ljóst hverjir eru ofar hverjum , jafnvel breytilegt eftir verkefnum .
Þessir erlendu hópar eru þekktari fyrir ofbeldi en hinir hóparnir , ekki síst innan hópanna sjálfra .
Margir þessara erlendu brotamanna eru herþjálfaðir sem gerir þá að vonum ennþá hættulegri .
Sumir eiga litríka brotaferla að baki .
Séu þeir á hinn bóginn ekki eftirlýstir og / eða hafi afplánað sína dóma er engin heimild í lögum til að synja þeim um landvistarleyfi .
Burðardýrin taka áhættuna Allir eiga þessir hópar það sammerkt að vera í stöðugri leit að liðsauka , ekki síst mönnum til að vinna skítverkin og taka þar af leiðandi mestu áhættuna , svo sem að flytja fíkniefni milli landa .
Svokölluð burðardýr .
Burðardýrin eru oftar en ekki sjálf í neyslu og hafa stofnað til skulda sem þau geta ekki staðið skil á .
Að gerast burðardýr er ein leiðin til að hreinsa skjöldinn .
Þessu athæfi fylgir að vonum mikil áhætta , til að mynda sitja þónokkrir Íslendingar í fangelsum erlendis eftir misheppnaðar tilraunir til að smygla fíkniefnum yfir landamæri .
Það er , eins og dæmin sanna , ekki öfundsvert hlutskipti .
Þeir sem eru í sölu og dreifingu fíkniefna á Íslandi eru gjarnan í neyslu sjálfir .
Fyrir vikið eru þeir meðfærilegt verkfæri í höndum yfirmanna sinna .
Standi þeir sig ekki í stykkinu eiga þeir á hættu að skuldir þeirra hækki , jafnvel margfaldist á augabragði .
Þar að baki liggja geðþóttaákvarðanir .
Og borgi menn ekki er þeim hótað og þeir jafnvel beittir ofbeldi .
Dugi það ekki snúa lánardrottnarnir sér gjarnan að ástvinum viðkomandi .
Oftast nær duga hótanir en þeim tilvikum þar sem hnefar eru látnir skipta fer fjölgandi , það staðfestir lögregla .
Hugmyndaflugi böðlanna eru þá fá takmörk sett .
Auk þess að fá skýr fyrirmæli um að borga skuldir sínar er hinum skuldugu iðulega harðbannað að gera lögreglu viðvart .
Annars hljóti þeir verra af eða þeirra nánustu .
Fælingarmáttur hótana af þessu tagi er mismikill .
Sumir þolendur voga sér ekki að hafa samband við lögreglu , aðrir gera það .
Karl Steinar segir lögreglu hvetja fólk til að gera sér viðvart sé því hótað líkamsmeiðingum enda sé stigið inn í slík mál af fullum þunga .
" Reynslan sýnir að eftir að lögregla er komin inn í slík mál er hótunum ekki fylgt eftir .
Lögregla er það eina sem þessir ofbeldismenn og kúgarar óttast .
" Hann segir lögreglu kosta kapps um að vernda fólk fyrir hótunum og til þess séu ýmsar leiðir .
Eitt af úrræðunum sem þekkist erlendis í alvarlegustu málunum er svokölluð vitnavernd , þar sem einstaklingar eru hreinlega látnir " hverfa " .
Taka þá upp ný nöfn og koma sér fyrir á nýjum og fjarlægum stað , þar sem þeir njóta verndar .
Lagaumhverfið gerir ráð fyrir slíku úrræði hér á landi en aðstæður hafa ekki kallað á það .
Smæð þjóðfélagsins býður varla upp á það heldur .
Farnir að hugsa stærra Þeir sem til þekkja eru sammála um að undirheimar Íslands séu að taka hröðum breytingum , líkist sífellt meira því sem tíðkast á meginlandi Evrópu .
Angi af því sé ekki bara aukin harka heldur líka vopnaburður .
Þá þykir ljóst að helstu gerendur í undirheimum Íslands séu farnir að hugsa stærra en áður , það er út fyrir landsteinana .
" Kaupmannahafnarmálið " sem kom nýverið upp þykir skýrt dæmi um það .
Þar er um að ræða stórt fíkniefnamál á danskan mælikvarða , þar sem lykilmenn eru íslenskir .
Fleiri mál má tína til : " Skútumálin " svokölluðu , þar sem reynt var að smygla miklu magni af fíkniefnum inn í landið eftir nýstárlegum leiðum ; " póstmálið " svokallaða , þar sem hald var lagt á amfetamín sem hefði vigtað um 100 kg á götunni ; efnaverksmiðjuna sem tveir kunnir brotamenn voru að setja á laggirnar hérlendis og tilkomu mótorhjólagengjanna .
Allt ber þetta að sama brunni : Skipulagðir glæpamenn ætla sér stærri hluti en áður .
Það er líka áhyggjuefni að íslenski fíkniefnamarkaðurinn þykir fljótur að jafna sig eftir aðgerðir lögreglu .
Sé einn hópur fíkniefnasölumanna laskaður eða jafnvel upprættur tekur bara annar við , jafnharðan .
Hvorki framboð né aðgengi að efnum virðist minnka að neinu gagni .
Kannabis á hverju strái Einn viðmælenda blaðsins orðar það svo að íslenskur fíkniefnamarkaður sé " eins og botnlaus hít " .
Menn geti allt eins barist við vindmyllur eins og farið út að haldleggja efni .
Algengustu efnin hérlendis um þessar mundir eru amfetamín og kannabis , þá munu kókaín og e-pillur aftur vera að sækja í sig veðrið en þau efni hurfu svo að segja af markaði eftir efnahagshrunið .
Langt er síðan kannabis-markaðurinn hér heima varð sjálfum sér nægur .
Menn eru löngu hættir að flytja inn slík efni .
Ræktunarstaðir spretta upp eins og gorkúlur og lögregla hefur ekki undan að finna þá og loka .
Heimildarmaður blaðsins segir " svakalegt magn " í umferð .
Algengt er orðið að höfuðpaurar fái aðra , ekki síst skuldunauta , til að rækta fyrir sig og feli slóð sína vandlega .
Ýmsir kenna skaðleysisáróðri að hluta til um þessa þróun , hann sé stórhættulegur .
Fólk ánetjist kannabisefnum mun hraðar en áfengi og halda verði þeim frá ungmennum .
" Skilaboð sem send eru um þessi mál eru að okkar mati röng og ekki í samræmi við rannsóknir , " segir Karl Steinar .
Allar viðvörunarbjöllur hringja og nýverið upprætti lögregla samkvæmi nokkurra þrettán ára unglinga sem voru staðnir að kannabisreykingum í bílskúr heima hjá einum þeirra .
Unglingarnir höfðu skroppið heim í frímínútunum til að reykja .
Dæmi eru um að börn allt niður í fjórtán ára sprauti sig með harðari efnum .
Gríðarleg peningavelta Gríðarleg peningavelta er í fíkniefnaheiminum og ekki minnkar það þegar steramarkaðurinn bætist við , en hann er síst sagður í rénun .
Hliðarverkun þessara viðskipta sem virðist vera að færast í vöxt er fjárkúgun .
Lengi hefur viðgengist að skuldendur og þeirra nánustu séu kúgaðir og gert að greiða hærri og hærri upphæðir .
Bíræfnustu gerendurnir eru farnir að hugsa lengra .
Þannig hefur heyrst af einstaklingum og fyrirtækjum sem kúguð hafa verið til að greiða fyrir " vernd " .
Þeim er þá gert að greiða ákveðna upphæð gegn tryggingu fyrir því að ekkert komi fyrir þá eða starfsemi þeirra .
Þetta er gert í krafti holdlegs atgervis og " geðveiki " , eins og einn viðmælandi blaðsins orðaði það .
Ekki er óalgengt að menn séu þvingaðir til að skrifa undir skuldayfirlýsingu í þessu sambandi .
Viðskiptin séu því , þannig lagað séð , uppi á borðinu .
Þá hefur vaknað grunur um að starfsmenn í fyrirtækjum , með aðgang að fjármunum , hafi verið kúgaðir til að draga sér fé og afhenda síðan brotamönnum , ellegar sæta barsmíðum .
Þetta fékk Morgunblaðið þó ekki staðfest .
Líka eru dæmi um að menn hafi verið " sektaðir " fyrir gjörðir sem falla mönnum í undirheimunum ekki í geð , jafnvel bláókunnugir menn .
Lífseig er til dæmis sagan af því að maður hafi verið " sektaður " um hálfa milljón króna fyrir það eitt að deila leigubíl með " rangri " konu .
Skilaboðin voru skýr : " Annaðhvort borgarðu eða sætir limlestingum ! " Hann mun hafa borgað .
Fjárkúgunum fjölgar Þetta bendir til þess að sífellt fleiri séu farnir að gera sér grein fyrir þessum möguleika , fjárkúgun af litlu sem engu tilefni .
Og hugmyndafluginu er gefinn laus taumurinn .
Skákað er í skjóli hræðslu þolandans .
Komi mál af þessu tagi upp hvetur Karl Steinar fólk eindregið til að hafa samband við lögreglu .
Út frá þessu vaknar sú spurning hvort hinum almenna löghlýðna borgara sé hætta búin af skipulagðri glæpastarfsemi hérlendis .
Karl Steinar segir svo ekki vera .
Langalgengast sé að snertiflötur venjulegs fólks við undirheimana sé fíkniefnaneysla og meintar skuldir fjölskyldumeðlims eða annars nákomins aðila .
Heldur megi ekki útiloka gömlu góðu afbrýðisemina .
Hún geti knúið menn til ólíklegustu verka .
Því miður hafi saklausir og vel meinandi menn og jafnvel konur brennt sig á því að leggja lag sitt við manneskju sem stendur eða hefur staðið ofbeldishneigðu undirheimafólki nærri .
" Enda þótt venjulegu fólki stafi ekki bein hætta af skipulagðri glæpastarfsemi er það veruleiki að hún hefur meiri áhrif á líf þess en áður .
Það má heldur ekki gleyma því að óöryggið er gjarnan mest hjá þeim sem síst skyldi , til dæmis eldra fólkinu , " segir Karl Steinar .
Ísland hefur alltaf verið lítið land og á seinni öldum hefur það líka verið friðsælt land .
Fólk hefur getað farið sinna ferða óáreitt og vill án efa gera það áfram .
Í ljósi þess sem hér hefur verið sagt er það alls ekki sjálfgefið og Karl Steinar geldur varhug við " þetta reddast ! " -viðhorfinu .
Það geti verið stórhættulegur hugsunarháttur .
Vá er fyrir dyrum og tími stórra ákvarðana runninn upp .
Ekki vonlaus barátta " Baráttan gegn skipulagðri glæpastarfsemi á Íslandi er alls ekki vonlaus .
Sem þjóð verðum við hins vegar að vera tilbúin til þess að halda uppi fórnarkostnaði og sofna ekki á verðinum , eins og Danir gerðu í sambandi við mótorhjólagengin á sínum tíma .
Þeir spyrntu ekki nógu snemma við fótum með þeim afleiðingum að þeir hafa þurft að setja svakalegan mannafla og fjármuni í baráttuna gegn gengjunum .
Sú staða er tvísýn og erfið , eins og við þekkjum , og hefur skaðað orðspor landsins , að ekki sé talað um öryggi borgaranna .
" Spurður hvort við séum að sigla inn í það ástand að lögregla þurfi að bera vopn dags daglega kveðst Karl Steinar vona ekki .
" Í ákveðnum aðferðum þarf lögregla að vera vopn og gerir það nú þegar .
Ég vona á hinn bóginn að sá dagur komi ekki að vopnaburður lögreglu verði almennur .
Það myndi breyta ásýnd og samskiptum lögreglu við almenning verulega til hins verra en þessi samskipti eru hvergi sem ég þekki til eins mikil og góð .
" Upplýsingamiðlun er heldur hvergi eins mikil – á báða bóga .
" Bæði er lögregla dugleg að miðla upplýsingum til almennings og eins berst lögreglu óvenju mikið af upplýsingum frá hinum almenna borgara sem oftar en ekki skilar miklu í baráttunni gegn glæpum og misrétti .
" Meira fé og fleiri menn Af framansögðu má ráða að ástandið í undirheimum Íslands fer versnandi .
Umsvifin og harkan eru að aukast .
Á því vandamáli er einungis ein lausn , að áliti Karls Steinars .
Verja þarf meira fé til málaflokksins og fjölga lögreglumönnum .
" Lögregla hefur ágæta yfirsýn yfir sviðið og eins góða stjórn á málum og mögulegt er við núverandi skilyrði .
Hitt er annað mál að ábendingar eru fjölmargar og við gætum hæglega hafið nýja rannsókn á hverjum degi .
Til þess höfum við hins vegar hvorki fjármagn né mannafla .
Í mínum huga er þetta fyrst og fremst þjóðhagsleg spurning .
Er ekki ávinningur í því fyrir íslensku þjóðina að fara í hart átak gegn skipulagðri brotastarfsemi og yrði því fé ekki vel varið ? Viljum við hafa þessa starfsemi hangandi yfir okkur ? " Sú ákvörðun verður þó ekki tekin af lögreglu , heldur stjórnvöldum í þessu landi .
" Það hefur legið fyrir í mörg ár að stjórnvöld þurfa að taka stóra ákvörðun í þessu efni .
Því fyrr þeim mun betra .
" Mýta eða veruleiki ? Flestir Íslendingar hafa heyrt sögur af innlendum eiturlyfjabarónum .
Mönnum sem sagðir eru lifa í allsnægtum í skjóli fíkniefnaviðskipta og halda öllu sínu nánasta umhverfi jafnvel í heljargreipum í krafti stöðu sinnar og máttar .
Eins hefur lengi verið orðrómur um umsvifamikla menn í íslensku atvinnulífi , sem stundi löglegan rekstur í dag , en hafi notað fíkniefnaviðskipti til að koma undir sig fótunum .
Karl Steinar Valsson útilokar ekki að slíkir menn séu til og gangi lausir .
Þeir séu þó varla margir , sögurnar af mönnum sem þessum séu gjarnan mýta .
Þá sé ekki óalgengt að menn spili sig stærri en þeir raunverulega eru .
Til að ala á ótta .
" Það er hins vegar alveg rétt að okkur tekst ekki alltaf að ná toppunum í hverju máli fyrir sig .
Stundum tekst mönnum að hylja slóð sína og fá aðra , minni spámenn , til að taka á sig sökina .
Stundum grunar okkur og við vitum jafnvel meira en við getum sannað .
Með því verðum við að lifa .
" Heppnast ekki alltaf Hann segir þó af og frá að það séu alltaf bara peðin sem lendi í skotlínunni , millimenn og höfuðpaurar náist oft líka .
Nefnir hann í því sambandi " Kaupmannahafnarmálið " , " skútumálið " og " efnaverksmiðjumálið " .
" Þar náðust allir topparnir .
" Spurður hvort einhverjir lykilmenn í fíkniefnaviðskiptum á Íslandi hafi aldrei þurft að svara til saka getur Karl Steinar ekki útilokað það en séu þeir yfir höfuð til hljóti þeir að vera mjög fáir .
" En það verður að viðurkennast að okkur hefur ekki alltaf heppnast í aðgerðum gegn meintum höfuðpaurum í fíkniefnaheiminum .
Við höfum ekki alltaf haft heppnina með okkur eða lesið ástandið rétt .
" Hann bendir á , að nýlega hafi verið gerð breyting á lagaumhverfinu í samræmi við Evrópulönd til að reyna að nálgast peningaþvætti þegar svokallaður Palermosamningur var viðurkenndur á Alþingi .
" Vonandi á það eftir að hjalpa lögreglu í að ná til hæstu laga brotamanna .
" 