Nöfn hafa verið mikið rædd í vikunni í kjölfar dóms þar sem Blær Bjarkardóttir fékk loksins leyfi löggjafans til að bera nafn sitt .
Einkenni fólks í lífi okkar tengjum við nöfnum þess , hvort sem fólkið er af holdi og blóði eða skáldsagnapersónur .
Nafn getur öðlast ákveðinn sess í huga okkar óháð því hver raunveruleg merking nafnsins er .
Nafn pólfarans Vilborgar Örnu verður hér eftir tengt hetjudáð og ótrúlegu úthaldi .
Í blaðinu veitir hún lesendum innsýn í þá tækni sem nauðsynleg var til að geta verið í tengslum við umheiminn í leiðangrinum á suðurpólinn .
Ættarnafnið Geirdal er mörgum tamt en það er líka til í Mexíkó .
Í blaðinu er viðtal við Carlos Atla Córdova Geirdal sem vill helst setjast að hér á landi .
Nafn Eiðs Svanbergs Guðnasonar , fyrrverandi ráðherra og nú Molaskrifara , er víða orðið að nokkurs konar orðatiltæki , sem þó ber með sér kímni .
Það að " taka Eið " þýðir hjá mörgum að kvarta yfir málfari .
Eiður hefur verið óþreytandi að benda fjölmiðlamönnum á mistök í stafsetningu og málfari og er oft stimplaður nöldrari .
Málfarsmolar Eiðs eru þekktir í netheimum en færri þekkja hvaða mann Eiður hefur að geyma .
Eiður er einlægur í viðtali við Sunnudagsblað Morgunblaðsins í dag .
Hann talar um æsku sína og segir frá því áfalli að missa föður sinn sem barn , deilir því þegar hann tók skemmtiferð fram yfir inntökupróf í skóla og segir frá því að börn hans og barnabörn láti hann heyra það þegar þeim finnst hann fara hamförum á netinu .
Hann kveðst hafa lært það af lífinu að dæma fólk ekki of fljótt .
Líklega ættum við öll að hafa það hugfast að forðast að dæma fólk við það eitt að heyra nafn þess nefnt .
