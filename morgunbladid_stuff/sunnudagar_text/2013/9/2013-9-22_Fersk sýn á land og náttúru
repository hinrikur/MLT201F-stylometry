Sýningin Samtímalandslagið verður opnuð í Ljósmyndasafni Reykjavíkur , á sjöttu hæð Grófarhússins , klukkan 15 í dag , laugardag .
Á sýningunni getur að líta verk tólf íslenskra ljósmyndara sem hafa valið að beina sjónum að náttúru landsins , náttúrunni sem hefur birst með ýmsu móti í íslenskum ljósmyndum í gegnum tíðina og er gríðarstór hluti af ímynd lands og þjóðar .
Lengi vel var helsta birtingarmynd náttúrunnar svokölluð " póstkortaljósmyndun " en á síðustu árum hafa fleiri stefnur rutt sér til rúms , þar sem til að mynda maðurinn og hans verk í náttúrunni hafa komist í forgrunninn .
Meirihluti verkanna ber vitni um þessa strauma .
Veðráttan , skynjun tíma og rúms og maðurinn í náttúrunni eru meðal útgangspunkta í bland við hefðbundin efnistök og er sýnin fersk og fjölbreytt .
Gestir munu sjá rýmið milli einhvers og einskis , minningar , ferðamenn , kvenleika í landslagi , náttúru í borginni og landslag gegnum bílglugga .
Ljósmyndararnir eru þau Aron Reynisson , Björn Árnason , Díana Júlíusdóttir , Hallgerður Hallgrímsdóttir , Hekla Flókadóttir , Hlynur Pálmason , Óðinn Þór Kjartansson , Ólöf Erla Einarsdóttir , Óskar Kristinn Vignisson , Sigurður Gunnarsson , Sunna Ben og Svavar Jónatansson .
Jóhanna Guðrún Árnadóttir er sýningarstjóri .
