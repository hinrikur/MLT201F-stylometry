Þeir eru ófáir mennirnir sem þrá heitt að kanna heiminn en þó öllu færri sem virkilega leggja fyrir sig það verðuga markmið að heimsækja öll heimsins lönd .
Ingjaldur Hannibalsson , prófessor og deildarforseti viðskiptafræðideildar Háskóla Íslands , er maður sem hefur alið þann draum sinn með ástríðuna fyrir framandi slóðum að vopni .
Alls hefur hann komið til 183 landa og á aðeins 10 eftir til að hafa komið til allra þátttökuríkja Sameinuðu þjóðanna , sem er einmitt lokamarkmið hans .
Þegar blaðamann bar að garði á skrifstofu deildarforsetans blasti við honum heimskort á veggnum sem sýnir alla 183 viðkomustaði Ingjalds til þessa með rauðum límmiðum .
Ingjaldur er nýkominn heim úr ferð og fór meðal annars til Vestur-Afríku þar sem hann bætti ríkjunum Grænhöfðaeyjum , Gínea-Bissá , Gíneu , Líberíu , Síerra Leóne og Gambíu við " landasafnið " sitt auk þess sem hann fór til Míkrónesíu og Marshall-eyja í Kyrrahafinu , Katar og Jemen í Mið-Austurlöndum og Erítreu í Austur-Afríku .
Heimsflakkið segir Ingjaldur hafa byrjað fyrir 49 árum .
" Ég fór í mína fyrstu utanlandsferð 13 ára gamall með farþegaskipinu Heklu til Færeyja , Bergen og Kaupmannahafnar .
Frá Kaupmannahöfn fór ég með ferju til Svíþjóðar og svo með Gullfossi heim í gegnum Edinborg .
Þarna náði ég því að fara til fjögurra þátttökuþjóða í SÞ , Færeyjar teljast ekki með .
Það hvarflaði ekki að mér þá að ég ætti seinna eftir að ferðast til allra heimsins landa , " rifjar prófessorinn upp .
Á námsárum sínum í Bandaríkjunum ferðaðist Ingjaldur nokkuð þar innanlands en hann fór í sitt fyrsta langa ferðalag árið 1981 .
" Þá var ég þrítugur og fór til Suður-Ameríku , Galapagos-eyja , sá Macchu Pichu í Perú , skoðaði Iguazu-fossana á landamærum Argentínu og Brasilíu , svo dæmi séu nefnd .
Það má segja að með þessari ferð hafi áhugi minn á fjarlægum slóðum vaknað .
Tveimur árum síðar fékk ég tækifæri til að fara til Austur-Asíu , til Japans , Hong Kong og Singapúr .
Ég fór síðan í fyrsta skipti til Kína 1986 og þar upplifði ég augnablik sem ég gleymi aldrei .
Þá var ég í viðskiptasendinefnd sem fylgdi Steingrími Hermannssyni eftir , hann var þá í opinberri heimsókn í boði forsætisráðherra Kína .
Það var mikil upplifun að vera Íslendingur á Torgi hins himneska friðar þar sem sjá mátti íslenska og kínverska fána hringinn í kringum torgið .
Það var tekið á móti Steingrími á tröppum Hallar alþýðunnar eins og hann væri leiðtogi 300 milljóna þjóðar .
Hann fékk sömu móttökur og forseti Bandaríkjanna hafði fengið einhverjum mánuðum áður , enda segja Kínverjar að allar þjóðir séu stórar í sínum augum .
" Skemmst er frá því að segja að upp frá því hefur Ingjaldur komið 25 sinnum til Kína .
Fyrsti Íslendingurinn Ingjaldur segir um 10 ár liðin síðan hann áttaði sig á raunverulegum möguleika sínum á að heimsækja öll heimsins lönd .
" Þá var ég kominn upp í um 125 ríki og sá ég að þetta væri gerlegt .
Það eru nokkur þúsund manns í heiminum sem hafa gert þetta og mér hefur verið sagt að það sé til einhver Facebook-hópur fyrir þá sem hafa ferðast til allra þessara landa , en ég er nokkuð viss um að það hafi enginn Íslendingur leikið þennan leik , " segir Fargjaldur , eins og hann hefur verið uppnefndur í gegnum árin .
Þegar spurt er hve mikill tími hafi farið í heimsflakkið hlær Ingjaldur en hefst handa við hugarreikning .
" Jóla- , páska- og sumarfríin mín undanfarin 35 ár hafa farið í þetta svo ætli dagafjöldinn samsvari ekki rúmlega 3 ár samanlagt .
Ef ég reikna þetta út frá sex vikna ferðalaginu mínu frá því í sumar , þá voru flugstundirnar nálægt því að vera 100 .
Það voru þá svona 4 dagar af 40 sem fóru í flug .
Ef ég yfirfæri það hlutfallslega á þessi 3 ár , þá hef ég sjálfsagt verið fljúgandi í 100 daga af ævinni , " svarar hann og hlær .
Viðmið Ingjalds um hvað þarf til að löndin teljist með í söfnun hans er að hann gisti eina nótt í hverju landi .
" Ég hef í það minnsta reynt það en stundum er það ekki mögulegt .
Um síðastliðna páska ætlaði ég að fara til Kongó og fékk vegabréfsáritun frá ræðismannsskrifstofu þeirra í New York .
Þegar ég lenti á flugvellinum í Kinsasha fór ég í biðröð eins og aðrir til að komast í gegnum vegabréfsskoðun en þar er mér sagt að þeir geti ekki samþykkt þessa áritun .
Ég er leiddur út og látinn standa undir flugvélarvængnum í hálftíma þangað til það kemur náungi til mín og segir að búið sé að vísa mér úr landi .
Þá var passinn minn tekinn af mér og flogið með mig til Eþíópíu en ég mátti ekki heldur koma inn í landið þar svo ég varð að sofa á flugstöðinni í hálfgerðu stofufangelsi , " lýsir Ingjaldur .
Eftir að hafa náð sambandi við íslenska utanríkisráðuneytið , sem gat kippt í einhverja spotta , fékk Ingjaldur loks að halda ferðalagi sínu um Afríku áfram .
" Að mínu mati er ég samt búinn að koma til Kongó .
Það var ekki mér að kenna að mér var vísað úr landi , " útskýrir hann .
Hættur á veginum Eftir lýsinguna á atvikinu í Kongó og stofufangelsinu í Eþíópíu leikur blaðamanni forvitni á að vita hvort ferðalangurinn hafi mætt miklum hættum á heimsflakki sínu .
" Ég hef sjaldan hugsað út í að ferðalögin séu hættuleg , en ég er kannski bara svona vitlaus , " svarar hann og glottir .
" Ég fór eitt sinn til Kasmír og þá var hálfgert stríðsástand þar , sambandið milli Indlands og Pakistans var erfitt .
Ég var eini túristinn í borginni Srinagar þar sem ég varð vitni að því að tveir hótelrekendur fóru bókstaflega að slást um viðskipti við mig .
Á öllum þessum ferðalögum hefur einungis verið gerð tilraun til að ræna mig alls þrisvar .
Fyrsta skiptið var í Rio de Janeiro í Brasilíu .
Þar notaði þjófurinn trikk sem ég féll fyrir en hef ekki fallið fyrir síðan .
Ég var að labba meðfram Copacabana-ströndinni og ég labbaði yfir bílastæði þegar ungur strákur bauðst til að bursta skóna mína og ég þáði það eins og vitleysingur .
Síðan tók ég upp veskið til að borga honum en þá sló hann það úr höndunum á mér og þegar ég leit upp var mættur tíu unglinga hópur í kringum mig .
Sem betur fer komu þá nokkrir menn hlaupandi og við það flúðu unglingarnir og ég náði veskinu .
Í Bogota í Kólumbíu var mér sagt að það væri hættulegt að fara út á kvöldin en ég ákvað samt að kíkja út og fá mér einn bjór .
Ég tók af mér öll verðmæti og gekk bara út með fimm dollara .
Þegar ég kom að gatnamótum fór ég yfir án þess að hugsa út í hvers vegna það var enginn hinum megin við götuna .
Um leið og ég kom yfir kom maður til mín og setti hníf í bakið á mér og sagði " money , money , money ! " .
Hann tók fimm dollarana og ég fór skjálfandi til baka .
Þar að auki var ég rændur í New York , " segir Ingjaldur og játar að á augnabliki vopnaða ránsins hafi hann óttast um líf sitt .
" Almennt er niðurstaða mín sú að fólkið sé alls staðar eins og það sé almennt vingjarnlegt og hjálplegt .
Ef maður er kurteis og brosandi er manni alls staðar vel tekið .
Núna þegar ég var í Vestur-Afríku var ég ekkert alltaf að horfa í spegilinn svo ég var nú eiginlega búinn að gleyma því að ég væri eitthvað öðruvísi á litinn en fólkið í kringum mig .
" Það er kannski vegna þessarar upplífgandi niðurstöðu Ingjalds um mannkynið sem hann hefur lagt það á sig að ferðast heilmikið einn síns liðs , eða hvað ? " Ég kann ágætlega við að ferðast einn og geta ráðið mér sjálfur .
Þar að auki þekki ég engan sem hefur áhuga á að fara til allra þessara landa .
Ég er nokkuð viss um að ég þekki engan sem hefur áhuga á að fara til þeirra tíu landa sem eftir eru hjá mér enda iða ekki margir í skinninu yfir því að fara Afganistans og Íraks , " segir Ingjaldur sem á auk þeirra eftir að heimsækja Sádi-Arabíu , Nárú ( fámennustu þjóð Sameinuðu þjóðanna með 15 þús. íbúa ) og Afríkuríkin Mið-Afríkulýðveldið , Miðbaugs-Gíneu , Saó Tomé og Prinsípe , Benín , Níger og Búrkína Fasó .
Markmið Ingjalds er að heimsækja löndin tíu fyrir lok árs 2014 .
Hann telur óhætt að fara til Íraks og Afganistans , jafnvel þótt ríkin birtist okkur fyrst og fremst í fréttum af átökum og hörmungum .
" Hins vegar er borgarastyrjöld í Mið-Afríkulýðveldinu í augnablikinu en það er að vísu byrjað að fljúga þangað aftur eftir eitthvert hlé , " bætir Ingjaldur við , vongóður um að ná markmiði sínu á tilsettum tíma .
Eins og gefur að skilja reynist Ingjaldi ómögulegt að tilnefna einn stað sem uppáhaldsstað sinn í heiminum .
" Uppáhaldslandið mitt er Ísland en uppáhaldsborgin mín er New York .
Ef við tölum hins vegar um fossa , þá eru það Iguazu í Suður-Ameríku , Niagara í Norður-Ameríku og Viktoríufossar í Afríku .
Ef við tökum fyrir fornminjar finnst mér Egyptaland standa upp úr en ef við miðum við dýralíf finnst mér Kenía hafa vinninginn .
Svo hef ég áhuga á óperum og í þeim efnum eru Bregenz og Salzburg í Austurríki , Verona á Ítalíu , Sydney , Berlín og New York topparnir .
" Nær markmiðinu á næsta ári Sem prófessor við viðskiptafræðideild hefur ferðareynsla Ingjalds nýst honum vel þegar kemur að því að kenna alþjóðaviðskipti .
Ferðareynslan hefur þó einkum og sér í lagi haft áhrif á sjónarhorn hans á heimaslóðirnar .
" Íslendingar gera sér ekki grein fyrir því hvað þeir hafa það gott og ættu eiginlega að skammast sín fyrir að kvarta .
Maður dáist að því þegar maður er í fátækari löndum heims hvað fólkið þar hefur þó mikla sjálfsvirðingu .
Það er yfirleitt í hreinum fötum og ber sig vel þó að það sé sárafátækt .
Þegar verið er að tala um fátækt á Íslandi er það ekki raunveruleg fátækt .
Maður verður þakklátari fyrir það sem maður hefur eftir að hafa heimsótt alla þessa staði .
" Nái Ingjaldur að heimsækja löndin tíu sem eftir eru af markmiðalistanum hefur hann heimsótt 193 ríki , en hefur hann áformað að fagna áfanganum sérstaklega ? " Mér þætti alveg við hæfi að opna kampavínsflösku á síðasta áfangastaðnum en því miður lítur út fyrir að það verði Írak , Afganistan eða Sádi-Arabía sem eru auðvitað alveg þurr , " svarar hann hlæjandi en bætir við : " Reyndar er mögulegt að löndunum innan Sameinuðu þjóðanna fjölgi um eitt á næsta ári því Kósóvó gæti bæst í hópinn , " bætir Ingjaldur við , en það er þó einlæg von blaðamanns að þjóðunum fjölgi ekki mikið örar eftir það , einfaldlega svo ferðasaga Ingjalds endi ekki sem sagan endalausa .
Löndin sem vantar upp á Afganistan Benín Búrkína Fasó Írak Mið-Afríkulýðveldið Miðbaugs-Gínea Nárú Níger Saó Tomé og Prinsípe Sádi-Arabía 