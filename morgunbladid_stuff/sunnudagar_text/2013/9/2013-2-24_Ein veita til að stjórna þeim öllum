Internetið er stór staður og ekki heiglum hent að fylgast með öllu því sem þar fer fram .
En það er svo sem óþarfi , því ekki er allt það sem á netinu má finna þess virði að með því sé fylgst .
Og iðulega getur maður treyst því að ef eitthvað óvanalega sniðugt ratar á netið , þá finnur það leið sína til manns í gegnum tölvupóst , samfélagsmiðla eða einhverja sniðuga vefsíðu sem maður les öðru hvoru .
Það er sem sagt ekki ástæða til að örvænta þó að þú gleymir stundum að lesa netið .
En svo er líka bara hægt að fá smá hjálp .
RSS stendur fyrir Real Simple Syndication eða Rich Site Summary , eftir því hver er til frásagnar .
RSS er staðall sem sameinar kosti tölvupósts og bókamerkja og gerir þér kleift að gerast áskrifandi að ákveðnum síðum og fá tilkynningu um það þegar síðan er uppfærð .
Þannig er til dæmis hægt að vera áskrifandi að síðunni Innlendar fréttir á mbl.is og fá jafnóðum að sjá þegar nýjar fréttir bætast við .
Fyrsta útgáfan af þessu þarfatóli leit dagsins ljós árið 2000 , og fyrir suma er þetta jafn órjúfanlegur hluti netsins og tölvupóstur .
En það er jafnvíst að kostir RSS hafa farið fram hjá mörgum , og því er ekki úr vegi að skoða aðeins hvernig þú getur nýtt þér RSS betur .
RSS hjálpar þér að safna öllu á einn stað Það fyrsta sem þarf er RSS lesari .
Algengasta þjónustan í dag er frá Google og nefnist Google Reader .
Til þess að nýta sér hana nægir að vera með netfang frá Gmail .
Þeir sem hafa skráð sig fyrir slíku geta opnað Google.com / Reader og byrjað að bæta þar við áskriftum með einföldum hætti .
( Ef þú vilt síður notast við Google eru aðrar þjónustuveitur í boði , en þessi grein mun miða við notkun Google Reader .
) Þegar síðan hefur verið skráð í RSS lesarann , þá kannar lesarinn með skömmu millibili hvort nýtt efni er að finna á síðunni .
Í flestum tilfellum er óþarfi að gerast áskrifandi að síðum sem þú heimsækir oft , eða jafnvel daglega .
Galdurinn gerist þegar þú hefur safnað saman áskriftum að fjölda áhugaverðra síðna sem þú skoðar mögulega ekki alla jafna , og uppfæra hugsanlega ekki daglega .
Segjum sem svo að þú viljir fylgjast með umræðu um umhverfismál .
Þegar þú hefur safnað áskriftum að áhugaverðum vefsíðum og bloggum um umhverfismál á einn og sama stað í RSS lesaranum þínum , nægir þér að fara þangað til að sjá allt það nýjasta , í stað þess að skoða marga vefi til að sjá hvað er nýtt .
Þannig er hægt að vinna sig í gegnum netið , hægt og rólega , og gerast áskrifandi að því sem manni finnst áhugavert og safna því á sama stað .
Breyttu RSS í sérsniðið vefrit fyrir þig Einn kosturinn við Google Reader er að eins auðvelt og það er að safna þangað áhugaverðu efni , þá er jafn auðvelt að taka það út aftur og gera eitthvað sniðugt við það .
Viðmót fæstra RSS lesara er mjög notendavænt , og minnir um margt á tölvupóst .
Margs konar þjónusta er hins vegar í boði sem sækir nýjustu greinarnar í RSS lesaranum þínum og birta þær með betri hætti .
Ein slík er ókeypis vefþjónustan Feedly , sem er einskonar framendi á Google Reader .
Feedly sækir áskriftirnar þínar til Google Reader og birtir þær á svipaðan hátt og um fréttavef eða vefrit væri að ræða sem gerir þær bæði læsilegri og skemmtilegri að skoða .
Feedly er einnig hægt að fá sem símaforrit fyrir bæði iPhone og Android og með því er tryggt að þér leiðist aldrei aftur á biðstofu hjá lækninum .
Önnur þjónusta er Reeder sem er einskonar framendi , líkt og Feedly .
Munurinn er að Reeder er forrit , frekar en vefsíða og býður upp á fleiri möguleika sem eru innbyggðir í Google Reader , svo sem eins og að stjörnumerkja greinar sem eru sérstaklega áhugaverðar , eða deila þeim með vinum .
Enn önnur útgáfa er Flipboard sem er einungs fáanlegt fyrir snjallsíma og spjaldtölvur .
Flipboard er sérstaklega hannað til þess að líkja eftir upplifuninni að lesa tímarit , og er einstaklega ánægjulegt að nota , sérstaklega á spjaldtölvum .
Nýttu símann í lengri greinar Eins og flestir vita er tölvuskjár ekki heppilegt tæki til þess að lesa lengri greinar .
Spjaldtölvur og snjallsímar nýtast hins vegar ágætlega til þess , enda meðfærilegri en tölvuskjár .
Smáforrit á borð við Pocket og Instapaper eru til þess gerð að gera texta sem læsilegastan með því að birta einungis texta , ekki auglýsingar eða myndir eða annað sem truflað getur lesturinn .
Þá bjóða þau upp á að breyta leturgerð , leturstærð , spássíum og línubili með einföldum hætti til gera lesturinn sem ánægjulegastan .
Það er jafnan einfalt að tengja þessi forrit við Google Reader og þegar þú rekst á grein sem þig langar að lesa , en nennir ómögulega að skrolla í gegnum á tölvuskjánum , þá er hægur leikur að vista hana til að lesa síðar á símanum í góðu tómi .
Það er jafnframt hægt að tengja flesta samfélagsmiðla við Google Reader og framendaþjónustur á borð við Feedly og Flipboard .
Með því er hægt að deila áhugaverðum síðum þar sem maður er staddur , án þess að opna til þess sérglugga fyrir Facebook eða aðrar þjónustuveitur .
Þannig má með einföldum hætti byggja upp sérsniðið safn af áhugaverðu efni , birta það á þann máta sem best hentar , á því tæki sem best hentar , geyma til að lesa síðar eða deila með öðrum , allt með einni og sömu þjónustuveitunni .
