Bandaríska skáldkonan Madeline Miller var stödd hér á landi á Bókmenntahátíð en hún er höfundur skáldsögunnar Söngur Akkíllesar .
Skáldsagan byggist á Ilíónskviðu Hómers og segir frá ástarsambandi Akkíllesar og Patróklusar sem voru í liði Grikkja í Trójustríðinu .
Það er Patróklus sem er sögumaður og meðal persóna eru guðir og gyðjur .
Hvernig fékkstu hugmyndina að bókinni ? " Þegar ég var barn las mamma fyrir mig Ilíónskviðu og ég hreifst af sögunni af Akkíllesi .
Löngu seinna þegar ég var búin að læra latínu og grísku fór ég að velta fyrir mér sambandi Akkíllesar og Patróklusar .
Í Ilíónskviðu er aldrei útskýrt af hverju Akkílles kemst í svo mikið uppnám þegar Patróklus er drepinn .
Ofsafengin viðbrögð hans koma á óvart , það er eins og heimur hans hrynji .
Hómer segir frá endalokum Patróklusar og Akkíllesar en ég vildi fjalla um upphafið og skilgreina samband þeirra .
" Hvað var erfiðast við að skrifa þessa sögu ? " Það tók mig tíu ár að skrifa Söng Akkíllesar .
Erfiðast var að finna rétta tóninn .
Þegar ég byrjaði að skrifa söguna var ég undir svo miklum áhrifum af Ilíónskviðu að ég stældi stílinn ósjálfrátt , en í miðjum klíðum áttaði ég mig á að ég væri á rangri leið .
Ég henti því sem ég var búin að skrifa og byrjaði upp á nýtt .
Ég læt Patróklus segja söguna og ég vildi að rödd hans væri persónuleg , rólynd og lýrísk .
Í grísku goðsögnunum er Patróklus mjög óvenjuleg persóna því hann er blíðlyndur og góðviljaður .
Hann er maður sem hefði helst af öllu viljað eiga rólegt líf en vegna sambands þeirra Akkíllesar sogast hann inn í átök .
" Þessi fyrsta skáldsaga Miller hefur verið þýdd á 23 tungumál og hlaut Orange-verðlaunin eftirsóttu , en þau eru bókmenntaverðlaun kvenna .
" Ég gerði mér engar væntingar , " segir Miller .
" Ég hugsaði með mér að ef einhver fyrir utan fjölskyldu mína keypti bókina þá yrði ég ánægð .
Þegar bókin fékk síðan góða dóma og fór að seljast vel þá fannst mér yndislegt að sjá persónur sem mér þykir vænt um og ég lét mér annt um fá svo mikla athygli .
" Finnst þér mikilvægt að það séu til sérstök bókmenntaverðlaun fyrir konur ? " Já , slík verðlaun eru mjög mikilvæg .
Rannsóknir hafa sýnt að konur eiga erfitt uppdráttar í bókmenntaheiminum .
Hlutverk Orange-verðlaunanna er að vekja athygli á bókmenntum kvenna og þar er áhersla á að þessar bækur eru ekki bara fyrir konur heldur eru þetta bækur eftir konur ætlaðar öllum .
Það eru mikilvæg skilaboð .
" Ertu að vinna að nýrri bók ? " Ég var lengi að vinna að bók um Ódysseif sem er ein af uppáhaldspersónum sínum , en skyndilega greip önnur hugmynd mig og nú er ég að vinna skáldsögu sem er undir sterkum áhrifum frá Ofviðrinu eftir Shakespeare .
Ég vona að það taki mig ekki tíu ár að skrifa þá bók ! Þegar henni er lokið þá sný ég mér að því að ljúka við skáldsöguna um Ódysseif .
" Miller er með meistaragráðu í latínu og forngrísku og undanfarin ár hefur hún fengist við kennslu í þeim fræðum .
Hún er spurð hvort nemendur hennar séu áhugasamir um gamlar sagnir , eins og þær grísku " Já , mjög .
Sem kennari upplifi ég það hvað eftir annað að fá nemendur sem halda að þarna sé á ferð hundleiðinlegur gamall texti .
En svo kynnast þeir sögunum og augu þeirra loga af ákafa því þarna eru spennandi ævintýri sögð í fallegum texta .
" 