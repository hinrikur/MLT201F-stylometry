Fátt skiptir meira máli í lífinu en hvernig við komum fram við annað fólk .
Eftir okkar dag er ólíklegt að nokkur muni hvað við vorum með í laun , hvernig bíl við áttum eða hvers konar parket við völdum á stofuna .
En líklega man fólk hvort við brostum til þess eða ekki .
Hvort við komum almennilega fram eða sýndum fálæti .
Í Sunnudagsblaðinu í dag er farið um víðan völl sem fyrr .
Ung leikkona , Elma Stefanía Ágústsdóttir , sem er að stíga sín fyrstu skref í Þjóðleikhúsinu , talar um kvíða og ótta sem hún tekst á við með heilbrigðu líferni .
Lögfræðingurinn Ásta Sóley Sigurðardóttir ræðir opinskátt um reynslu sína af því að greinast með ADHD á fullorðinsárum og lýsir því hvernig henni hefur tekist að lifa með sjúkdómnum .
Útrás íslenskra glæpasagna er til umfjöllunar en okkar fámenna þjóð á fjölda hæfra höfunda sem selja bækur til ótal landa .
Í blaðinu í dag er líka sterk frásögn blaðamanns úr flóttamannabúðum í Úganda .
" Mæður gáfu ungum börnum sínum brjóst og nudduðu fætur þeirra eldri .
Hitinn var mikill og ferðalagið hafði tekið toll af mörgum .
Það sást best á börnunum sem reyndu að sofa með höfuð á öxl mæðra sinna , " segir um hóp flóttamanna sem var nýkominn í búðirnar .
Með því að deila sögum hjálpum við hvert öðru .
Börnin í flóttamannabúðunum í Úganda hafa fyrir tilstilli blaðamanns frá Íslandi deilt broti af sinni sögu með lesendum hér heima .
Nú er það okkar að finna út úr því hvað við gerum við þessa frásögn .
Kannski getum við komið almennilega fram við þau .
Geymt frásögnina með okkur og munað eftir henni næst þegar við ætlum að setja peningana okkar í að kaupa eitthvað sem ekki vantar .
