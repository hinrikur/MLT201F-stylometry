Sumarljósmyndakeppni mbl.is og Nýherja lauk 31. ágúst síðastliðinn .
Alls bárust um 4.000 myndir í keppnina , þar af um 600 myndir tengdar sjó og siglingum , en veitt voru sérstök verðlaun fyrir slíkar myndir í tilefni af 40 ára starfi Siglingasambands Íslands .
Dómnefnd skipuð stafsmönnum og ljósmyndara Árvakurs og stafsmanni Nýherja fór yfir myndirnar og valdi úr þrjá þær bestu , en stjórn Siglingasambands Íslands valdi bestu siglingamyndirnar .
Fyrstu verðlaun í ljósmyndakeppninni hlaut Finnur Andrésson fyrir mynd sem hann nefndi " Lúxus máltíð " og fær hann að launum Canon EOS 650D myndavél með 18-55 mm linsu .
Önnur verðlaun hreppti Gunnlaugur Örn Valsson fyrir mynd af eyðibýlinu Hólmi við Kirkjubæjarklaustur .
Hann fékk fyrir Canon IXUS 240 HS myndavél .
Þriðju verðlaun fékk Flosi Bjarnason fyrir myndina " Æi ...
meiddir þú þig ? " , en þess má geta að hún er tekin á Samsung-snjallsíma .
Flosi fær fyrir Canon PIXMA MG6350 fjölnota prentara .
Í keppni um bestu siglingamyndina varð mynd Ásgeirs Eggertssonar " Á góðri siglingu á Topper Topaz " í fyrsta sæti og fær Ásgeir fyrir Canon PowerShot D20 myndavél .
Í öðru sæti varð mynd Kristjáns Unnars Kristjánssonar , " Lognið á undan storminum " , og Kristján fær kajaknámskeið frá Kayakklúbbnum í Reykjavík og bókina Sjókajakar á Íslandi eftir Örlyg Sigurjónsson .
Í þriðja sæti varð Anna Kristín Gylfadóttir með myndina " Kajak og sólsetur við Elliðavatn " .
Hún fær í verðlaun siglingu fyrir tvo á sundunum við Reykjavík .
arnim@mbl.is 