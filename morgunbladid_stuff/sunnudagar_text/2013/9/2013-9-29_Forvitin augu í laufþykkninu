Þær kunna best við sig djúpt inni í þéttum skóginum , í röku lofti fjallanna .
Eitt sinn fóru þær í hópum um fjallgarðana í Austur-Afríku en nú er öldin önnur .
Aðeins um 880 fjallagórillur finnast í heiminum og þar sem mikið land hefur verið brotið til ræktunar eru þær einangraðar í þjóðgörðunum er hafa verið stofnaðir til að vernda þessa stærstu prímata jarðar .
Texti og myndir : Sunna Ósk Logadóttir sunna@mbl.is Slóðinn upp fjöllin er blautur eftir þrumuveður næturinnar .
Hann er líka mjór og á hægri hönd er þverhnípt niður .
Eða það ímynda ég mér í myrkrinu sem umlykur allt .
Jeppinn rennur oft til og spólar í rauðri forinni .
Fíngerður eldfjallajarðvegur Úganda , sem setur svo fagran svip á allt landið , er ekki besti vinur okkar þennan morguninn .
Þegar við komum á leiðarenda að þjónustumiðstöðinni í Bwindi-þjóðgarðinum andar bílstjórinn minn léttar .
" Mér stóð nú ekki alveg á sama , " viðurkennir hann , reyndur leiðsögumaður um fjöllin .
" Við förum aðra leið næst , " segir hann glettnislega .
Ég er að fara að leita að fjallagórillum .
Við erum komin í yfir 2.000 metra hæð og Afríkusólin gleður er hún gægist yfir há fjöllin , fjöllin þar sem górillurnar halda til í litlum hópum .
Ég hef hlakkað til í marga daga og það eru fiðrildi í maganum .
En áður en ég fagna verður þó að finna þessar göfugu skepnur .
Takmarkaður fjöldi leyfa Á hverju ári er aðeins gefinn út ákveðinn fjöldi leyfa til ferðamanna sem vilja sjá fjallagórillur en þær finnast aðeins í þremur löndum : Úganda , Rúanda og Kongó .
Fjöldinn er takmarkaður til að vernda dýrin en áður en ferðamenn fá að heimsækja þær fer hver fjölskylda í gegnum tveggja ára aðlögunarferli .
Að því loknu eiga þær von á vikulegri heimsókn , í klukkustund í senn .
Ferðamönnunum er skipt í hópa .
Ég slæst í för með kanadískum feðgum í toppformi .
Þeir reynast skemmtilegir ferðafélagar .
Á undan hópnum fara tveir leitarmenn .
Þeirra hlutverk er að finna górillufjölskylduna sem okkur er ætlað að heimsækja .
Það reynist þrautin þyngri .
Stígarnir í garðinum eru sleipir eftir rigningu næturinnar og skógurinn þéttist eftir því sem við förum hærra .
Það er ekki fyrr en eftir rúmlega þriggja tíma nokkuð stífa göngu að við fáum loks boð frá leitarmönnunum : Fjölskyldan okkar er fundin .
Leiðsögumennirnir munda sveðjurnar og ryðja okkur leið inn í skógarþykknið þar sem Busingye-fjölskyldan heldur sig .
Við tökum andköf þegar móðir með sex mánaða unga situr í rólegheitum fyrir framan okkur og gæðir sér á fagurgrænum laufblöðum .
Mæðginin láta sig fljótt hverfa en við fikrum okkur varlega á eftir þeim .
Silfurbakurinn , karldýrið sem er höfuð fjölskyldunnar , hefur kallað þau til sín .
Áður en við finnum þau á nýjan leik verðum við vitni að því að ungt karldýr , hugsanlega úr annarri fjölskyldu , er að hafa mök við kvendýr úr fjölskyldunni okkar .
Silfurbakurinn situr skammt frá og japlar á trjágrein .
" Hann yrði nú ekki glaður ef hann tæki eftir þessu , " hvíslar leiðsögumaðurinn að mér .
Lítill hrammur lagður á hné Er við finnum loks mæðginin aftur kemur litli , forvitni górillustrákurinn á móti okkur .
Sá er vanur fólki og leggur varlega smáan hramm sinn á hné eins ferðafélaga míns .
Hann horfir í augu okkar og ber sér á brjóst , rétt eins og pabbi gerir stundum .
Silfurbakurinn er hins vegar feiminn og snýr sér við er hann sér okkur nálgast .
Við komumst nálægt fjölskyldunni , stöndum í nokkurra metra fjarlægð og fylgjumst með þeim fá sér að éta og snyrta hver aðra .
Þær eru rólegar og njóta þess að sitja í skugga trjánna þegar sólin er hæst á lofti .
Það er einstök lífsreynsla að vera meðal þeirra .
" Górillur ógna ekki fólki , fólk ógnar þeim , " segir leiðsögumaðurinn .
Hann segir Hollywood hafa skemmt ímynd þessara miklu dýra .
Ein helsta hættan sem steðjar að górillum enn í dag eru veiðar .
Stundum eru þær veiddar óviljandi í gildrur sem bændur setja upp til að veiða önnur dýr .
Á síðustu öld voru það þó hvítir ríkir karlar sem nær útrýmdu þeim með veiðum .
Stofninn er vissulega að jafna sig en fjölgunin er hæg .
Ef ekki hefði verið fyrir Dian Fossey og fleiri hennar líka hefði górillum hugsanlega verið útrýmt .
Fossey , sem dvaldi í mörg ár meira og minna í hópi górilla í Rúanda , breytti áliti umheimsins á þeim .
Hún varð vitni að ótrúlegri greind dýranna og væntumþykju þeirra á meðal .
Hún hvílir við hlið eftirlætissilfurbaksins síns í Rúanda .
Það er Fossey og öðrum brautryðjendum dýraverndar að þakka að við erum enn svo rík að hafa fjallagórillur á meðal okkar .
Gullin gersemi í fjöllunum Orðið sem kom upp í hugann þegar ég sá fyrsta gullna apann í Mgahinga-þjóðgarðinum var einfaldlega : Krútt ! Gullnu aparnir , sem finnast aðeins í fjöllunum á landamærum Rúanda , Úganda og Kongó , eru í útrýmingarhættu .
Þeir halda til í stórum hópum og fara hratt yfir .
Helsta fæða þeirra er bambus og þeir eru snjallir við að rífa utan af bambusreyrnum með smáum fingrum sínum til að komast að safaríkasta hlutanum .
Þessi smávöxnu krútt eiga undir högg að sækja .
Sífellt stærra svæði er brotið til ræktunar sem hefur rekið þá hærra upp í fjöllin .
Þá hafa stríð í Úganda , þá Rúanda og loks nú í Kongó orðið til þess að fækka þeim .
Það er þrautin þyngri að ná myndum af þeim .
Þeir eru snöggir í hreyfingum og mjög varir um sig .
Þeir hafa gengið í gegnum aðlögun að mannfólki og eru því vanir því að fá heimsóknir .
Feldur þeirra er mjög sérstakur og litríkur .
Þeir yngri leika sér , hrinda hver öðrum niður úr trjánum og stökkva á milli greina í eltingaleik .
Ég sest niður og fylgist með þeim .
Það er auðvelt að gleyma sér því þeir eru sérlega líflegir og skemmtilegir .
Fyrr en varir er tíminn úti .
Klukkustund er liðin .
Eftir viku koma aðrir ferðamenn að skoða þessar gullnu gersemar fjallanna .
