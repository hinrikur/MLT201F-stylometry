Í fyrra var öld liðin frá fæðingu danska myndlistarmannsins Sven Havsteen-Mikkelsen ( 1912-1999 ) og er þess minnst með myndarlegum sýningum á verkum hans .
Um þessar mundir er sýning í Sophienholm-safninu í Lyngby í Danmörku og í sumar verður hún sett upp í listasafninu í Færeyjum , en listamaðurinn dvaldi löngum á eyjunum þar sem fósturfaðir hans , landkönnuðurinn og ævintýramaðurinn Einar Mikkelsen , rak hvalverkun um tíma .
Havsteen-Mikkelsen tengdist Íslandi einnig á áhugaverðan hátt .
Annarsvegar með fjölskylduböndum , því langafi hans Niels Havsten var á sínum tíma kaupmaður í Reykjavík og var listamaðurinn skyldur þeim Hafsteinum .
Kom Havsteen-Mikkelsen til Íslands sumarið 1962 að gera teikningar í bók Jakobs Hafstein frænda síns um Laxá í Aðaldal .
En hann hafði líka verið hér áratug fyrr , ásamt landa sínum rithöfundinum kunna , Martin A. Hansen .
Þá ferðuðust þeir í sex vikur um landið á rússajeppa og gistu í tjaldi ; afraksturinn var hin snilldarlega ferðasaga með texta Hansens og teikningum Havsteen-Mikkelsens , Á ferð um Ísland , sem Almenna bókafélagið gaf út árið 1984 í þýðingu Hjartar Pálssonar .
Skissubækur málarans Í tilefni aldarafmælis Havsteen-Mikkelsens gaf Johannes Larsen-safnið danska út vandaða bók um list og ævi Havsteen-Mikkelsens .
Nordisk Længsel nefnist hún og þar er ferðalögum hans um Ísland gerð skil , með mörgum myndum og tilvitnunum í bók Hansen og dagbækur teiknarans .
Reyndar er það áhugaverð staðreynd að það sé safnið sem helgað er list Larsens sem gefi bókina út , því Larsen fór um Ísland sumrin 1927 og 30 og gerði einstakar teikningar fyrir þriggja binda útgáfu Íslendingasagnanna .
Í bókinni Á ferð um Ísland , lýsir Martin A. Hansen ferðalagi félaganna um Ísland í einskonar dagbók , afar frjálslegri í formi , með forvitnilegum og litríkum vísunum í Íslendingasögurnar , skáldskap og þjóðsögur .
Havsteen-Mikkelsen er áberandi í frásögninni , þar sem hann vinnur jafnt og þétt að list sinni , eins og þegar þeir aka niður aurborinn veginn niður í Öxnadal : Skissubækur málarans liggja á víð og dreif í framsætinu , hann hefur gert tilraunir með ýmsar stærðir .
Er búinn að dæma margar úr leik .
Lætur ekki hvassa tindana sleppa .
Hraundrangi , og hann vinnur saltvondur og einbeittur , þótt dautt sé í pípunni , sem hann hefur í munninum .
Nordisk Længsel er áhugaverð lesning þeim sem áhuga hafa á list og sögu Havsteen-Mikkelsens .
Og áhugavert væri að sýningu á verkum þessa góða Íslandsvinar ræki hér á fjörur .
