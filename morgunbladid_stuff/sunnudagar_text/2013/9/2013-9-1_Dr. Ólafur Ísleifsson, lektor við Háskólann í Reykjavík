Kristnihaldið les ég á hverju ári .
Yfirborðið er ærslafullt eins og allir þekkja en hver lestur varpar nýju ljósi á hin mörgu lög sem undir liggja .
Undanfarin ár hef ég farið á söguslóðirnar á utanverðu Snæfellsnesi .
Hvernig blasti landið við Umba sem hóf ferð sína 11. maí ? Íslandsklukkan stendur nálægt flestum Íslendingum .
Gerplu gat ég ekki lagt frá mér þegar ég las hana fyrst .
Stílsnillingurinn Þórbergur er eilíf ráðgáta , síðast las ég Viðfjarðarundrin .
Ánægjulegt var að koma í Þórbergssetur í Suðursveit .
Þar er heimili þeirra hjóna endurgert og sjá má frumútgáfur verka hans .
Málfríður Einarsdóttir hefur safaríkt tungutak hvar sem gripið er niður í bækur hennar .
Stormur Einars Kárasonar er óviðjafnanlega fyndinn í upplestri höfundar , sem ávallt ber með sér karlmannlegan hressileika ; annars eru Einararnir hvor öðrum betri .
Pétur Gunnarsson og Guðmundur Andri Thorsson eru magnaðir gullpennar .
Af fornritunum er Sturlunga eins og torkleift fjall .
Þegar upp er komið má ganga sem næst á jafnsléttu og kynna sér aðstæður .
Sama á við um Heimskringlu Snorra Sturlusonar .
Af skáldum hlýt ég að nefna Jónas , Jón Helgason og Hannes Pétursson og eru þá margir ótaldir .
Sveinbjörn Egilsson , kennari Jónasar og fleiri 19. aldar manna , þyrfti að fá meiri athygli .
Ein eftirminnilegasta bókin þetta árið er Sjóræninginn , endurminningar Jóns Gnarrs , sem lýsir höfnun og útskúfun í uppvextinum , einelti og ofbeldi .
Af þýðingum erlendra skáldverka á liðnum árum koma í hugann Lífið framundan eftir Romain Gary og Hin ótrúlega pílagrímsganga Harolds Fry eftir Rachel Joyce .
Iðrun eftir Hönnu Vibeke Holst vekur til umhugsunar um hvað Íslendingar vita fátt um hernám Danmerkur , andspyrnuhreyfinguna og eftirleikinn .
