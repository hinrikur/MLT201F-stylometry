Aukinn kaupmáttur og varðstaða um það sem þegar er í hendi , jafnlaunapottur til að draga úr kynbundnum launamun , að laun ríkisstarfsmanna verði sambærileg því sem er á almennum vinnumarkaði og stytting vinnuviku vaktavinnufólks .
Þetta eru meginatriði kröfugerðar SFR – stéttarfélags í almannaþjónustu .
Félagið kynnti markmið sín við gerð komandi kjarasamnings nú í vikunni .
Efnahagsástand síðustu ára hefur komið hart niður á launþegum og stórlega dregið úr bæði kaupmætti launa og ráðstöfunartekna , segir SFR .
" Það er því forgangskrafa félagsins að verja kaupmátt og auka hann frá því sem nú er .
Nú sem áður miða áherslur félagsins að því að standa vörð um velferðarkerfið á Íslandi .
Mikilvægt er að hlúa að almannaþjónustunni á þessum samdráttartímum .
" Kynjamunurinn er 7% Í launakönnun SFR frá febrúar sl.kemur fram að óútskýrður launamunur á milli karla og kvenna er 7% .
SFR leggur því áherslu á að fjármunir úr sérstökum jafnlaunapotti verði notaðir til að draga úr þessum mun .
Einnig kemur fram í sömu könnun mikill launamunur milli félagsmanna innan SFR og félagsmanna innan VR , sem vinna sambærileg störf .
Opinberir starfsmenn vilja því sem jafnan áður að leið til frambúðar verði fundin til að jafna muninn – svo launaþróun heilt yfir haldist í hendur , hver sem vinnuveitandinn er .
sbs@mbl.is 