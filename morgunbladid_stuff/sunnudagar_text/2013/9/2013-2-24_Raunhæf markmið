Þegar einstaklingar og fjölskyldur vilja halda neyslunni stöðugri er algengt að setja upp áætlun um hvernig tekjunum sé ráðstafað .
Þá er nauðsynjum og öðrum útgjöldum raðað í flokka eða svokallaða sjóði .
Hver sjóður er sú upphæð sem við ætlum að eyða í eitthvað fyrirfram ákveðið .
Dæmi um slíka sjóði og upphæðir er matur 50.000 , eldsneyti 20.000 , föt 15.000 og svo framvegis .
Þegar við veljum upphæðir þurfum við að fylgjast með venjulegri neyslu í mánuð eða að velja raunhæfa upphæð .
Ef við eyðum 60 þúsund í mat eigum við ekki að setja 50 þúsund í áætlunina .
Við setjum raunverulega neyslu í áætlunina en getum í staðinn vandað okkur í innkaupum til að komast niður í 50 þúsund .
Eitt af mikilvægustu atriðunum er að allir sem eiga að fylgja áætluninni séu samstiga um bæði markmið næsta mánaðar og framtíðarmarkmið .
Ef markmiðin eru góð er líklegra að allir vilji vinna með .
Algengt er að fyrsta áætlunin gangi ekki upp .
Gerum ráð fyrir því að á næstu mánuðum þurfi að aðlaga þær þangað til við náum að fylgja áætlun .
Við skráum hjá okkur hvar við förum fram úr áætlun .
Erum við að kaupa meiri mat , bensín eða föt og sælgæti ? Við fylgjumst líka með því hvers vegna við förum fram úr áætlun .
Erum við að eyða meira vegna álags eða erum við þreytt og svöng þegar við kaupum í matinn ? Við lærum með þessu að forðast aðstæður sem leiða til þess að við eyðum um of .
Einnig getum við notað tækifærið til að hagræða útgjöldum þannig að okkur líði betur .
Til dæmis með því að láta nauðsynjar eins og mat heima fyrir ganga fyrir og fækka ferðum á skyndibitastaði .
Við megum samt ekki gleyma okkur í þessum áætlunum .
Við verðum að gera ráð fyrir að við þurfum til dæmis að kaupa ný föt reglulega og fara út að borða eða í bíó .
Slíkir sjóðir eru ekki notaðir mánaðarlega en við leggjum fyrir ákveðna upphæð í hverjum mánuði í þá sjóði .
Þannig getum við farið í bíó á tveggja mánaða fresti , og út að borða í afmælismánuðum .
Einnig þarf með sama hætti að gera ráð fyrir gjöfum og peningum í gott málefni .
Grunnhugmyndin með sjóðum er að snúa ferlinu við .
Í stað þess að taka niður tölur eftir á erum við að horfa fram á við .
Við finnum til öryggis þegar við höfum sett okkur markmið í fjármálum .
Höfundur heldur úti vefnum www.skuldlaus.is Haukur Hilmarsson 