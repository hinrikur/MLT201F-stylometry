Skrímslið litla systir mín , sem hlaut Grímuverðlaunin sem besta barnasýning ársins 2012 þegar það var sýnt í Norræna húsinu , verður nú tekið til sýninga að nýju , að þessu sinni í Leikhúskjallaranum í Þjóðleikhúsinu um helgar .
Fyrstu tvær sýningarnar verða í dag , laugardag .
Þjóðleikhúsið , sem setur sýninguna upp í samstarfi við Leikhúsið 10 fingur , býður börnum í efstu deildum leikskóla einnig að sjá hana með kennurum sínum í miðri viku .
Skrímslið litla systir mín er saga um strák sem ferðast gegnum skuggalega skóga , um dimmar drekaslóðir , alla leið á heimsenda og lærir í leiðinni að elska litlu systur sína .
Gagnrýnandi Morgunblaðsins , Ingveldur Geirsdóttir , hreifst af sýningunni þegar hún var frumsýnd og gaf henni fimm stjörnur .
" Skrímslið litla systir mín er ein magnaðasta leiksýning sem ég hef séð .
Sýningin er virkilega vel gerð , sannfærandi og lætur hugann vinna sitt verk í að skapa enn stærri ævintýraheim en sést á sjálfu sviðinu , " skrifaði hún .
Flytjandi , höfundur og hönnuður verksins er Helga Arnalds , Charlotte Bøvinglng leikstjóri og meðhöfundur , Hallveig Thorlacius höfundur bundins máls , Eivör Pálsdóttir samdi tónlist og Eva Signý Berger hannaði búninga .
" Við sýndum verkið áður í litlum og notalegum sal í Norræna húsinu en það var alltaf uppselt , langt fram í tímann .
Verkið átti mikla innistæðu og okkur langaði að geta tekið á móti fleirum , " segir Helga .
Nú er einnig að koma út myndskreytt hljóðbók með verkinu , þar sem sagan er leikin og sungin .
" Sýningin og bókin fylgjast að , " segir hún .
Í nóvember fer skrímslið í leikferð til Færeyja .
" Þar verða tvær sýningar og Eivör verður líka með barnatónleika , í fyrsta skipti .
Í kjölfarið verður hún einnig með tónleika fyrir börn hérna , í Þjóðmenningarhúsinu , þar sem hún flytur lögin úr sýningunni .
" Sýningarnar í Færeyjum tengjast því að bókin kemur einnig út á færeysku og verður kynnt á sama tíma á bókamessu í Norðurlandahúsinu í Þórshöfn .
Helga hyggst flytja leikritið þar á færeysku .
