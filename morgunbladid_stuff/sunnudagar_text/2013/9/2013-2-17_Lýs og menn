Allir geta fengið lús og lúsasmit er ekki merki um óþrifnað en lúsafaraldur virðist koma upp á hverju ári .
Eins og fram kemur á vef Heilsugæslunnar smitast lúsin nær eingöngu við beina snertingu .
" Það er sáralítil hætta á að smitast af umhverfinu en það er möguleiki að smitast af greiðum / burstum og höfuðfötum .
Lús sem dottið hefur úr höfði verður fljótt löskuð og veikburða .
" Dr. Guðjón Magnússon skrifaði greinina " Höfuðverkur á hverju hausti ? " í tímaritið Heilbrigðismál árið 1983 .
Þar kemur meðal annars fram að höfuðlús hafi fylgt manninum frá örófi alda en það sjáist meðal annars á því að lús finnist á steingerðum líkamsleifum manna í Ameríku , Asíu og Afríku .
Þar segir líka : " Baráttan gegn lúsinni virðist lengi vel hafa verið í lágmarki .
Þannig segir í Íslenskum þjóðháttum séra Jónasar Jónassonar ( 1856-1918 ) að flær og lýs hafi verið algengir gestir á flestum bæjum og " virtist svo sem sumir væru á því að þær væru heldur til hollustu og heilsubótar , drægju illa vessa út úr líkamanum .
Sumir héldu að ekki væri hættulaust að eyða lúsinni , heilsunnar vegna .
Var almennt álitið að hún sprytti innan úr holdi manns og væri því ekki til neins að ætla sér að eyða henni útvortis .
Þó vildu flestir heldur vera lausir við þessa gesti sem von var .
" Á meginlandi Evrópu mun heldra fólk á sautjándu og átjándu öld hafa gripið til þess ráðs , til að losna við höfuðlús , að krúnuraka sig og nota hárkollu .
" Tölvuleikir ýta undir lúsafaraldur Í grein í Tímanum frá 1984 er vísað í tímaritið Ingeniøren þar sem segir að vinsældir tölvuspila ýti undir lúsafaraldurinn : " En mesti vandinn stafar af því hvað tölvuspilin eru lítil .
Yfirleitt sitja börnin saman tvö og tvö með höfuðin þétt saman til þess að geta betur séð á spilið .
Og þar með rann upp gullöld fyrir höfuðlúsina .
" Tímaritið mælir með því að öll börn sem spili tölvuspil verði aflúsuð vikulega .
Samkvæmt þessu gæti mikil notkun tölvuleikja í litlum snjallsímum og spjaldtölvum verið vinur lúsarinnar .
Lúsin hefur lengi verið áhyggjuefni landsmanna eins og sjá má í grein í Morgunblaðinu frá 5. mars 1925 .
Þar eru gefin góð ráð um hvernig eigi að losna við lúsina .
Steinolía til bjargar " Með daglegri kembingu á hárinu og góðum kambi má á nokkrum tíma útrýma lúsinni .
Þó gengur þetta fljótar með lyfjum .
Tveimur hlutum af steinolíu er blandað saman við einn hluta af bómolíu eða skilvinduolíu .
Blanda þessi er borin í hárið að kvöldi dags og núið svo um það að hár og hörund verði þvalt af olíunni .
Þjett kollhetta er bundin yfir hárið og varast að koma of nærri ljósi eða eldi .
Að morgni er kollhettan tekin af og hárið þvegið úr heitu vatni og sápu .
Venjulega drepst öll lús og nit , en gera má ráð fyrir að eitthvað hafi þó undan sloppið .
Þess vegna er borið aftur í hárið á sama hátt eftir vikutíma , og bregst þá sjaldan að alt sje dautt .
Karlmenn ættu að klippa hárið snöggt áður en borið er í það , en ungir piltar ættu ætíð að vera snoðklipptir .
Öllu þrifalegra og þægilegra er " kúprex " lyf , sem getið er um síðar .
Það er lyktarlaust .
" Lokaorðin í greininni eru áskorun til íslensku þjóðarinnar að útrýma lúsinni : " Landhreinsun væri það , ef vjer gætum útrýmt allri lús úr landinu .
Engin þjóð í heimi hefir unnið það afreksverk .
Svo ríkt er sinnuleysið og gamall vani .
Ef vjer vildum , gætum vjer útrýmt lúsinni á einum mánuði , svo hún væri hvergi til .
Á einu ári væri það hægðarleikur .
Húsmæður vorar og kvenfjelög hafa hjer þarft verk að vinna .
Vilt þú styðja gott mál og hjálpa til ? Undir þjer er það komið , hvort þetta tekst .
" Hvað er til ráða ? Á vef Heilsugæslunnar , sem er www.heilsugaeslan.is , eru gefin góð ráð um hvernig eigi að leita að lús og losna við hana .
Leitin að lúsinni " Leitið að lús hjá barni ykkar og öðru heimilisfólki reglulega samkvæmt eftirfarandi leiðbeiningum : Skoðið hárið vel undir sterku ljósi , lúsin kann best við sig í hnakka , á hvirfli og aftan við eyru .
Eggin / nitin eru eins og litlir hnúðar á hárinu .
Nitin er oft ljós , dökk eða silfurlit ( tóm ) .
Lúsin límir þau föst , þess vegna strjúkast þau ekki auðveldlega af hárinu .
Það er tiltölulega auðvelt að sjá fullvaxna lús , hún er 2-3 mm að lengd , oft grá , dökk eða ljósbrún .
Hins vegar getur verið mjög erfitt að finna þær lýs sem eru nýkomar úr eggjunum , þær eru pínulitlar og hálfgegnsæjar .
" Kembing " Notið sérstaka lúsakamba sem fást í lyfjaverslunum .
Til eru mismunandi tegundir af kömbum , t.d. sérstakir fyrir þykkt og sítt hár .
Greiðið í gegnum hárið .
Setjið hárnæringu í þurrt hárið ( Landlæknir segir blautt hár ) og dreifið henni vel um hárið .
Byrjið að kemba með kambinum við hársvörðinn og kembið vel út í hárendana , gerið þetta yfir hvítu blaði , spegli eða vaski með vatni .
Sé hárið sítt eða þykkt er betra að skipta hárinu upp og kemba hvert svæði fyrir sig .
Eftir hverja kembingu í gegnum hárið , er rétt að strjúka af kambinum með eldhúspappír til að tryggja að lús eða nit verði ekki eftir í kambinum .
" Ef lús er til staðar " Ef lús finnst í hári þarfnast það meðhöndlunar með sérstöku lúsameðali sem fæst án lyfseðils í lyfjaverslunum .
Tilkynnið lúsasmitið til skólans .
Leitið að lús hjá öllum í fjölskyldunni , meðhöndlið aðeins þá sem eru með lús .
Fylgið leiðbeiningum um meðhöndlun nákvæmlega .
Endurtakið alltaf meðferðina með lúsameðalinu eftir 8 daga eða samkvæmt leiðbeiningum .
Ráðlagt er að kemba alla í fjölskyldunni daginn eftir meðferð ( á 1. degi ) til að athuga hvort meðferð hafi tekist .
Ef lús finnst þarf að endurtaka meðferð strax .
Kemba þarf á fjögurra daga fresti næstu 2 vikur .
" Þarf ekki að þrífa heimili sérstaklega " Ekki er nauðsynlegt að þrífa heimili eða fatnað sérstaklega .
Ráðlegt er að meðhöndla bursta , greiður , kamba , hárskraut og húfur vegna möguleika á smiti .
Hella skal sjóðandi vatni yfir og láta liggja í bleyti í 10-15 mín .
eða frysta í 4-6 klst .
" UPPSKRIFT ÁN EITUREFNA Náttúruleg leið til að losna við lúsina Á vef Lifandi markaðar er bent á náttúrulega leið til að losna við lúsina án eiturefna .
Það sem til þarf er : Eplaedik , kókosolía , lyktarlaust sjampó , tea tree- kjarnaolía og sem fyrr lúsakambur .
Aðferð : • Skolið hárið með eplaediki og látið þorna í hárinu .
• Setjið kókosolíu í hár og hársvörð , passið að hún þeki allt hárið .
Setjið sturtuhettu , sundhettu eða eitthvað álíka yfir hárið og skiljið eftir í nokkrar klukkustundir , jafnvel heilan dag .
• Notið lúsakamb til að greiða vel í gegnum hárið .
• Þvoið hárið með lyktarlausu sjampói en setjið nokkra dropa af tea tree-olíu út í og nuddið vel í hársvörðinn .
• Endurtakið meðferðina eftir þörfum .
