Upp á veggi Ásmundarsalar í Listasafni ASÍ eru komnar flennistórar blýantsteikningar á léreft af húsflugu , lóu og þorski .
" Þessi dýr eru í umhverfinu , " segir myndlistarkonan Sigrún Eldjárn og finnst sjálfsagt að blása dýrin svona upp , og kannski benda á einkenni þeirra um leið .
Sigrún hefur tekið Listasafn ASÍ yfir og opnar í dag , laugardag , klukkan 15 , sýningu á báðum hæðum safnsins sem hún kallar " Teiknivísindi – Sjö níu þrettán " .
" Blýanturinn er yfir og allt um kring á þessari sýningu .
Það mætti líta á sýninguna sem óð til blýantsins , " segir Sigrún þar sem við göngum um salina .
Og það er margt að sjá .
Á efri hæðinni kynnir hún til að mynda vísindagreinina teiknivísindi , þar sem reynslusaga listakonunnar úr æsku , um blý sem eyra geymdi í nokkur ár , kemur meðal annars við sögu .
Sögur eru vitaskuld áberandi í þessum myndheimum , enda Sigrún bæði þekkt fyrir myndlistina og bækurnar ; þær nálgast nú fimmta tuginn sem hún hefur ýmist myndskreytt eða myndskreytt og skrifað .
Í Ásmundarsalnum er röð stórra blýantsteikninga sem sýna ólíka hluti .
Á einni má sjá skötu í forgrunni og flugdreka flogið í fjarska , önnur sýnir hendur í fuglafit , þarna eru flugfiskur og kría og þá eru teikningar af gömlum ljósmyndum .
Um leið og frásagnarkenndum myndum sem þessum er raðað upp reynir hugurinn að lesa úr þeim sögur .
" Ég hugsa að það sé smá saga í hverri mynd en þegar þeim er stillt svona saman verður allt mögulegt , " segir Sigrún .
" Ég teiknaði meðal annars upp eftir gömlum ljósmyndum sem komu frá afa mínum og ömmu á Ísafirði .
Ég veit ekkert hvaða fólk þetta er .
Ég reyndi lengi að halda bókagerðarmanninum og myndgerðarmanninum aðskildum en er hætt að standa í því .
Enda er engin ástæða til þess .
" Tvær myndanna , af músarrindli og maríuerlu , lét Sigrún stækka upp og setti utan á húsið sem hún býr í við Fjölnisveg , sem hluta af útisýningunni í Þingholtunum í sumar .
Sýningunni er lokið en myndirnar prýða húsið enn .
Spennandi ævintýri " Þetta er Didda , " segir hún þar sem við göngum að einu horni salarins .
Þar situr brúða í rauðri peysu á stöpli og við hliðina er flennistórt málverk af henni , í mörgum hlutum .
" Ég gerði þessa mynd árið 2004 og hef sýnt hana áður , en mér fannst hún samt eiga skilið að vera hér , að fara svona út í horn .
Sigrún amma mín á Tjörn í Svarfaðardal gaf mér þessa dúkku þegar ég var lítil og hún hefur fylgt mér gegnum lífið .
" Sigrún segir nokkurn mun á því að vinna sjálfstæð myndverk , eins og þessi , og myndir sem eru hugsaðar sérstaklega fyrir bækur .
En þegar gengið er niður stigann tekur heimur sívinsællar bókagerðarkonunnar við .
Undir gleri í borði má sjá myndirnar úr fyrstu bók Sigrúnar , Allt í plati frá árinu 1980 , og í Arinstofunni má sjá myndir úr nokkrum bókum hennar , þar á meðal þeirri nýjustu , Strokubörnum á Skuggaskeri , sem kemur út síðar í mánuðinum .
" Bókin gerist í þessum dal , " segir hún og sýnir teikningu í eintaki af bókinni sem hún hefur þegar fengið í hendurnar .
" Hér er á og tveir bæir sitthvorumegin við hana .
Þarna lifir fólk í sátt og samlyndi þar til grunur kviknar um að auðlind sé að finna í hólma í ánni .
Þá fer allt í bál og brand milli vinabæjanna og það verður óbærilegt fyrir krakka í þeim báðum , sem strjúka .
Þá er ævintýrið komið af stað ...
" Er þetta upphafið að nýrri ævintýraseríu ? " Ég ákvað fyrirfram að vera ekki með neinar yfirlýsingar um að þetta yrði sería , þetta gæti verið stök bók , en svo endaði hún óvart þannig að að ég verð eiginlega að halda áfram .
" Hún brosir afsakandi .
" Þetta er spennandi ævintýri en ég á alltaf erfitt með að útskýra fyrir hvaða aldur bækurnar mínar eru .
" Enda nýtur fólk á öllum aldri lestrarins .
Skýjakljúfar blýantanna Þegar gengið er niður í Gryfjuna taka fyrst á móti gestinum teikningar á tréplötur sem kallast á við verkin á efri hæðinni .
Þarna eru meðal annars spói , legókall , skata og rauðmagi .
Niðri í gryfjunni er bein lína mismikið yddaðra blýantsstubba .
" Já , þetta er fjallgarður úr blýöntum – eins konar " cityscape " , " segir Sigrún .
" Og hér er ég búin að draga gullinsniðsformið á stóra vegginn og spíral in í hann .
" Á spíralinn hefur hún síðan fest á fjórða tug litríkra dýra sem hún hefur heklað .
" Þetta er innsetning , hekluð dýr í gullinsniðsformi .
Það kom upp í höfuðið á mér að gera þetta , án nokkurrar útskýringar , og mig langaði að prófa .
Og hvers vegna ekki ! " 