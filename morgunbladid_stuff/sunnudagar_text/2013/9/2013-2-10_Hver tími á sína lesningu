Það er ekki hlýtt í húsinu , " segir Fríða Björk Ingvarsdóttir , stjórnarformaður Gljúfrasteins , er hún tyllir sér í borðstofuna í húsi nóbelsskáldsins .
" Það hefur líklega verið loft á ofnunum , " svarar Guðný Dóra Gestsdóttir , framkvæmdastjóri safnsins , og hellir heitu kaffinu í bolla – kaffi er elexírinn sem skáldin hafa nærst á í gegnum aldirnar .
Og vindlar með því , ef marka má vindilstubbinn í öskubakkanum á sýningunni .
" Hefur ekki alltaf verið svolítið kalt hérna ? " spyr Fríða Björk og gefur sig ekki .
" Það fylgir bara veðrinu , " svarar Guðný og kippir sér ekkert upp við það .
Hún hefur fyrir löngu tamið sér æðruleysi gagnvart æðri máttarvöldum í rekstrinum og einnig því sem óneitanlega er nærtækara , stjórnvöldum .
Vantar móttökuhús Þannig gengur lífið fyrir sig snemma morguns á Gljúfrasteini .
Í vor var skipuð ný stjórn yfir safninu á heimili skáldsins .
Fríða Björk Ingvarsdóttir er formaður , Kolbrún Halldórsdóttir fulltrúi íslenskra listamanna og Halldór Þorgeirsson fulltrúi fjölskyldu Halldórs Laxness .
" Mér fannst rétt á þeim tímapunkti að líta um öxl og skoða hvað tekist hefur vel og hvað síður , " segir Guðný .
" Brýnasta úrlausnarefnið er að við erum bundin af þessu yndislega húsi , en það er mjög lítið og setur okkur ákveðnar skorður .
Það vantar sárlega móttökuhúsið , sem stóð alltaf til að byggja .
Þegar við opnuðum safnið árið 2004 var vilji til að kaupa hús í nágrenninu , sem myndi gegna því hlutverki og yrði starfsmannaaðstaða , en í stuttu máli náðist ekki samkomulag við eiganda þess húss .
Úr varð að við settum upp móttökuaðstöðu í bílskúrnum , þar sem fullþröngt er um okkur .
" Sú staðreynd að húsið er safngripur setur starfseminni skorður , að sögn Fríðu Bjarkar , og eins eru takmörk fyrir því hversu marga það rúmar í einu .
" Þörfin er brýn fyrir móttökuhús með kaffiaðstöðu , fundarsal eða sýningarsal , bókasafni og aðstöðu fyrir fræðimenn , auk þess sem leysa þarf úr bílastæðamálum , enda er þetta orðinn einn af helstu ferðamannastöðunum .
Safnið keypti spildu handan árinnar og á land hér umhverfis , þannig að nú þarf bara að taka ákvörðun .
En þangað til gerum við gott úr því sem við höfum .
" Hlutverk safnsins Eftir stendur spurningin hvert hlutverk safnsins er .
" Það að halda minningu Halldórs Laxness á loft felur í sér að skoða samhengið í kringum nafn hans og arfleifð og vinna úr því , " segir Fríða Björk .
" Sama hvort rætt er um arkitektúr , tónlist , myndlist eða bókmenntir , þá kemur nafn hans alltaf upp og við eigum eftir að kanna hvert þessir þræðir liggja út í samfélagið .
" Ein leiðin er að tengja húsið á Gljúfrasteini umheiminum .
" Frá því við opnuðum höfum við tekið þátt í Sarpi , gagnagrunni um minjavörslu , skráð hvern hlut og grafist fyrir um sögu hans , " segir Guðný .
" Það sama á við um bókasafnið sem skráð er í Gegni , til dæmis að til sé eintak af Sölku Völku í vinnuherbergi skáldsins og að það sé athugasemd í bókinni .
Þannig tengist hann þjóðararfinum .
" Athugasemdirnar í bókum Halldórs eru fjölbreyttar , til dæmis að annað orð hæfði betur textanum eða undirstrikað þar sem áherslan lá í upplestrum .
" Þetta er stórmerkilegt , " segir Fríða Björk .
" Hugsið ykkur ef við kæmumst í svona athugasemdir frá Shakespeare ! Svo eru bækurnar endurútgefnar og hægt að rýna í það í fyrri útgáfum hvað hann var að snurfusa .
Það bíður fræðimanna að fara í gegnum þennan fjársjóð , sem liggur á víð og dreif í þessu húsi .
Þó að mikið starf hafi verið unnið , þá er margt eftir og því verki lýkur aldrei .
Hver tími á sína lesningu .
" Lestur og skapandi hugsun Fólk af öllu sauðahúsi kemur í safnið , bæði innlendir og erlendir ferðamenn .
" Þeir eru ýmist á eigin vegum eða í skipulögðum hópum , " segir Guðný .
" Ætli þýskumælandi ferðamenn séu ekki í meirihluta , en það kemur talsvert af Skandinövum líka .
Þetta er blanda af fólki sem les mikið og er í pílagrímsferð og þeirra sem ekki hafa lesið Laxness og jafnvel kippa með sér bók úr móttökuhúsinu í bílskúrnum .
" Þannig liggur straumurinn frá vori fram á haust , en á veturna taka skólahóparnir við .
" Þá koma framhaldsskólarnir í heimsókn , " segir Guðný .
" Þetta er orðinn fastur liður í starfi margra þeirra , enda Sjálfstætt fólk einna vinsælasta lesningin .
Við erum líka með sérsniðna pakka fyrir grunnskólanema og fá krakkar á miðstigi vasakompu og blýant til að hripa niður hjá sér punkta og hugmyndir , eins og höfundar gera í sinni undirbúningsvinnu .
Halldór Laxness var alltaf að því .
Ef hann hitti skemmtilegt fólk átti hann til að spyrja það út úr fyrir persónugalleríið .
Við reynum því að vekja áhuga krakkanna á því hvernig rithöfundar starfa .
Á þessum aldri eru þau almennt ekki farin að lesa verk Halldórs , fyrir utan að þau kunna öll Maístjörnuna .
Markmiðið er að vekja áhuga á lestri og skapandi hugsun .
" Svo kemur dyggur hópur á Gljúfrastein til að hlusta á tónleika á sunnudögum á sumrin og upplestra á aðventunni fram undir jól , að sögn Guðnýjar .
" Þá er alltaf pakkað í húsinu og setið í tröppunum , alveg eins og í gamla daga þegar búið var í húsinu .
" Einnig stendur til að nota rafræna miðla til að stækka húsið , eins og Fríða Björk orðar það .
" Við erum til dæmis að skoða möguleika á símaappi , sem gæti leiðbeint fólki sem fer eftir gönguslóðum skáldsins eða gengur í gegnum húsið , " segir hún .
" Það er spennandi viðfangsefni að víkka rýmið í þessum stafræna veruleika , til dæmis að hlaða niður myndum og hnitum til að ganga eftir og hlusta á viðeigandi bút úr Innansveitarkróniku eða frásögn sem tengist lífinu í húsinu .
Þar eru möguleikarnir óendanlegir .
Ég held það gæti hjálpað okkur að víkka út starfsemina þar til móttökuhúsið verður að veruleika .
" " Ekki það að okkur langi til að vera stærst í heimi , " segir Guðný .
" En við viljum endilega nota það sem hér er – þetta er eign þjóðarinnar – og finna leiðir til að opna alla skápa .
" 