Útvarpshundurinn Mikki er ekki óvanur sviðsljósinu enda fylgir hann eiganda sínum Guðfinni Sigurvinssyni dagskrárgerðarmanni á Rás 2 , stundum í vinnuna .
, , Tvo daga í mánuði stendur þannig á að ég þarf að taka hann með mér brot úr degi í vinnuna .
Og það gengur svona ljómandi vel því hann er svo prúður og kurteis að það heyrist ekki bofs í honum .
Ég myndi ekki leggja í þetta ef hann væri sígjammandi og geltandi .
En Mikki er ekki eini útvarpshundurinn á RÚV því Simmi hennar Sillu Jónasar og Drakúla hans Viðars Eggerts koma líka stundum í heimsókn í Útvarpshúsið , okkur hinum til ánægju og yndisauka .
Hundar eru svo gefandi dýr , auka svo á lífsgæðin og ég skil því ekki af hverju það er bannað að vera með þá víða í samfélaginu .
Hvaða nöldurseggir fundu það hjá sér að semja þessar bjánalegu reglur ? " spyr Guðfinnur .
Heimsóknir Mikka á RÚV hafa heldur betur undið upp á sig því hann var , , spottaður " á göngunum og var nú í vikunni í sjónvarpsupptöku á barnaþættinum , , Geymslunni " sem verður sýndur 13. febrúar .
" Þannig að nú erum við líka orðnir vinnufélagar , " segir Guðfinnur og hlær .
