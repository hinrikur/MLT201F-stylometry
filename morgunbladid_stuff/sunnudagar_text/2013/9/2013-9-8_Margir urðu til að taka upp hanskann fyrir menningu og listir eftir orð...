Margir urðu til að taka upp hanskann fyrir menningu og listir eftir orð Gríms Gíslasonar , miðstjórnarmanns í Sjálfstæðisflokki , um að lítið væri við listir að gera ef allir væru dauðir .
Sindri Freysson rithöfundur hafði þetta til málanna að leggja á fésbókinni : " Að gefnu tilefni kæru vinir : Framlög ríkisins til ALLRA menningarmála lækkuðu úr 11.158 milljörðum árið 2009 niður í 10.195 milljarða árið 2012 .
Þetta er samtals 8,6% lækkun að nafngildi .
En raunlækkunin miðað við lánskjaravísitölu ( 1. júlí 2009-1. júlí 2012 ) nemur hvorki meira né minna en 22% Semsagt ; meira en fimmtungs raunlækkun .
Hefðu framlög ríkisins til menningarmála fylgt lánskjaravísitölu hefðu framlögin í fyrra numið 13.072 milljörðum , eða næstum þremur milljörðum meira en fór í raun og veru í þennan málaflokk á seinasta ári .
Þær krónur hefðu sannarlega komið sér vel fyrir íslenska menningu ! " Annað stórmál í netheimum var skóbúnaður forsætisráðherrans á fundi með fyrirmennum í Stokkhólmi .
Eins og fram hefur komið var Sigmundur Davíð í spariskóm á hægri fæti en svörtum íþróttaskóm á þeim vinstri sökum bólgu .
" Afhverju var hann ekki bara í báðum Nike ? Hvað var hann að blanda þessum lakkskó í málið ? " spurði stjörnukokkurinn Hrefna Rósa Sætran á fésbókarsíðu sinni .
Fréttamaðurinn Karen Kjartansdóttir var á öllu kaldhæðnari nótum í sinni stöðuuppfærslu um málið : " djöfull er týpískt að loksins þegar karlkyns forsætisráðherra tekur við stjórnartaumunum tali fólk bara um skóna hans " .
