Ég dró nafn bókarinnar , Skessukatlar , af síðasta ljóðinu í henni .
Ýmislegt í bókinni er náttúrutengt , eins og oft hjá mér , og mér fannst nafnið ekki eiga illa við .
Þetta ljóð kallast dálítið á við það fyrsta í bókinni þar sem ég vísa í Bárð Snæfellsás og jöklana sem nú hverfa sem óðast , " segir Þorsteinn frá Hamri þegar hann er spurður út í ljóðin í nýrri bók .
" Ég tengi hvarf jöklanna svolítið við sálarlífið , móralinn , " bætir hann við .
Þorsteinn tengir í ljóðunum iðulega saman mann og náttúru .
" Já , en það er ekkert nýmæli að í ljóðum fari fram einhver umfjöllun um innra og ytra líf manns , og þetta renni dálítið saman .
Maður og náttúra , hugur og veður , og svo framvegis .
" Annað stef verður áberandi þegar líður á bókina en það er stígurinn , leiðin , farvegirnir , " æðar landsins " eins og ort er um í ljóðinu " Lífæðum " .
" Þau krækja hvert í annað , " segir hann um ljóðin .
Í " Lífæðum " birtist ákveðin ádeila þar sem ort er um blátær vatnsföll , sem lögð eru að líku við eigin blóðrás en " án blygðunar / myrkvuð , deydd , af mönnum ...
" .
Þorsteinn segir votta fyrir slíkri umfjöllun , sérstaklega í síðari hluta bókarinnar .
" Þetta ljóð er annars einskonar tilvitnun í gamalt ljóð eftir mig , " segir hann og sækir bókina Fiðrið úr sæng Daladrottningar , sem kom út árið 1977 .
Í upphafsljóði þeirrar bókar , " Ísland " segir : " ...
og víst kvíslast blóðrás mín og kenndir / í líkingu lækja þinna ...
" Hann segir að lesendur þurfi ekki að átta sig á þessum tengingum , " en í nýja ljóðinu er ég með einhvern bakþanka út af því fyrra .
Þessi vötn eru myrkvuð og deydd , af manna völdum " .
Koma oft upp við skrifin myndir og hugsanir sem hann hefur áður unnið með ? " Það gerist ekki oft en kemur fyrir .
Maður hrekkur til baka og bregður þá kannski við ýmislegt .
Rekst á endurtekningar en líka skemmtilegar samsvaranir .
Annars hugsa ég ekki mikið um gömlu ljóðin mín .
En þau eru þarna ...
" Talið berst að kvæði sem Þorsteinn kallar " Gangandi greiða " en það er hinn heilagi kaleikur Gral kallaður í Parcevals-sögu , sem er þýdd úr frönsku á 13. öld .
Kvæðið hefst þannig : " Árla morguns / vann einhver þess heit að finna / kaleikinn dýra .
/ / Og kvöldsett nú .
" " Ég er að hugsa um takmarkið sem menn setja sér í ýmsum greinum , hvað það kann oft að virðast smávægilegt samanborið við þann þroska og næringu sem sjálf leitin hefur að bjóða , " segir hann .
" Hún skiptir meira máli en takmarkið í sjálfu sér , það getur verið hjóm eitt þegar upp er staðið .
Mér fannst þessi einkennilega þýðing á Gralinu , gangandi greiði , ríma vel við gæðin sem maður öðlast á leiðinni .
Hugsum okkur ferðalög á okkar dögum .
Menn ferðast aðallega milli punkta á kortinu , fljúga þetta bara .
Það er í rauninni engin ferð .
Menn fara á mis við jarðtenginguna og öll þessi kynni og lærdóma sem leiðin sjálf annars hefur að bjóða .
" Umræðan er öll högg í högg Hluti síðustu bókar Þorsteins , Allt er það nær , sem kom út árið 2011 , var ortur á miklum umbrotatímum og bar þess merki .
Er rólegra yfir þessari , minni ádeila á " ástandið " ? " Líklega er það rétt .
Ég er á nokkuð öðrum slóðum , eins og í kaflanum í miðri bók um viðhorfin .
Þar er fjallað um mannleg viðhorf , almennt séð , í fjórum ljóðum .
Enginn fer í grafgötur um hvað mér finnst um þessi viðhorf .
Ég lýk þeim kafla á gildi mannlegs samneytis og vináttu .
Mannlegra tengsla .
Þess gætir raunar víðar í bókinni .
Hitt er ekki að mínu skapi , ofurmennisremban og annað slíkt .
Kvæðið " Stef úr plágunni " er einskonar tilbrigði við það sem menn þekkja úr sögunni .
Mér dettur í hug Boccaccio , hvernig hann lýsir svartadauða þegar hann geisaði í Flórens , og óhófsæðinu sem greip menn þegar allt virtist vera að farast .
Þetta gerist alls staðar og á öllum tímum .
" Ljóðið endar með orðunum " Rigna mun rauðu í moldir " .
" Í öðru kvæði í kaflanum " Rödd að utan " , er fjallað um ólæknandi sundurlyndi , " segir Þorsteinn .
" Það er meinsemd mannsins , sem mér finnst í rauninni ágerast .
Mér verður oft hugsað til þess hvað rökræðan , til dæmis í pólitískum efnum , er fjarri okkur .
Og heimspekileg hugsun .
Hvað við tengjum illa og hvað okkur skortir áberandi ályktunarhæfni .
Umræðan er öll högg í högg .
" Margir hlaupi til Þorsteinn segir það engan veginn hafa verið skipulagt að bókin kæmi út rétt fyrir Bókmenntahátíð í Reykjavík , þar sem hann var meðal þátttakenda í vikunni .
" Bókin var tilbúin í vor og þá var þegar fyrirhugað að hún kæmi út í byrjun september , og það kom í sjálfu sér ágætlega heim við tímasetningu þessarar hátíðar .
" Þorsteinn las upp í Hörpu á fyrsta kvöldi hátíðarinnar og segist einu sinni áður hafa tekið þátt í henni , einhvern tímann á níunda áratugnum .
" Þá eins og nú var þátttaka mín eingöngu lestur á ljóðum .
Það var ágætt .
" Og hann hefur alltaf fylgst eitthvað með Bókmenntahátíðunum , hefur valið úr dagskrárliði og höfunda að fylgjast með .
" Ég þekki ekki til margra höfundanna sem koma fram að þessu sinni .
Ég þekki til Öreiganna í Lodz eftir Sandberg en hana fengum við í fyrra í skínandi þýðingu Ísaks Harðarsonar .
Eins er ég kunnugur ljóðum Espmarks , hann er mikill ljóða- og fræðimaður sem Njörður P. Njarðvík þýddi með ágætum , bókina Vetrarbraut og einnig úrval ljóða hans , Skrifað í stein .
" Hvert telur Þorsteinn vera gildi hátíðar sem þessarar fyrir bókmenntirnar og kynningu á þeim ? " Ég geri ráð fyrir að það sé allt gott um það að segja .
Þetta vekur áhuga og spurningar .
Við höfum gott af að kynnast verkum frá framandi slóðum .
" Þá hittast höfundar á þingum sem þessum og hafa félagsskap hver af öðrum .
" Ég hef mig raunar ekki mikið í frammi í margmenni , " segir Þorsteinn og kímir , " en þetta er allt af hinu góða .
Verk margra þessara höfunda koma nú út á íslensku og ég geri fastlega ráð fyrir því að þetta veki athygli og margir hlaupi til og kynni sér þau " .
Skessukatlar Skessukatlar : skálar í þornuðum gljúfrum sem öldur og aldir slípuðu íhvolfar , sléttar ...
Hér skína við sólu sköpun og tími ! Ég sofna í vatnið sem var , án þess að skynja hvert straumfallið tekur stefnu ; finn það flæða um hug minn : renna í svelgi , ryðja , fægja , mýkja , mylja í smátt og breyta í svarf og sand .
