Landssöfnunin " Á allra vörum " gengur mjög vel , að sögn Gróu Ásgeirsdóttur , einnar af forsvarskonum átaksins , en að þessu sinni er safnað fyrir geðgjörgæsludeild á Landspítalanum .
Gróa áætlar að á bilinu 25 til 30 milljónir króna hafi safnast nú þegar en yfirlýst markmið söfnunarinnar var 40 milljónir .
" Við erum mjög bjartsýnar á að það takist , " segir hún en söfnuninni lýkur á fimmtudaginn .
Sem fyrr eru seld " Á allra vörum " -varagloss frá Dior sem fæst hjá viðurkenndum Dior-snyrtivöruverslunum um land allt .
Birgðir eru nú á þrotum hjá heildsala og aðeins hægt að kaupa gloss á útsölustöðum .
Gagnleg umræða Gróa segir landsmenn hafa brugðist afar vel við málefninu .
" Við erum mjög þakklátar fyrir allt það fé sem safnast hefur en ekki síður fyrir umræðuna sem átt hefur sér stað .
Margir hafa komið fram og sagt sína sögu öðrum til styrktar og hvatningar .
Geðheilbrigðismál voru lengi tabú í samfélaginu en það er smám saman að breytast .
Vonandi hjálpar þetta átak til við að beina kastljósinu að þessum málum .
Það á ekki að þurfa að vera neitt feimnismál að ræða um geðræn veikindi fremur en veikindi af öðru tagi .
Fólk sem glímir við geðsjúkdóma þarf meðhöndlun rétt eins og aðrir sjúklingar , " segir Gróa .
Engin sérstök dagskrá er í tengslum við verkefnið um helgina en Gróa vekur athygli á endursýningu á Kastljósþætti frá því í síðustu viku á RÚV klukkan 16.30 í dag , laugardag .
" Á allra vörum " lýkur á fimmtudaginn þegar Gróa og stöllur hennar tilkynna húsbændum á geðgjörgæsludeildinni um endanlega niðurstöðu söfnunarinnar .
Hægt er að panta gloss á heimsíðu átaksins , www.aallravorum.is og söfnunarsímanúmerin 903 1000 , 903 3000 og 903 5000 verða opin til 1. október næstkomandi .
