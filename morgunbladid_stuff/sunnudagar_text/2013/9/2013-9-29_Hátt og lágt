Miðað við aldur Morgunblaðsins , sem fyllir öldina í nóvember næst-komandi , er aldur undirritaðrar ekki ýkja hár .
Einungis rétt um þriðjungur af aldri blaðsins .
Sé hins vegar miðað við fréttavefinn mbl.is , sem nýlega varð fimmtán ára , er aldur minn 120% hærri .
Upplýsingarnar hér að ofan eru reyndar fullkomlega gagnslausar og hefði verið hægt að setja fram í einni tölu og einu orði : 34 ára .
Út frá þessari ágætu tölu getur svo hver sem er dregið sínar ályktanir og notað hvaða viðmið sem er til að spá í hvort aldurinn sé hár eða ekki .
Fjögurra ára syni finnst mamma sín reyndar bara " ekkert svo gömul " – en það er önnur saga .
Tölur eru háar eða lágar eftir því við hvað þær eru miðaðar .
Í blaði dagsins er fjallað um greiðslur fyrir stjórnarsetu í nokkrum lífeyrissjóðum .
Þegar lesið er út úr slíkum tölum er hægt að nota ýmis viðmið .
Viljum við bera greiðslurnar saman við árin á undan ? Við greiðslur fyrir sambærileg stjórnarstörf í öðrum löndum ? Við lífeyrisgreiðslur til eigenda sjóðanna , okkar sem greiðum í þá ? Eða er rétt að miða við tímann sem fer í það hjá stjórnarmanni að sitja fundi ? Og hvert á þá tímakaupið að vera ? Við hvað á að miða til að meta hvort greiðslur fyrir stjórnarsetu eru háar eða lágar ? Ef til vill ætti að miða við lífeyrisgreiðslur þegar laun stjórnarmanna og stjórnenda sjóðanna eru ákvörðuð og skerða þau í samræmi við skerðingu greiðslna .
Alltént er gott að hafa í huga að prósentur og tölur er alltaf hægt að toga sundur og saman svo þær virki háar eða lágar eftir því hver lítur á þær .
Þess vegna er gott að horfa á hlutina á einfaldan hátt og spyrja hvað okkur sjálfum finnst eðlilegt .
