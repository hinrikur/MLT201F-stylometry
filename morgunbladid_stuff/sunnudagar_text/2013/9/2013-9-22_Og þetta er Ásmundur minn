Ég stilli verkunum mínum hér upp með mörgum verkum Ásmundar Sveinssonar sem ég hef heillast af , ekki síst frá fjórða og fimmta áratugnum , " segir Anna Hallin .
Hún er önnum kafin við að koma fyrir sýningunni sem hún kallar Samleik og opnar í Ásmundarsafni við Sigtún klukkan 16 á laugardag .
" Og þetta er Ásmundur minn , " segir hún brosandi og gengur að stóru ávölu höfði á stöpli , eggsléttu og glansandi .
" Þetta eru augun og munnurinn á Ásmundi .
Ásdís dóttir hans lánaði mér ljósmyndir að vinna með , ég skannaði þær inn , lét prenta út fyrir mig í Bretlandi og brenndi augun og munninn í glerunginn .
" Anna Hallin er fædd og uppalin í Svíþjóð en hefur verið búsett hér á landi um árabil og unnið hér að list sinni .
Hún hefur haldið margar einkasýningar og tekið þátt í fjölda sýninga hér sem erlendis , auk þess að hafa unnið að myndlist í samstarfi við konu sína , myndlistarkonuna Olgu Bergmann , undir nefninu Berghall .
Síðast sýndu þær saman í Listasafni Íslands í fyrra .
Á þessari sýningu vinnur Anna með samspil verka sinna , skúlptúra og teikninga , og höggmynda Ásmundar , jafnframt því sem hún skoðar tengsl Ásmundar við Svíþjóð og verk sænska myndhöggvarans Carls Milles .
Ásmundur var nemandi Milles í Stokkhólmi .
Þegar Anna fékk boð um að sýna í Ásmundarsafni fór hún að hugsa um þessi þungu ávölu form sem eru áberandi í mörgum verka hans .
" Ég fór að gera teikningar með verk hans í huga og þá fóru tengingarnar að myndast .
" Hún tekur fram úrval teikninga af fígúrum með ávöl og mjúk form , sem þróuðust yfir í þær þrívíðu fígúrur úr postulíni og steinleir sem standa á stöplum hér og þar innan um verk Ásmundar .
" Vinnan við þessi verk mín snerist mikið um efniskennd og áferð , og um að handfjatla efniviðinn eins og Ásmundur gerði alla tíð .
Í dag eru allir listamenn að vinna í tölvum , við erum að verða sífellt meiri skriffinnar , meira segja félagar í myndhöggvarafélaginu , og þess vegna er svo auðvelt að hrífast af ekta myndhöggvara eins og Ásmundi .
Svo byggði hann sér líka þessi merkilegu hús , hér í Sigtúni og fyrst við Freyjugötu þar sem nú er Listasafn ASÍ .
Þetta eru yfirleitt eftirlætis-sýningarstaðir listamanna – sem er engin tilviljun .
Ásmundur kunni að skapa sýningarými og vildi skapa sitt eigið umhverfi .
" " Þetta er mín nálgun " " Sjáðu hvað þetta eru fallegar línur , " segir Anna og bendir á mjúk formin í verkum Ásmundar fyrir framan okkur .
" Ég fór að skoða stytturnar hans , tók ljósmyndir og var með þær í kringum mig á vinnustofunni .
Hér er höfuð Vatnsberans , " segir hún og bregður yfir myndina glæru með útleggingu sinni á höfðinu .
" Oft sér maður ekki hvort þetta eru karlar eða konur , nema karlar eru frekar með eyru en konur skuplur .
Sjáðu hvað hreyfingin er falleg í verkunum .
Ég fékk að hlusta á viðtöl við Ásmund sem til eru hjá Ríkisútvarpinu .
Það var afskaplega gaman að heyra hann segja frá , og eins þegar hann talaði um hugmyndir sínar um arkitektúr og hvernig þarf að þjálfa augað .
Þess vegna vinn ég talsvert með augu í þessum verkum , enda eru hendur og augu það sem við myndlistarmenn erum sífellt að nota .
" Anna ólst upp í Svíþjóð þar sem víða má sjá verk eftir Milles , kennara Ásmundar .
" Þetta er Milles , " segir hún og bendir á annað ávalt höfuð , minna , einnig með augu og munn listamannsins .
" Ásmundur var sex ár í Svíþjóð og sjá má að hann var undir töluverðum áhrifum frá Milles á þeim tíma .
List Milles er mjög borgaraleg og mér finnast verk Ásmundar verða mun betri eftir að hann flutti aftur heim og fór að finna sinn eigin stíl og viðfangsefni .
Þá urðu verkin hans þyngri og áþreifanlegri .
En það er forvitnilegt að kennari Milles var sjálfur Rodin – þar er komin bein tenging frá íslenska listamanninum Ásmundi inn í miðja evrópsku listasöguna .
Þetta hefur verið talsvert ferli , " segir Anna síðan um vinnuna við sýninguna en bætir við að henni finnist hún samt bara rétt vera að byrja .
Við göngum að lokum upp í Kúluna , þetta sérkennilega sýningarými á efri hæðinni .
Þar eru stærstu verk Önnu á sýningunni , þrjár stórar uppblásnar styttur úr plastdúk sem teikningar eftir hana hafa verið prentaðar á .
Það er sem þessar léttu styttur gægist út um gluggann á steinsteyptu verkin fyrir utan .
Þegar Anna er spurð að því hvort þetta sé kvenleg útfærsla á hinum þungu verkum Ásmundar brosir hún en segist ekki vera viss um það .
" En verkin hans snúast talsvert um þyngdaraflið , þessar myndir eru aftur á móti stórar og léttar .
Þetta er mín nálgun .
" 