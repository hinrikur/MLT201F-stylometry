Norski rithöfundurinn Alf Kjetil Walgermo var nýlega staddur hér á landi og heimsótti grunnskóla á Suðurnesjum og á höfuðborgarsvæðinu og sagði nemendum frá bók sinni Með tifandi hjarta sem kom út fyrir síðustu jól hjá Draumsýn .
Bókin fékk afar góða dóma þegar hún kom út í Noregi og hefur verið seld til fjölmargra landa , þar á meðal Þýskalands og Frakklands .
Alf Kjetil segir heimsóknirnar í grunnskólana hafa verið einstaklega skemmtilegar .
" Mér finnst gaman að sjá bókina mína á íslensku því ég er mikill aðdáandi íslenskrar tungu þótt ég skilji hana ekki .
Ég las fyrst upp úr bókinni á norsku og spurði krakkana hversu mikið þau skildu .
Þau skildu einstaka orð og síðan las ég á íslensku .
Ég skil ekki mikið í íslensku en get lesið hana upphátt og þá með sterkum norskum hreim .
Ég talaði síðan almennt um bókina og aðrar bækur mínar en Með tifandi hjarta er fimmta bókin mín og sú fyrsta sem er þýdd á íslensku .
" Með tifandi hjarta segir sögu Amöndu sem er fjórtán ára og verður ástfangin af Davíð .
" Fyrsti hluti bókarinnar fjallar um samband Amöndu og Davíðs og á sama tíma er gefið í skyn að eitthvað sé að fara úrskeiðis , " segir Alf Kjetil .
" Eftir því sem líður á söguna breytist tónninn því Amanda er með hjartasjúkdóm sem stafar af því að hjarta hennar er of stórt .
Hún þarf að fara í aðgerð og fá nýtt hjarta því annars mun hún deyja .
Ég ætla ekki að segja frá því hvernig bókin endar en ég held að þeir sem lesi bókina fái á tilfinninguna að hlutirnir muni fara vel .
Ég kaus að segja þessa sögu frá sjónarhorni Amöndu sem er þroskandi fyrir mig sem 35 ára gamlan karlmann .
Ég vildi takast á við ögrandi verkefni og sem betur fer var bókinni afar vel tekið í Noregi .
" Alf Kjetil skrifaði fyrstu sögu sína sjö ára gamall .
" Það er glæpasaga þar sem enginn veit hver er morðinginn , ekki einu sinni ég sem skrifaði söguna sem var reyndar mjög stutt , einungis þrjár blaðsíður .
" Hvað ertu að skrifa núna ? " Ég er að skrifa unglingabók um tvær systur og líf þeirra í gleði og sorg .
" Þú nefnir sorg .
Þú hikar ekki við að fjalla um alvarleg efni í unglingabókum þínum .
" Ég skrifa um erfið efni .
Ein af fyrri bókum mínum fjallar um tíu ára gamla stúlku sem missir foreldra sína .
Hún býr hjá afa sínum og ömmu , tekst á við sorgina og talar við Guð .
Sú bók kom út fyrir fjórum árum og henni var afar vel tekið .
Börn og unglingar eiga skilið að fá í hendur bækur sem taka þau alvarlega sem lesendur .
Margar bækur sem ætlaðar eru unglingum einblína í afþreyingargildið og spennuþátturinn verður í fyrirrúmi , sagan sjálf gleymist og oft er ekki hugað að stíl .
Ungmenni verða að fá í hendur bækur sem fjalla um alvöru málefni .
Um leið skiptir máli að þessar bækur séu vel skrifaðar .
Unglingsárin eru mikilvæg og á þeim árum mótast bókmenntasmekkurinn .
" Hvaða skoðun hefur þú sem rithöfundur á Harry Potter-bókunum og Hungurleikunum ? " Ég ætla ekki að segja neitt misjafnt um Harry Potter því þær bækur efldu lestraráhuga hjá fjölmörgum börnum um allan heim .
Útgáfa Harry Potter-bókanna varð til góðs .
Ég hef meiri efasemdir um Hungurleikana því þar er á ferðinni afþreyingarsaga um ungmenni sem drepa hvert annað .
En ég ætla ekki að gagnrýna aðrar bækur til að koma mínum bókum á framfæri .
Mín skoðun er hins vegar sú að unglingar þurfi ekki einungis afþreyingu , heldur bækur sem segja þeim sitthvað um hið raunverulega líf .
" Bækur Kolbrún Bergþórsdóttir kolbrun@mbl.is Bók vikunnar Lögreglustjóri Napóleons , hin magnaða ævisaga Stefans Zweig um Joseph Fouché , er komin á metsölulista og þar á hún skilið að vera .
Orðanna hljóðan Bestu bækurnar Eftir að tilkynnt var hver hefði hreppt Íslensku bókmenntaverðlaunin í ár sagði kunningi minn : " Hvernig í ósköpunum var hægt að hafna Gyrði ? " Kunninginn er landskunnur ljósmyndari sem hefur sérstaka tilfinningu fyrir fögrum stíl , náttúrustemningum og ljóðrænni einsemd .
Ég get ekki annað en tekið undir með honum .
Suðurgluggi Gyrðis Elíassonar var fullkomnasta skáldverk síðasta árs .
Listaverk sem ekki gleymist .
Kannski fannst dómnefndinni að Gyrðir væri búinn að fá sinn skammt af verðlaunum , það væri ofrausn að afhenda honum enn ein verðlaunin .
Ef það var hugsunin – sem þarf reyndar ekki endilega að vera – þá er ástæða til að gera athugasemd .
Þegar kemur að Íslensku bókmenntaverðlaununum eiga fyrri afrek og viðurkenningar ekki að draga úr líkum á því að rithöfundur hljóti verðlaunin .
Þetta er mikilvægt að dómnefndir hafi í huga .
En kannski fannst þessari dómnefnd að Illska væri betri skáldsaga en Su ðurglugginn – jafnskrýtið og manni finnst það nú .
En hvað sem líður hugsun eða smekk dómnefndar þá á Gyrðir Elíasson fjölda aðdáenda sem hefðu viljað sjá hann hreppa verðlaunin .
Engin bók síðasta árs átti verðlaunin fremur skilið – nema þá bókin um Nonna .
Ævisaga Nonna eftir Gunnar F. Guðmundsson hlaut svo einmitt verðlaunin í fræðibókaflokknum .
Þegar mér var sagt frá þeirri niðurstöðu byrjaði ég að tala um bókina en varð þá svo klökk að ég varð að þagna og þurrka tár .
Þessi yndislega bók hefur þannig áhrif á mann að sálin mildast og viðkvæmni færist yfir mann .
Það er í henni tónn sem erfitt er að skilgreina en er svo hreinn og tær að manni finnst maður verða betri manneskja eftir lesturinn .
Svo sannarlega á Gunnar F. Guðmundsson skilið margföld verðlaun fyrir að hafa skilað þessu dásemdarverki .
Vinnan við bókina tók mörg ár og óneitanlega hvarflar að manni að höfundurinn hafi lagt allt sitt þrek í verkið .
Hógværð Gunnars og lítillæti endurspeglaðist svo einkar fallega í þakkarræðu hans á Besstastöðum og í stuttum viðtölum sem hann veitti .
Á tímum þegar athyglissýki hrjáir svo marga er kærkomin gleði að sjá rithöfund sem kærir sig ekki um sviðsljósið .
Dómnefndin gerði vel þegar hún verðlaunaði heiðursmennina Nonna og Gunnar .
Í uppáhaldi Hilmar Örn Hilmarsson tónlistarmaður Tveir höfundar hafa verið kærir félagar sem ég vitja aftur og aftur í áranna rás : Halldór Laxness og Robertson Davies .
Lestur bóka þeirra er nánast trúarleg athöfn og mannbætandi .
Benedikt Gröndal er einnig mikilvægur póstur í lestrarhringekjunni , sérlundaður og dálítið klikkaður afi sem allir ættu að eiga .
Peter Ackroyd hefur kveikt margar uppljómunarstundir , ég á það til að hverfa inn í bækur hans og koma ringlaður til baka .
Gore Vidal hefur verið öflugur uppalandi í gegnum " essaya " sína líkt og þeir sem taldir eru upp hér að ofan og skáldsögur eins og Julian og Creation hafa breytt sýn minni á mannkynssöguna .
Skáldsaga hans Kalki er ein minnisstæðasta lestrarupplifun mín og ég þakka guðunum fyrir að Mick Jagger , sem keypti kvikmyndaréttinn , náði aldrei að leika aðalsöguhetjuna .
– Að heyra 10. holdgun hindúaguðsins Vishnu tala " mockney " væri ekkert annað en goðgá af verstu sort .
Nýjar bækur Hvernig á að lifa lífinu sem best ? Það einkennir nýjar bækur á markaði að þar er lesendum sagt hvernig best sé að lifa farsælu lífi .
Gleði og hamingja eru í forgrunni í tveimur þessara bóka .
Handbók um það hvernig á að elska gagnast svo örugglega einhverjum en þeir sem vilja skáldskap fá sér Vísnabókina .
Að hleypa gleði inn í líf sitt Allir hljóta að sækjast eftir því að hleypa gleði inn í líf sitt .
Að velja gleði eftir Kay Pollak er bók sem fjallar um það að vaxa og þroskast sem manneskja .
Í bókinni eru ótal æfingar og leiðbeiningar sem hjálpa fólki til að skapa sér betra líf .
Hér er meðal annars fjallað um þá áráttu manna að eigna öðrum eigin hvatir .
Einnig er fjallað um fyrirtlitningu og einelti og kraftinn sem felst í því að breyta hugsunum sínum .
Höfundurinn Kay Pollak er kvikmyndaleikstjóri og einn vinsælasti fyrirlesari Svíþjóðar á þessu sviði .
Þessi bók hans varð metsölubók í Svíþjóð og hefur verið þýdd á fjölmörg tungumál .
Fjölbreytt og hugmyndaríkt ástarlíf Svona á að elska er leiðarvísir fyrir eldheita elskendur .
Þar geta þeir lesið sér til um daður og kelerí og fleira skemmtilegt sem tilheyrir tilhugalífi .
Myndir með ítarlegum leiðbeiningum fylgja .
Þeir sem vilja til dæmis kynna sér hvernig á að bera sig að við fótadaður fá hér nákvæmar lýsingar í myndum og máli .
Djarfari leiðbeiningar eru svo fjölmargar , eins og til dæmis hvernig eigi að búa til kynlífsrólu .
Hvernig á að finna hamingju ? Að finna hamingjuna – 10 leiðir að hamingjuríku lífi eftir Barböru Berger fjallar , eins og nafnið gefur til kynna , um hamingjuleitina .
Hér er hægt að fræðast um 10 leiðir að hamingjuríku lífi .
Meðal þess sem höfundur brýnir fyrir lesendum er að sætta sig við það sem er , sýna heiðarleika , átta sig á kjarna málsins og læra að horfa framhjá hverfulleikanum .
Sígild vísnabók sem stöðugt gleður Vísnabókin ástsæla hefur verið endurútgefin .
Hún kom fyrst út árið 1946 og hefur hvað eftir annað verið endurútgefin .
Með tímanum var aukið við bókina og henni breytt en hér kemur hún út í nákvæmri eftirmynd frumútgáfunnar .
Símon Jóh .
Ágústsson valdi vísurnar af einstakri smekkvísi og Halldór Pétursson myndskreytti á sinn eftirminnilega hátt .
Þetta er bók sem íslensk börn hafa lesið og skoðað í rúma sex áratugi .
Sígild bók sem gleður .
Auður á toppi rafbókalistans Eymundsson sendir vikulega frá sér lista yfir mest seldu bækurnar í verslunum sínum og nýjasti listinn er birtur á þessari opnu .
En nú hefur Eymundsson tekið upp þá nýbreytni að senda einnig frá sér rafbóka-metsölulista fyrir rafútgáfu á íslensku .
Rétt er að taka fram að sölutölur á þeim lista eru smáar í samanburði við prentaðar bækur .
Það er Auður Jónsdóttir sem situr í fyrsta sæti á fyrsta rafbóka-metsölulista Eymundssonar með bók sína Ósjálfrátt en óhætt er að segja að sú bók hafi slegið í gegn hjá íslenskum lesendum .
Klámbókin Fimmtíu skuggar frelsis er í öðru sæti og spennubókin Kuldi eftir Yrsu Sigurðardóttur í því þriðja .
Athygli vekur að Jonas Jonasson er í sjöunda sæti listans með hina bráðskemmtilegu og einkar fyndnu skáldsögu Gamlinginn sem skreið út um gluggann og hvarf .
Sannarlega ekki nýlega útgefin bók þar á ferð en ekkert lát virðist á vinsældunum enda er skemmtilegri bók varla í boði .
Viktor Arnar á metsölulista Amazon Rafbókarútgáfan af glæpasögunni Engin spor eftir Viktor Arnar Ingólfsson , eða House of Evidence , eins og hún heitir í enskri útgáfu , skaust upp í fjórða sæti á heildarmetsölulista bandarísku Amazon-vefverslunarinnar og í fyrsta sæti á metsölulista yfir krimma síðastliðinn þriðjudag .
Fyrir tæpu ári komst önnur bók Viktors Arnars , Flateyjargáta , inn á listann og þá í sjötta sæti á heildarlistanum .
Engin spor er sakamálasaga sem var tilnefnd til Glerlykilsins , norrænu glæpasagnaverðlaunanna , árið 2001 .
Í bókinni finnst sagnfræðingur og bankamaður af virðulegri ætt látinn í gömlu húsi í Reykjavík , en í ljós kemur að faðir hans hafði verið skotinn í sömu stofu og með sömu byssu næstum þrjátíu árum áður – án þess að tækist að upplýsa morðið .
Öll óregla og ógæfa bæði manna og þjóða er komin af því að menn hafa ekki gætt nema að sjálfum sér og einmitt með því gætt allra síst að sjálfum sér .
Jón Sigurðsson Málsháttur vikunnar Kastaðu ei steinum úr glerhúsi .
