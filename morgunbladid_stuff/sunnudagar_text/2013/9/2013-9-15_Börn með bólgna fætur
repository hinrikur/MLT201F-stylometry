Þau koma fótgangandi út úr náttmyrkrinu í átt að flóttamannabúðunum .
Sum hafa gengið dögum saman með lítil börn sín á bakinu og búsáhöld og rúmdýnur undir handleggnum eða á höfðinu .
Eldri börnin þurfa að ganga , jafnvel berfætt .
Og þegar þau koma loks á áfangastað , eftir að hafa flúið undan ofbeldi og ránum í heimalandinu , eru litlir fætur þeirra bólgnir eftir gönguna .
Texti og myndir Sunna Ósk Logadóttir sunna@mbl.is Í fleiri ár hefur geisað óöld í Austur-Kongó og margir hafa flúið heimili sín yfir landamærin til nágrannaríkisins Úganda .
Í Kongó eru tugir uppreisnarhópa og er m.a. tekist á um yfirráð gullnáma og annarra náttúruauðlinda .
Til að fjármagna átökin níðast þeir á fátækum íbúum svæðisins og ræna þá aleigunni .
65 þúsund manns á flótta Í sumar færðist snögglega aukin harka í átökin og fregnir bárust af því að uppreisnarmenn hefðu farið ránshendi um þorpin í nágrenni bæjarins Kamango , nauðgað konum og drepið þá sem reyndu að verjast .
Í kjölfar þessa jókst flóttamannastraumurinn til mikilla muna .
Á aðeins örfáum vikum flúðu yfir 65 þúsund manns til Úganda , aðallega konur og börn .
Sumir hafa þurft að flýja í skyndi en aðrir hafa getað undirbúið ferðalagið betur , m.a. tekið með sér búsáhöld , föt og verkfæri og leigt sér farartæki til flutninganna .
Fólkið er því misjafnlega á sig komið er það kemur í búðirnar handan landamæranna .
Nokkrar flóttamannabúðir eru í Úganda .
Móttökubúðirnar í Bundibugyo í Suðvestur-Úganda , sem Morgunblaðið heimsótti , eru þó stærstar .
Fyrstu flóttamennirnir komu þangað í byrjun júlí og síðan þá hafa yfir 25 þúsund manns átt þar viðdvöl , því miður flestir í fleiri vikur , því enn sem komið er gengur hægt að flytja fólkið til landssvæðis sunnar í landinu sem því hefur verið úthlutað .
Það er þó forgangsverkefni því móttökubúðirnar hafa ekki alla þá þjónustu sem þarf , s.s. skóla fyrir börnin .
Fleiri koma en fara Staðan er því sú að enn koma fleiri til búðanna í Bundibugyo en eru fluttir þaðan .
Á hverjum degi bætast um 400-500 nýir flóttamenn við mannfjöldann sem fyrir er .
Sífellt þarf því að reisa ný tjöld , fjölga kömrum og efla starfið í búðunum .
Rauði krossinn hefur umsjón með skipulagi þeirra og þeim er nú skipt í átta svæði , hvert með sínu eldhúsi .
Þar fær flóttafólkið þrjár máltíðir á dag .
Nóg vatn er undir Rwensori-fjöllunum en helsti vandinn sem glímt er við nú er losun úrgangs , að sögn búðastjórans , Simons Anyanzos .
Dýrt er að flytja úrganginn og aka þarf með hann um langan veg .
Þó að tugir kamra séu á svæðinu er hreinlætisaðstaða alltaf forgangsmál og enn þarf að bæta við til að sinna öllum þeim 22 þúsund manns sem þar halda nú til .
Nóg er af mat fyrir alla en World Food Program útvegar matinn og Rauði krossinn sér um að útdeila honum .
Starfsmenn Rauða krossins segjast ekki óttast eins og er að maturinn gangi til þurrðar .
En óvissan er þó alltaf til staðar , því enginn veit hvenær og af hversu miklum þunga uppreisnarmennirnir láta til skarar skríða að nýju .
Þreytt , svöng og þyrst Er fólk kemur til búðanna er það oft þreytt , svangt og þyrst .
Þannig var komið fyrir hópi fólks sem komið hafði í búðirnar nóttina áður en Morgunblaðið heimsótti þær .
Konur og börn sátu í vegkantinum og biðu þess sem verða vildi .
Mæður gáfu ungum börnum sínum brjóst og nudduðu fætur þeirra eldri .
Hitinn var mikill og ferðalagið hafði tekið toll af mörgum .
Það sást best á börnunum sem reyndu að sofa með höfuð á öxl mæðra sinna .
Þau voru þögul og grandskoðuðu umhverfi sitt , umhverfi búðanna sem verða athvarf þeirra næstu vikur og jafnvel mánuði .
" Þegar þau koma eru þau hrædd og óörugg og vita ekkert hvað bíður þeirra , " segir Stephen Mawa Alatawa , aðstoðarbúðastjóri Rauða krossins á svæðinu og horfir yfir hópinn sem komið hafði um nóttina .
" En innan fárra daga eru þau orðin öllum hnútum kunnug í búðunum .
" Saumað og spjallað á torginu Sumir hafa getað tekið saumavél eða verkfæri með sér og selja öðru flóttafólki þjónustu sína .
Stemningin í kringum svæðið þar sem fólkið er að vinna minnir um margt á eitt af fjölmörgum markaðstorgum stórra sem smárra bæja í Úganda .
Margir sitja og spjalla saman , segja sína sögu og spyrja nýja flóttamenn fregna að heiman .
Aðrir tálga hugsi , reyna að selja nokkra ávexti eða grænmeti .
Skammt frá heldur hópur kvenna til og þvær þvott af miklum móð .
Meðal þeirra situr lítil stúlka og nuddar af ákveðni bletti úr fötum með vatni og sápu .
Hún er frá Kongó , stödd í flóttamannabúðum í Úganda og gerir sér sjálfsagt ekki enn grein fyrir að líf hennar verður aldrei samt , þó að ótal spurningar brjótist eflaust um í höfði hennar .
Fimm börn fæðast á dag í búðunum Reynt er að hraða skráningu nýrra flóttamanna eins og kostur er .
Fólkið fær fljótt úthlutað tjald , teppi og aðrar nauðsynjar sem og mat og vatn .
Fleiri konur en karlar koma og er skýringin hugsanlega sú að karlarnir verða eftir í Kongó til að reyna að vernda eignir fjölskyldunnar .
Þá hafa sumir þeirra týnt lífi í átökunum .
Konur með ung börn fá forgang við skráninguna sem og alla þá þjónustu sem veitt er í búðunum .
Á hverjum degi fæða um fimm konur börn sín þar .
Dæmi eru um að óléttar konur hafi komið örmagna á leiðarenda og þurft meðferð vegna ofþornunar .
Á svæðinu er hjúkrunarfólk sem sinnir þeim eftir bestu getu .
Mörg samtök og stofnanir starfa á svæðinu .
Save the Children hefur t.d. umsjón með flestu því sem snýr að börnunum en þau eru mörg hundruð í búðunum , sum án foreldra sinna .
Börnin hafa afgirt svæði þar sem þau geta leikið sér .
Frá leiksvæðinu berast hlátrasköll , rétt eins og frá hverjum öðrum leikvelli .
Þar gleyma börnin sér um stund , því þótt þjónusta í búðunum sé betri en í mörgum slíkum í öðrum löndum Afríku er þetta þegar öllu er á botninn hvolft tímabundið neyðarskjól fyrir hörmungunum heima fyrir .
Hafa orðið vitni að ofbeldi Simon búðarstjóri segir að dæmi séu um að flóttafólkið hafi séð lík þeirra sem féllu fyrir hendi uppreisnarmannanna og orðið fyrir annars konar áföllum í heimalandinu .
Tuttugu manna áfallateymi Rauða krossins í Úganda er að störfum í búðunum og sinnir m.a. því fólki sem upplifað hefur slíkar hörmungar heima fyrir .
Alls starfa þar um 200 sjálfboðaliðar Rauða krossins á degi hverjum , flestir frá Bundubugyo-héraði .
Rúta valt og ungbarn lést Búðirnar í Bundibugyo eru aðeins móttökubúðir og skipulagðar með það í huga .
Reynt er að flytja hópa daglega til Kyangwali , landsvæðisins í suðri sem ríkisstjórnin hefur úthlutað flóttafólkinu .
Sú ákvörðun hefur hins vegar mætt mikilli mótstöðu meðal íbúa sem þar voru fyrir og voru neyddir af hernum til að yfirgefa jarðir sínar .
Fólkið hefur jafnvel búið þar áratugum saman og segist hafa keypt jarðir sínar löglega .
Þetta vandamál er enn óleyst og í fréttum fjölmiðla í Úganda segir að þúsundir hafi verið reknar af jörðum sínum undanfarnar vikur til að koma flóttafólkinu fyrir .
Lausn eins vandamáls skapar því oft önnur .
Þegar Morgunblaðið heimsótti búðirnar í Bundibugyo hafði rúta með flóttafólki sem verið var að flytja til Kyangwali oltið .
Sex mánaða gamalt barn lést og margir slösuðust .
Flóttafólkið var því tregt til að treysta flutningunum .
Það hefur skiljanlega verið erfitt fyrir það að neyðast til að flýja heimalandið vegna ofbeldis og óvissu og þurfa svo að horfa upp á barn deyja og aðra slasast þegar það taldi sig vera komið í skjól .
Fara líklega aldrei heim Forseti Úganda , Yoweri Museveni , hefur nú óskað eftir frekari aðstoð Sameinuðu þjóðanna til að sinna flóttafólkinu .
Margt af því dvelur í skólabyggingum í Úganda og á meðan svo er verður ekki hægt að opna þá eftir sumarleyfi sem er nú lokið í flestum skólum .
Hann vill m.a. að hluti fólksins verði fluttur aftur til Kongó en hundruð flóttamanna bíða enn við landamærin eftir að komast þaðan og til Úganda .
Hann var harðorður í síðustu viku er hann sagði að Sameinuðu þjóðirnar hefðu verið í Kongó í fleiri ár en árangurinn væri lítill sem enginn .
Ólíklegt er að fólkið í búðunum í Bundibugyo snúi aftur til heimalandsins , að minnsta kosti í bráð .
Uppreisnarhópar eru enn að verki og ástandið ótryggt .
Enn berast fréttir af aðgerðum uppreisnarmanna sem m.a. settu á útgöngubann í þorpum þar sem Sameinuðu þjóðirnar höfðu fjölda friðargæsluliða á sínum snærum .
Erfiðlega gengur að semja við uppreisnarmennina um vopnahlé og afvopnun en slíkar viðræður hafa verið í gangi síðustu daga .
Flóttamennirnir frá Kongó þurfa því að hefja nýtt líf í Úganda .
Kosturinn er hins vegar sá að nýja landið er ekki svo framandi .
Þar eru töluð sömu tungumál og handan landamæranna og menningin er svipuð .
Slíkt mun skipta máli í aðlögun flóttafólksins .
" Ég vil aldrei fara til baka " Maseka kom í flóttamannabúðirnar í Bundibugyo fyrir viku .
Hún segist hafa flúið átökin í þorpinu sínu í Austur-Kongó .
Maseka sá uppreisnarmennina koma , hún varð hrædd og fjölskyldan ákvað að flýja .
Nú eru þau að venjast lífinu í búðunum , hún , eiginmaðurinn og fimm ung börn þeirra .
Maseka segist enga ættingja hafa misst í átökunum í Kongó og að hún hafi verið heppin og getað leigt farartæki til flóttans yfir til Úganda .
Hún segir ferðalagið þó hafa tekið langan tíma .
" Ég vil aldrei fara til baka , " segir hún .
" Enda , hvað bíður heima ? " Nýtt líf og nýtt heimili bíður því hennar og fjölskyldunnar í Úganda .
Börn notuð í stríðinu í Kongó Fyrir nokkrum dögum var hópi barnahermanna bjargað frá uppreisnarhópum í Austur-Kongó .
Þau yngstu voru átta ára .
Börnin voru 82 talsins , þar af 13 stúlkur .
Uppreisnarmennirnir höfðu með góðu eða illu fengið börnin til liðs við sig undanfarna mánuði .
Sameinuðu þjóðirnar hafa miklar áhyggjur af því að þetta vandamál , sem hefur verið til staðar í Kongó í fleiri ár , sé enn að aukast .
Einn umsvifamesti uppreisnarhópurinn , Mayi Mayi , er atkvæðamikill í því að fá börn til liðs við sig .
Á þessu ári hefur 163 börnum , þar af 22 stúlkum , verið bjargað úr klóm þeirra .
Átökin um yfirráð náttúruauðlinda í austurhluta Kongó hafa orðið til þess að nú er talið að um 2,6 milljónir manna hafi orðið að yfirgefa heimili sín , séu á vergangi eða hafi lagt á flótta til nágrannalandanna .
Tugir uppreisnarhópa eru að störfum í Austur-Kongó .
M23 hópurinn er einn sá öflugasti og hefur undanfarnar vikur barist við stjórnarher landsins og friðargæsluliða Sameinuðu þjóðanna .
Innan þessara hópa er ekki mikil tryggð .
Uppreisnarmennirnir fara þangað sem best er boðið .
Einn daginn berjast þeir með M23 , þann næsta við hlið þeirra sem töldust óvinir skömmu áður .
Barnungir hermenn eru látnir skjóta fólk og hálshöggva til að herða þá .
Á undanförnum árum hefur verið reynt að fá uppreisnarmennina til að ganga frekar til liðs við lögregluna eða stjórnarherinn .
Að margra mati hefur þetta verkefni gengið illa og ekki skilað tilætluðum árangri .
Fyrrverandi uppreisnarmaður sem er 22 ára í dag segist hafa gengið til liðs við uppreisnarmenn eftir að hafa orðið vitni að því að menn úr Mayi Mayi-hópnum nauðguðu móður hans og systur .
Hann var þá tólf ára gamall .
Hann hefur starfað með mörgum hópum síðan þá .
Nú vill hann komast í sveitina til móður sinnar til að aðstoða hana .
Móðir hans býr hins vegar á svæði þar sem einn uppreisnarhópanna ræður lögum og lofum .
" Ef ég sé þá koma aftur mun ég taka til fótanna .
" 