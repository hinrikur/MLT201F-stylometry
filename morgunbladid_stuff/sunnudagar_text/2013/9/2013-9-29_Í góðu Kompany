Ég held ég hafi aldrei séð aðra eins frammistöðu hjá miðverði í ensku úrvalsdeildinni .
Aldrei nokkurn tímann .
Hann var stórkostlegur í vörn og einnig frábær í sókn .
Það má ekki gleyma því að þetta voru engir aumingjar sem hann var að mæta , þetta voru Rooney og Welbeck – framherjapar Englands .
" Svo mælti Jamie Carragher strax eftir leik Manchester-liðanna um síðustu helgi .
Carragher er , ásamt Gary Neville , sérfræðingur Sky sjónvarpsstöðvarinnar um fótbolta – og er fjandi góður sem slíkur .
Flestallir vita hvernig nágrannaslagur Manchester-liðanna fór en þar gekk fyrirliðinn fram með góðu fordæmi og gaf tóninn snemma leiks með frábærri tæklingu .
Hélt síðan áfram í 90 mínútur plús uppbótartími og uppskar eins og hann sáði .
4:1 sigur á óvin City númer eitt .
Í byrjunarliði Anderlecht 17 ára Vincent Jean Mpoy Kompany er fæddur 1986 í Uccle-hverfinu í Brussel í Belgíu og hefur verið í röðum City-liðsins síðan 2008 .
Hann hóf ferilinn með Anderlecht þar sem hann var í þrjú ár , komst í aðalliðið aðeins 17 ára og það var ljóst snemma að þarna færi hörkugóður varnarmaður .
Þýska liðið Hamburg SV kom og keypti hann þegar hann var tvítugur á 10 milljónir evra , rúmlega 1,6 milljarða króna .
Átti að leysa landa sinn Daniel van Buyten af hólmi .
En meiðsli settu strik í reikning Kompany og þannig spilaði hann aðeins sex leiki í Búndeslígunni þýsku fyrsta tímabilið sitt .
Á EM U-21 árs liða árið 2007 í Hollandi komst hann hins vegar í úrvalslið mótsins og segja má að heimsbyggðin hafi fyrst farið að taka eftir að Belgar gætu verið með frambærilegt lið í nánustu framtíð .
Liðið féll úr leik eftir tap gegn Serbum í undanúrslitum .
Mark Hughes , sem þá stýrði City , var í Hollandi og sá Kompany spila .
Hreifst af honum og keypti til City á sex milljónir punda sem verður að teljast spottprís .
Hughes var ekki alveg viss hvar hann ætlaði að nota Kompany og hringlaði aðeins með hann á milli miðju og varnar .
Þó sýndi hann oft snilldartilþrif sem varnarmaður og mönnum var að verða ljóst að þarna færi einn efnilegasti miðvörður deildarinnar .
Tímabilið 2010-2011 færði hann sig í treyju númer fjögur og spilaði stórkostlega í vörn City sem varð bikarmeistari .
Roberto Mancini , sem þá var tekinn við liði City , sagði að Kompany gæti orðið einn besti varnarmaður heims .
Eftir tímabilið var hann valinn leikmaður ársins af stuðningsmönnum og af leikmönnunum sjálfum innan City-hópsins .
Skákaði þar mönnum eins og Yaya Touré , Sergio Aguero og fleirum .
Þegar Kompany tryggði City sigur á Man .
Utd í apríl 2012 komst City yfir Utd á stigatöflunni á markamun og aðeins tveir leikir eftir .
Í lokaleiknum leiddi hann lið sitt út gegn QPR og sigur vannst með lokaspyrnu leiksins , Manchester City hafði orðið enskur meistari í fyrsta sinn síðan 1968 .
Atvik sem fáir aðdáendur enska boltans gleyma .
Kompany átti ekkert stjörnutímabil í fyrra þar sem meiðsli voru að plaga hann .
Hnéð var eitthvað að angra hann og City missti titilinn til Manchester United á ný , það gerði engar rósir í Meistaradeildinni og datt út í bikarnum frekar snemma .
Mikilvægi hans kom í ljós þegar hann missti af sex leikjum í röð þar sem Utd stakk City af .
10 ára áætlun Belga hófst um aldarmótin Belgía er eitt mest spennandi knattspyrnulið heims um þessar mundir þar sem Kompany er fyrirliði .
Eftir árangur Belga á HM 1986 þar sem þeir fóru alla leið í undanúrslit fór að halla undan fæti .
Í júní 2007 var botninum náð , ef tekið er mark á heimslista FIFA þar sem Belgar voru komnir í 71. sæti , sem er lélegasti árangur þeirra frá upphafi .
Ísland er í 54. sæti þegar þetta er skrifað .
Einn maður , Michael Sablon , yfirmaður knattspyrnumála hjá belgíska knattspyrnusambandinu , hafði séð í hvað stefndi og vildi breyta hvernig Belgar hugsuðu hlutina .
Setti upp tíu ára áætlun í kringum aldamótin og fór um alla Evrópu til að stela hugmyndum .
Aðallega frá Hollandi , Þýskalandi , Spáni og Frakklandi .
Stal hugmyndafræðinni hvernig stóru þjóðirnar hugsuðu um unga leikmenn og gerðu úr þeim ekki bara góða leikmenn heldur heimsklassa leikmenn .
Hann kom síðan með bækling og kynnti fyrir knattspyrnusambandinu sem tók hugmyndum hans fagnandi .
" Við ákváðum að setja upp áætlun fyrir þrjá flokka og láta þá alla hugsa eins .
Félögin , landsliðið og þjálfara – alla þjálfara .
Við fórum til félaganna og báðum þau öll að spila leikaðferðina 4-3-3 .
Það tók nokkur ár að fá alla um borð því þjálfarar hugsa bara um að vinna næsta leik – ekkert meir sem er skelfileg hugsun fyrir þróun leikmanna , " rifjaði Sablon upp fyrir skömmu .
Hann lét einnig börn spila fimm á móti fimm ekki sjö á móti sjö – unglingarnir spiluðu sjö á móti sjö – og létu þannig unglinga í fjórða flokki ekki spila á stórum velli heldur á aðeins hálfum .
Frestaði þannig leikjum á stórum velli um tvö ár .
Vildi fá hraðara tempó á litlum velli þar sem unglingarnir væru meira í boltanum .
Byltingarkenndar hugmyndir en samt ekki .
Áætlun Sablon hefur allavega virkað – svo mikið er víst .
Gríðarlegur efniviður Þegar núverandi U-17 ára lið Belga er skoðað sést vel að áætlun Sablon hefur gengið eftir .
Þar er að finna marga gríðarlega efnilega menn eins og til dæmis Zakaria Bakkali sem skoraði þrennu fyrir PSV strax í öðrum leik .
Varð þar með yngsti leikmaðurinn til að skora þrennu í hollensku deildinni .
Sá er átti metið heitir Arjen Robben .
Ásamt Bakkali eru nokkrir aðrir leikmenn sem spila fyrir stórlið þó að fæstir séu að banka á dyrnar hjá aðalliðunum .
Andeas Pereira er framherji með Manchester United , Charles Musonda er miðjumaður hjá Chelsea og varnarmaðurinn Mathias Bossaerts er á mála hjá Manchester City .
U-21 árs landslið Belga hefur einnig nokkra efnilega leikmenn .
Marnick Vermijl er samningsbundinn Manchester United , miðjumaðurinn Lamisha Musonda Chelsea og miðjumaðurinn Yannick Ferreira Carrasco sem er á mála hjá franska milljarðarliðinu Monaco .
Stjörnum prýtt lið Belgar eru varla að fara vinna heimsmeistaramótið næsta sumar í Brasilíu en þeir munu fara langt .
Hvort þeir fari lengra en á HM 1986 verður að koma í ljós .
Hæfileikarnir eru svo sannarlega til staðar og hver veit nema Kompany lyfti styttunni á Maracana-vellinum .
Fyrir utan Kompany eru menn sem flestir knattspyrnuspekingar þekkja vel í þessu belgíska liði .
Simon Mignolet , Thibaut Courtois , Moussa Dembélé , Eden Hazard , Romelu Lukaku , Kevin De Bruyne , Marouane Fellaini og Christian Benteke .
Þetta eru bara menn sem maður man eftir í fljótu bragði .
Reyndar eru þeir ekki alveg komnir til Brasilíu en þegar tveimur leikjum er ólokið í þeirra riðli hafa Belgar fimm stiga forustu á Króata .
Kompany er fyrirliði af bestu gerð , leggur sig allan fram og er einn af uppáhaldsleikmönnum hjá stuðningsmönnum City sem er kannski ekki algengt í nútímafótbolta .
Enda tapar City 25% leikja þar sem hann er ekki með á móti 11,5% þegar hann er með .
Í milljarða liði City er því kannski maðurinn frá Belgíu sem kostaði varla milljarð mikilvægasti leikmaðurinn .
