Hjá landanum er flest annaðhvort eða – í ökkla eða eyra .
Hver man ekki eftir laxeldinu eða minkabúunum .
Staðreyndin er sú að laxeldi var góð hugmynd og er enn .
Fólk hefur mismunandi skoðun á framleiðslu loðfelda – en bisnesshugmyndin er góð .
Þangað til allir framkvæma hana – í einu .
Þegar of margir gera það sama um leið er hætt við að illa fari .
Þessi þanki vaknar varðandi ferðaþjónustuna .
Getur verið að þar sé gamalkunnugt æði að renna á landsmenn ? Fjölgun erlendra ferðamanna til landsins eykst ævintýralega hröðum skrefum .
Hótel spretta upp eins og gorkúlur og margvísleg þjónustustarfsemi að auki .
Flest er gott um þessa uppbyggingu að segja og margt bendir til að verið sé að taka á málum af fullri ábyrgð .
Íslandsstofa hefur þannig talað um mikilvægi þess að aðilar sem að ferðaiðnaði standa móti eins konar þjóðaráætlun byggða á sameiginlegri framtíðarsýn , allir að vinna að sama markmiði , svo vísað sé í orð Þórðar H. Hilmarssonar , forstöðumanns fjárfestingarsviðs Íslandsstofu , í blaðaviðtali nýlega .
Með öðrum orðum , margir að gera það sama en nú samhæft , þannig að menn viti hver af öðrum .
Þetta er gott .
Það er líka jákvætt að menn skuli velta því fyrir sér hverjir komi , hvers vegna og í framhaldinu hvað sé hægt að gera til að gleðja hið gestkomandi fólk ; að því líki dvölin og skilji eitthvað eftir sig .
Við erum jú að tala um atvinnuveg .
Þessu tengjast síðan vangaveltur um að hægt sé að hafa áhrif á það hverjir sækja okkur heim .
Fjölgun ferðamanna er til orðin vegna þess að Ísland er eftirsóknarvert en líka vegna hins , að landið hefur verið auglýst .
Erum við með þessum hætti ef til vill að örva straum ferðamanna hingað til lands um of ? Er eftirsóknarvert að sækjast eftir efnafólki " með kaupgetu " eins og erlent ráðgjafafyrirtæki lagði til í nýlegri skýrslu ? Spurningar hrannast upp .
Sjálfum finnst mér það lítt aðlaðandi tilhugsun að sækjast sérstaklega eftir efnafólki .
Neysla þessa fólks kann að einhverju leyti að vera frábrugðin því sem gerist hjá hinum efnaminni .
Ég er þó ekki sannfærður um að neysla efnafólksins skili sér betur til efnahagslífsins .
Svo er spurningin hvort hótelin verði í innlendri eigu eða eigu erlendra fjárfesta sem svo andheitt er nú kallað eftir .
Ferðamennska sem atvinnugrein og starfsemi sem henni tengist býður upp á mikla möguleika sem geta – ef vel er á haldið – gert Ísland að enn skemmtilegri íverustað með fleiri tækifærum til uppbyggilegrar afþreyingar fyrir okkur öll , Íslendinga , ekki síður en gesti okkar .
En ferðamannastraumurinn á sér takmörk .
Hann er nú mikill til Íslands sem í augnablikinu býr við veikan gjaldmiðil .
Ísland er því ódýrt land nú um stundir .
Þetta getur breyst .
Krónan getur styrkst og aðstæður breyst að sama skapi í öðrum löndum , sem svo aftur gæti dregið úr straumi ferðamanna hingað til lands .
Sennilega á það við um hótelin eins og minkabúin forðum .
Varfærni er góð .
Annars gæti sagan endurtekið sig .
Hún hefur tilhneigingu til þess .
Ögmundur Jónasson ogmundur@althingi.is 