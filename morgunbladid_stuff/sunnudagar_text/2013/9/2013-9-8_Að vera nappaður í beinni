Helstu tískufréttir vikunnar eru án efa , að Kim Kardashian hafi klippt á sig topp og litað hárið á sér ljóst og að Sigmundur Davíð Gunnlaugsson forsætisráðherra hafi mætt í einum Nike-strigaskó og einum spariskó þegar hann hitti Barack Obama í Stokkhólmi í vikunni .
Ungfrú Kardashian átti ekki annarra kosta völ en að klippa á sig topp því hún eignaðist frumburð sinn 15. júní síðastliðinn og síðan þá hefur hárið líklega hrunið af henni , eins og gerist hjá kvenfólki við þessar aðstæður .
Það kallar einhvern veginn ekki á neitt annað en toppklippingu því þegar hárið fer að vaxa aftur myndast svo mikið af litlum hárum í kringum hársvörðinn að við verðum eins og Monsur .
Þótt Monsurnar séu krúttlegar þekki ég enga konu sem langar til að líkjast þeim .
Ég þekki heldur enga sem lítur á Monsu sem sína helstu tískufyrirmynd ...
en það sem konur átta sig samt ekki á hvað toppur getur gert mikið fyrir okkur .
Hann yngir okkur upp og gerir okkur stelpulegri og þegar við erum komnar vel á fertugsaldur gerir hann annað kraftaverk ...
Hann felur hrukkurnar á enninu .
Nú fara einhverjir upp á afturlappirnar því orðið hrukkur er pínulítið á bannlista .
Samfélagið , eða allavega ákveðnir hópar innan þess , segir okkur að við konurnar eigum að vera ánægðar með hrukkurnar því þær sýni að við séum vel sigldar og höfum lifað ...
Sjálf skildi ég ekkert í konum sem voru að pæla í hrukkum fyrr en ég fór sjálf að eldast .
Merkilegt nokk þá gerðist það bara allt í einu eða eftir að ég varð móðir og fékk aldrei samfelldan nætursvefn ...
og fór að vinna allt of mikið .
Við verðum nefnilega hrukkóttar af stressi og svefnleysi .
En sem betur fer er hægt að gera ýmislegt til þess að yngja sig upp .
Heimsins besta ráðið er að útrýma öllum aukefnum úr mataræðinu , sofa alltaf átta tíma og hreyfa sig eitthvað á hverjum degi .
Stundum dugar það ekki til og þá getur verið gott að fara í ávaxtasýrumeðferðir , nudda kókósolíu ofan í hrukkurnar eða strauja á sér ennið með hrukkustraujárninu .
Það er þó bara eitt sem eyðir algerlega hrukkum og sléttir úr enni og það er bótox .
Ef þú sérð konu , sem komin er yfir 35 ára aldur , og er með alveg rennislétt enni og það hrukkast ekki neitt þegar hún talar , þá er hún að öllum líkindum með bótox ...
Jafnvel þótt hún viðurkenni það ekki .
Það er nefnilega svo margt sem mannfólkið gerir en það myndi aldei viðurkenna fyrir öðrum .
Það er þó verra þegar við erum " nöppuð " eins og Sigmundur Davíð upplifði í Stokkhólmi í vikunni – í sitthvorum skónum .
Mér finnst þetta dálítið fyndið en við viljum þó ekki að þessi staða komi upp aftur .
Hlustaðu nú , Sigmundur Davíð , næst þegar fóturinn bólgnar , sendu þá Jóhannes út í næstu verslun og láttu hann kaupa tvö pör af sömu sortinni .
Annað parið sem passar á hægri fót og hitt parið sem passar á vinstri fót .
Láttu veika fótinn í stærri skóinn og venjulega fótinn í minni skóinn ...
( því maður er ekki í strigaskóm þegar maður hittir Obama ) ...
martamaria@mbl.is 