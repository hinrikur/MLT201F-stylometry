Ólafur Thors , forsætisráðherra og formaður Sjálfstæðisflokksins , sagði frá því að hringt hefði verið til sín í Stjórnarráðið og sagt : Ólafur Thors , það er samtal við borgarstjóra ( sem var Geir Hallgrímsson ) .
Ólafur hafði gaman af því hve augljóst var að símadömur ( eins og það hét þá ) borgarskrifstofanna töldu ekki ástæðu til að vera með neitt titlatog við forsætisráðherrann en slógu hvergi af þegar þeirra maður átti í hlut .
Sjálfur hafði Ólafur Thors eitt sinn verið beðinn álits á sætaröðun í fínni veislu á hans vegum og þá svarað ( efnislega ) : Raðið borgarstjóranum í Reykjavík hátt og sómasamlega og mér er svo sem sama hvar öðrum er skipað niður ( þá átti Bjarni Benediktsson í hlut ) .
Borgarstjóraembættið Oft hefur verið á það minnt að á legsteini Jóns Þorlákssonar , forsætisráðherra og formanns Sjálfstæðisflokksins , standi að þar hvíli Jón Þorláksson borgarstjóri og það einatt talið sýna hvernig Jón og aðstandendur hans horfðu til þess embættis .
Skýringin gæti auðvitað verið önnur , því Jón var jú borgarstjóri þegar hann féll frá .
Enginn vafi er þó á að Jón Þorláksson , sem var verkfræðingur , naut sín vel í embætti borgarstjóra , enda framtakssemi hans viðbrugðið .
Hann hafði áður , sem verkfræðingur og kjörinn fulltrúi í borgarstjórn , komið að mikilvægum verkefnum sem skiptu miklu fyrir velferð borgarbúa og atvinnustig og styrk borgarinnar um langa tíð .
Á hálfrar aldar tímabili , frá árinu 1940 til ársins 1991 , gegndu fjórir menn embætti borgarstjóra í 41 ár sem síðar áttu allir eftir að verða forsætisráðherrar og gegna því embætti sameiginlega í rétt tæp 28 ár ( með Jóni Þorlákssyni 29 ár ) .
Aldrei hefur þurft að vefjast fyrir borgarstjórn hver laun borgarstjórans ættu að vera .
Þau fylgja einfaldlega formúlunni : Borgarstjóri skal hafa sömu laun og forsætisráðherra .
Aldrei var að þessu fundið .
Það segir með öðru hvernig innan borgarinnar og utan var litið til þessarar stöðu .
Og lengi var það svo , að Reykjavík , höfuðborg landsins , var mótandi í mörgum efnum þjóðfélagsmála og önnur sveitarfélög og ríkisvaldið fylgdu í kjölfarið .
Borgarstjórinn og borgarstjórnin tóku sín verkefni mjög alvarlega og hátíðlega eins og sjálfsagt var .
Borgin var í algjörri forystu í margvíslegum verklegum framkvæmdum og varð þekkt af skipulögðum , öguðum vinnubrögðum og viðbrögð yfirmanna þar á bæ þóttu gjarnan snarpari og sneggri en gerðist og gekk hjá ríkisvaldinu , sem bjó við flóknara stjórnkerfi eins og víðast er .
Skilvirkni kastað fyrir róða Í einhverri ímyndaðri baráttu við Sjálfstæðisflokkinn og " embættismannakerfi hans " ákvað R-listinn að hringla öllum verkferlum og stjórnkerfi borgarinnar og breyta heitum á flestum embættum , kubba þau í sundur svo einföld álitamál féllu undir fleiri en eitt embætti og fleira í þeim dúr .
Málaflokkar , sem áður höfðu lotið gagnsærri stjórn , lutu nú óljósu stjórnkerfi og embætti borgarstjórans var veikt meðvitað , svo hann hefði ekki áberandi meira vald en aðrir foringjar þeirra flokka og flokksbrota sem stóðu að R-listanum .
Borgarstjórinn hafði áður verið sagður sitja efst í píramítanum , í stjórnkerfi sem stundum er einmitt kennt við píramíta , sem er ekki endilega nákvæmt .
Hvað sem því leið kom borgarstjórum þeirrar tíðar aldrei til hugar að varpa sinni ábyrgð á herðar embættismanna eða annarra starfsmanna borgarinnar .
Borginni og fyrirtækjum hennar , sem áður höfðu verið nær skuldlaus , var svo steypt í skuldir , en allri þessari eyðslu sá þó ekki stað í neinu hlutfalli við stjórnlaus útgjöldin .
Það var þó ekki fyrr en að R-listinn riðaði í átt að falli við brotthvarf forystumanns hans úr borgarmálum að borgarstjóraembættið laskaðist varanlega .
Í framhaldinu komu og fóru borgarstjórar svo ótt og títt að borgarbúar festu vart á þeim tölu .
Litið á kjósendur sem svikna héra Í kosningunum vorið 2010 , þegar mikið fall blasti við Samfylkingunni í Reykjavík , var búið til framboð við hlið hennar til að taka við því fylgi sem hrykki þaðan og öðrum þeim sem mætti fá til fylgilags með töfrabrögðum og blekkingum .
Bragðið lánaðist .
Jón Gnarr Kristinsson hefur síðan haldið bæði titli , launum og bíl borgarstjóra og er ekkert athugavert við það .
Í raun hefur hann ekki orðið mikið öðruvísi " borgarstjóri " en hann gaf til kynna að hann myndi verða .
Hann hefur vissulega svikið öll sín kosningaloforð ( líka það eina sem hann lofaði að svíkja ekki ) .
En öfugt við venjulega stjórnmálamenn hafði hann tilkynnt fyrir kosningar að það stæði til .
Nægilega mörgum kjósendum þótti þetta fyndið nægilega lengi .
Eitthvað hefur gleði þeirra spillst sem áttuðu sig á að loforðið um svikin virtist það eina sem Jón sagði í fullri alvöru .
Þeir hafa sumir reynt að gleyma grínistanum og segja nú í fullri alvöru að Jón Gnarr Kristinsson gegni í raun embætti sínu sem borgarstjóri .
Það er sennilega fyndnara en flest það sem Jón hefur sagt sjálfur .
Jón hefur mætt á fundi með borgarbúum og lesið upp skrifaða ræðu og síðan setið þegjandi hjá og látið embættismenn alfarið um að svara þeim spurningum sem borgarbúar bera fyrir brjósti .
Hann tilkynnti óvænt að hann hefði flutt skrifstofu borgarstjórans upp í Breiðholt til að vera nær borgarbúum og sást þar ekki meir eftir að þeim blaðamannafundi lauk .
Það er óþarfi að draga úr því að Jón hefur klætt sig upp í kjóla og peysuföt nokkrum sinnum á kjörtímabilinu og sent eitt bréf til borgaryfirvalda í Moskvu , sem ekki hefur fengist staðfesting á að hafi borist þangað eða verið svarað .
Jón Gnarr Kristinsson getur ekki kvartað yfir því .
Bæjarstjórinn á Akureyri sagðist nýlega hafa beðið svars við sínu bréfi til Jóns í hálft ár og ef horft er til hlutfalls vegalengda er sennilega langt í að svarbréfið frá Moskvu berist .
En auðvitað er ekki útilokað að borgarstjórnin í Moskvu hafi fengið þá útskýringu frá Sendiráði Rússlands á Íslandi að bréf úr þessari átt eigi að taka sem hverri annarri vitleysu , enda standi vilji bréfritarans til þess og á heimaslóð taki hann enginn alvarlega .
Það er ekkert óbærilegt að borga á einu kjörtímabili 80 milljónir króna í laun og launatengd gjöld til Jóns Gnarr Kristinssonar fyrir uppistand , sem staðið hefur í tæp fjögur ár .
Ef tímakaupstaxti uppistandara er skoðaður er meira að segja sennilegt að borgarbúar hafi fengið Jón ódýrt .
Og við hann er persónulega ekkert að sakast .
Segja má að hann hafi komið til dyranna eins og hann er klæddur það og það sinnið .
En þeir sem bera ábyrgð á honum og láta út á við eins og hann sé að sinna venjulegum störfum borgarstjóra í Reykjavík hafa enga afsökun .
Borgin hefur drabbast niður þessi fjögur ár sem hún hefur lotið stjórn Samfylkingarinnar .
Og þar sem stjórn borgar er langtímaverkefni er ljóst að áhrif aðgerðarleysis meirihlutans munu smám saman koma fram á næstu árum og mun taka töluverðan tíma og fjármuni að bregðast við og bæta úr .
Borgarstjórnarmeirihlutinn er meðvitað að stofna til umferðaröngþveitis í bænum .
Ekki eru efni til að fullyrða að meirihlutinn vilji umbjóðendum sínum illt .
En þótt slíkir gjörningar byggist algjörlega á meinlokum og dillum eru þeir ekki betri fyrir það .
Þegar upp úr sýður einhvers staðar í borginni út af einstökum asnaspörkum eru embættismenn látnir taka fram að borgarstjórinn og borgarfulltrúar hafi hvergi nærri ruglinu komið ! Það er þó óþarfi af embættismönnunum að draga borgarstjórann inn í þetta .
Það datt ekki nokkrum manni í hug að hann hefði átt nokkra aðild að ákvörðunum borgaryfirvalda .
Hann er að auki upptekinn við að skoða inn í fataskápinn og bíða svars frá Moskvu , á milli þess sem hann veltir fyrir sér hvers vegna þessi tjörn með gargandi öndum sé stödd fyrir utan nýju borgarstjóraskrifstofuna í Breiðholti .
Meira en þetta er ekki hægt að leggja á einn mann .
Við ráðum einir segja kerfiskarlarnir En embættismennirnir halda því sem sagt blákalt fram að kjörnir fulltrúar hafi hvergi komið nærri óvinsælum ákvörðunum og samt eru þær ákvarðanir eftir svo óvenjulegar játningar látnar standa áfram í óþökk borgarbúa , sem þær bitna á , eins og ekkert hafi ískorist ! Og borgarfulltrúar allra flokka eða þessa eina flokks sem nú virðist í borgarstjórninni þegja þunnu hljóði .
En þar sem minnst var á Tjörnina : Það var nokkuð kvartað yfir mávageri á þeim slóðum í sumar , en nú hafa flestir mávar látið sig hverfa .
Það kemur ekki á óvart .
Þeir héldu upp og suður því þeim er það gefið að vita hvenær þeir eiga að láta sig hverfa .
Núverandi borgaryfirvöld virðast í einlægni telja það sitt helsta verkefni að hjóla í borgarbúa , hvenær sem því verður viðkomið .
Í maí á næsta ári mun mávaskarinn skynja að nú skuli hann fara norður og niður .
Mikið yrði það gott fyrir Reykvíkinga , ef núverandi borgaryfirvöld þekktu þá jafn vel og vargurinnn sinn vitjunartíma .
