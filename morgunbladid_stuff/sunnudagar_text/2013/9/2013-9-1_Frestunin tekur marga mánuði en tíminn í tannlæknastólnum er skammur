Hvernig í ósköpunum stendur á því að maður þessi er svona yfirgengilega ófríður ? " var einu sinni spurt í gamanmálum tímarits .
" Mér er sagt að hann hafi verið settur saman af starfshópi " var svarið .
Þetta þótti flestum sannfærandi skýring .
En ef nefnd sérfræðinga hefði séð um það ? Stærstu háskólar veraldarinnar bjuggu flestir svo vel að hafa sprenglærða sovétfræðinga á sínum snærum drýgstan hluta 20. aldarinnar .
Frá þeim og öðrum slíkum , sem voru sérstaklega heima í fræðunum , komu út árlega viðurkenndar bækur í hundraða tali árlega .
Bréfritari á enn þá nokkrar slíkar og hefur ekki fargað þeim af einhvers konar sögulegri tilfinningasemi .
Þótt lítið sé á slíkum bókum að græða lengur eru þær þó ekki eins vondur vitnisburður og bækurnar sem rúblufyrirtækin gáfu út til að bera í bætifláka fyrir stjórnskipun ömurleikans þar eystra .
Sýnishorni af slíkum bókum er einnig haldið til haga .
En herskarar fræðimanna , gráðuprýddir og með fastar stöður í þeim háskólum sem hafnir eru til skýja að verðleikum , sáu ekki fyrir hvernig fara myndi fyrir sovétkommúnismanum , sem stóð að hálfu undir kjarnorkuógninni sem heimurinn sat hokinn undir síðustu þrjá áratugina fyrir fall hans .
Það er stundum sagt að kommúnisminn austan múrs hafi hrunið með braki og brestum .
Önnur lýsing gæti verið sú að loftið hefði undraskjótt lekið úr risavaxinni blöðrunni rauðu .
Hvorug lýsingin er nákvæm eða rétt , en segja má að sú síðarnefnda sé nær lagi .
Annað mesta herveldi heims , þar sem gegndarlaus lygaáróður hafði dunið á þegnunum frá vöggu til grafar , studdur af fjölmennustu leynilögreglu sem þekktist og alræmdum þrælakistum hennar leystist í raun furðu auðveldlega upp .
Og líka furðu friðsamlega og án raunverulegra hefndaraðgerða eða uppgjörs vegna hermdarverka leiðtoga kommúnismans gegn þjóð sinni og undirokuðum þjóðum í áratugi .
Síðasti aðalritari kommúnista og forseti Sovétríkjanna fór úr valdafleti sínu svo helst minnti á mann sem tapað hafði lýðræðislegum kosningum .
Hann kvaddi Kreml eftir að forseti endurvakins Rússlands benti honum á að Sovétríkin væru ekki lengur til og það sama gilti um forsetaembætti þess .
Forsetinn , sem raunveruleikinn hafði þannig undir , er nú margverðlaunaður maður og stórefnaður mælt á kröfuhörðustu reislur kapítalismans .
Sami maður og verið hafði seinasti merkisberi alræðis öreiganna .
Kímnigáfa örlaganna á sér fá takmörk .
Það er varla hægt að álasa hinum víðfrægu og sprenglærðu sovétfræðingum , sem svo mjög var hampað , að sjá ekki fyrir annað eins og þetta .
En ef þeir hefðu hannað atburðarásina ? Segjum sem svo að umheiminum , sovétfræðingum sem öðrum og Sovétmönnum sjálfum hafi verið orðið ljóst með nokkrum fyrirvara að Sovétríkin stæðu ekki lengur undir sér , a.m.k. ekki ef þau þyrftu í senn að taka þátt í stórbrotnu vopnakapphlaupi og svara vaxandi kröfum um bætt lífskjör .
Ríkisrekstur á öllum sviðum , alræði fárra í nafni " öreiganna " , skoðanakúgun og bann við allri gagnrýni hefði reynst vond uppskrift að framtíðarskipulagi .
Það hefði skaffað mun verr enn keppinauturinn kapítalismi .
Því væri rétt að koma sér undan kerfi sem undirokað hafði fólkið í sjö áratugi .
Valinkunnir sérfræðingar hefðu verið fengnir til að leggja fram áætlun um áfangaskipta verkferla til að þoka mönnum frá kommúnisma og alræðis flokks og ríkisrekstri alls þjóðfélagsins til lýðræðis og kapítalisma .
Hversu langt halda menn að það verk væri komið ? Ef hinir skipulögðu og einbeittu Þjóðverjar hefðu ekki fengið Austur-Þýskaland , morkétið af kommúnismanum , í fangið án nokkurs fyrirvara , er eins víst að áætlanir og skipulag færustu sérfræðinganefnda hefði einnig gert það mál nærri óframkvæmanlegt og enn dýrkeyptara en það þó varð .
Íslensku dæmin eru mörg Í aðdraganda Viðreisnar á Íslandi vantaði ekki hrakspárnar ef viðskiptafrelsi þjóðarinnar yrði aukið .
Það var því gert í áföngum og tók lengri tíma en þurfti .
Þegar nefnt var síðar að rétt væri að íslenskur almenningur fengi að nota greiðslukort erlendis , eins og örfáir helstu embættismenn fengu að gera á undan öðrum , var aðvörunum um útstreymi fjár og yfirvofandi gjaldeyrisþurrð haldið að stjórnmálamönnum eins og gert var áður , þegar rætt var um aukið viðskiptafrelsi .
Þegar flúið var í faðm AGS eftir að bankakreppan skall á var látið eins og sérlega nauðsynlegt væri að fylgja öllum forskriftum " sjóðsins " í tæka tíð til að fá áfangaskipta lánafyrirgreiðslu hans .
Ekkert var gert með að við blasti að Ísland þurfti þá ekkert á þeirri lánafyrirgreiðslu að halda .
Hún hefur kostað þjóðina ótrúlegar upphæðir í beinhörðum gjaldeyri .
Ráðamenn sannfærðu svo sjálfa sig um að koma yrði á gjaldeyrishöftum í " fáeina mánuði " eftir bankahrunið .
Þá yrði dýfan minni en ella og hinn pólitíski óróleiki eitthvað minni en ella .
Allt orkaði það tvímælis sem um það var sagt .
Dýfan hefði ekki orðið mikið dýpri , pólitíski óróleikinn gat ekki orðið verri en hann varð né ríkisstjórnin sem honum fylgdi ömurlegri .
Án gjaldeyrishafta hefðu snjóhengjur og þær kröfur sem menn höfðu þó fengið greiddar farið fljótt út með billegum hætti , en einhver hluti eigenda þeirra hefði andað rólega og sennilega beðið betri tíma .
Uppreiknaður ótti Endalaust óvissuástand með þjóðlífið í efnahags legum haftakassa ( þar sem menn hafa þó ekki einu sinni geta ráðið við verðbólgu ! ) , margföldu gengi og duttlungafullum ákvörðunum um kaup á gjaldeyri , af sumum , til fjárfestinga á ofurgengi , umvöfðu leyndarhjúpi og pukri , sem var eitt af því sem lofað var að fengi aldrei að þrífast " eftir hrun " .
Öll þessi óbrúklegu úrræði hefði mátt kaupa á útsöluprís af þrotabúi gömlu Sovétríkjanna á sínum tíma .
Það er ótrúlegt en satt að sjálfumglaðir sérfræðingar þurfa lengri tíma að henda burt ónothæfum gjaldeyrishöftum en tók að gera hreint eftir Sovétríki í sjötíu ár og sameina Þýskaland sem verið hafði sundrað í tæpa hálfa öld .
Íslenski Seðlabankinn stendur þar sem áður var Sænska frystihúsið .
Það hús þurfti að fara til að rýma fyrir bankabyggingunni .
Landskunnur stýrimaður á að hafa sagt að frystihúsið væri orðið svo lúið og laskað að það þyrfti ekki mikið að hafa fyrir því að rífa það .
Best gæti hann trúað að nóg væri að taka af því frostið .
Sennilega væri nær sanni að áhrifaríkasta aðferðin til að ljúka skaðlegu og seindrepandi gjaldeyrishöftum væri að taka hina kerfislægu hugsun sérfræðingana , sem þvælast mest fyrir , úr því dauðafrosti sem hún er í .
Það væri að minnsta kosti frysta skrefið .
