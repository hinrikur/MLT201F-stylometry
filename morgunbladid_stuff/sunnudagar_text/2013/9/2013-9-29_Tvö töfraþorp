Víkurbúar halda á hverju hausti sína eigin listahátíð , Regnboginn – list í fögru umhverfi , þar sem heimamenn láta ljós sitt skína gegnum myndlist , handverk , spil og söng .
Einnig er gestum boðið að taka þátt og þá spillir ekki fyrir ef viðfangsefnin tengjast Mýrdalnum á einhvern hátt .
Í ár kemur einn listamannanna alla leið frá Rússlandi til að setja upp ljósmyndasýningu víðs vegar um Víkurþorp meðan á hátíðinni stendur .
Sá norðurljósin fyrst í Vík " Síðastliðinn vetur , þegar ég heimsótti Ísland annað sinn , sýndi Vík mér norðurljósin , " segir ljósmyndarinn Varvara Lozenko , sem er heilluð af töfrum tveggja þorpa , í heimalandinu og á Íslandi .
Varvara kom fyrst til Víkur fyrir sjö árum .
" Ég hafði einsett mér að heimsækja nyrsta stað Íslands , Grímsey , og svo þann syðsta .
Það voru sumarsólstöður þegar ég kom til Víkur , 21. júní 2007 , og brekkurnar í kringum þorpið flóðu í bláum og fjólubláum lúpínubreiðum .
Það var albjart klukkan tvö að nóttu , jafnvel þótt sólarljósið næði ekki til þorpsins vegna fjallanna í kring .
Þetta skapaði stórkostlega mjúka lýsingu , þegar birtan dreifðist um staðinn og glitraði á sjónum og blandaðist mjúkum bláma frá lúpínunum .
Blómabreiðan hreyfðist mjúklega til í vindinum , líkt og andarnir stjórnuðu þeim og síðan þá hefur Vík alltaf verið töfrastaður fyrir mér , " segir Varvara sem kemur til landsins í tilefni sýningarinnar sem hún heldur í Vík 4.-6. október .
Á henni sýnir Varvara listrænar ljósmyndir frá Vík og rússneska þorpinu Izborsk , sem er staðsett um 700 kílómetra norðvestur af Moskvu .
" Þar er að finna ýmis undur líka .
Í hlíð við þorpið fossar úr tólf lindum og vatnið frá þeim frýs aldrei á veturna .
Þær eru kallaðar Postulalindirnar og vatnið talið gera kraftaverk .
Rússar koma víðsvegar að á sumrin til að baða sig í fossunum því vatnið á að vera vörn gegn öllum mögulegum sjúkdómum , " segir Varvara .
" Það sem er líka athyglisvert við Izborsk er að það stendur ekki á flatlendi , eins og stærstur hluti Rússlands .
Þar eru fjöll og gljúfur og hlíðar og ef maður fer upp á eitt fjallið hefur maður útsýni allt að 70 kílómetra í kring .
Slíkt er frekar sjaldgæft í Rússlandi .
" Þorpið Izborsk , sem er í stjórnarumdæmi borgarinnar Pskov , er mjög gamalt og eldra en bæði Pskov og Moskva .
Það fór að byggjast upp fyrir 1251 ári og talið er að fyrsti konungur Rússlands hafi ráðið ríkjum þar .
Vík í Mýrdal tók hins vegar ekki að byggjast upp fyrr en um næstsíðustu aldamót , sem verslunarstaður enda liggur þorpið við sjó en Izoborsk er lengst inni í landi .
Varvara segir þorpin tvö þó eiga ýmislegt sameiginlegt .
" Fólkið í Vík sækir kirkju reglulega .
Ég veit ekki hvort það er vegna þess að sóknarpresturinn þar er ekki einungis prestur heldur drífandi þátttakandi í samfélaginu , eða vegna þess að Víkurkirkja er svo fagurfræðilega og menningarlega áhrifamikil .
Fólkið í Izborsk er líka kirkjurækið og mjög trúað .
Ég hef ekki rekist á jafn andlega sinnað samfélag neins staðar annars staðar .
Þetta fólk þekkir þakklæti , það lifir í stöðugu samneyti við Guð enda er þorpið krökkt af kirkjuhúsum , það eru alls 12 kirkjur , kapellur og dómkirkjur í þessu litla þorpi .
Og engri þeirra var lokað á tímum Sovétríkjanna sem er í sjálfu sér stórmerkilegt , þegar landið var opinberlega trúlaust .
Náttúran er líka stórbrotin við bæði þorpin og þar sem Izborsk liggur mjög norðarlega eru þar einnig bjartar nætur á sumrin , þó ekki eins ríkjandi og á Ísland .
" Ljósmyndun hefur græðandi áhrif Varvara lagði stund á listfræði og málvísindi og er mikil málamanneskja .
Hún tekur bæði ljósmyndir og smíðar texta en helstu viðfangsefni hennar í listinni eru náttúran og mannlegi þátturinn .
Hún segist trúa því að fegurðin í listrænni ljósmyndun geti haft græðandi áhrif , öfugt við áhrif blaðaljósmyndunar sem sé ríkjandi í nútímasamfélagi .
" Ég reyni að sýna að það að lifa í sátt við náttúruna og að lifa í sátt við Guð er meira og minna sami hlutur .
Og að fólk í borgum megi læra margt af fólki sem býr í þorpum , hvort sem er á Íslandi , í Rússlandi eða Suður-Pakistan .
Fólk í borgum er að missa vitið , meir og meir á hverjum degi eftir því sem bílunum fjölgar , og skrifstofum , verslunum , háhýsum , sjónvarpsrásum og hótelum .
Hvað ef plánetuna vantar þetta ekkert ? Hvað ef plánetunni er alveg sama þótt enn ein sinfónían sé samin eða enn einn viðskiptasamningur undirritaður ? Hvað ef Guð vill bara að við sitjum kyrr og hlustum á ölduniðinn ? Sýningin mín svarar ekki neinum þessarra spurninga en hvetur fólk vonandi til að spyrja sig þeirra .
" 