Jóhanna Kristín Yngvadóttir Hraunfjörð myndlistarkona vakti umtalsverða athygli fyrir listsköpun sína en hún lést langt fyrir aldur fram , einungis 37 ára gömul , árið 1991 .
Á laugardag klukkan 15 verður opnuð í Gerðarsafni yfirlitssýning á verkum hennar og kallast " Kona málar konur " .
Sýningarstjórar eru Guðbjörg Kristjánsdóttir , forstöðumaður Gerðarsafns , og Guðrún Atladóttir , hönnuður og menningarmiðlari , sem er bróðurdóttir listakonunnar .
Á sýningunni gefur að líta 45 verk , sem ýmist eru í opinberri eigu eða einkaeigu .
Jóhanna Kristín átti við heilsuleysi að stríða og spannaði starfsferill hennar aðeins um tíu ár .
Fyrstu einkasýninguna hélt hún árið 1983 í Nýlistasafninu , þar sem gaf að líta stór olíumálverk .
Sýningin hlaut jákvæðar viðtökur og góða gagnrýni .
Einn gagnrýnandi taldi að hér væri kominn fram málari af slíkri stærðargráðu að furðu sætti um svo unga manneskju og hún hefði með verkum sínum haslað sér völl í fremstu víglínu listamanna hér .
Næstu ár dvaldi Jóhanna Kristín á Sikiley , á Grænlandi og í Svíþjóð .
Hún hélt nokkrar einkasýningar og tók þátt í samsýningum heima og erlendis .
Um listakonuna segir Kristín G. Guðnadóttir listfræðingur meðal annars í sýningarskrá : " Í íslenskri listasögu skipar Jóhanna Kristín veglegan sess sem fulltrúi hins fígúratíva expressjónisma og sem konan sem málaði konur .
Dýpt og einlægni í túlkun einkenna verk hennar , sem eru máluð af miklu öryggi og krafti .
Hún skapaði af sannfæringarkrafti áleitin verk sem vekja erfiðar spurningar .
" Guðrún Atladóttir hefur gert heimildamynd um listakonuna sem ber heitið Svartur er litur gleðinnar .
Á sýningunni verður sýnd styttri mynd Guðrúnar sem fjallar um listsköpun Jóhönnu Kristínar .
