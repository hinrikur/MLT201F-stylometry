Fréttamaður breska ríkisútvarpsins , BBC , Simon McCoy vakti athygli í vikunni þegar hann birtist í útsendingu með pakka af ljósritunarblöðum í staðinn fyrir iPad-spjaldtölvuna sem hann er yfirleitt með .
Stressið við sjónvarpsfréttir er oft mikið og í öllum hamaganginum ruglaðist McCoy á iPad-spjaldtölvunni sinni og pappírnum .
Þegar hann svo áttaði sig á mistökunum var það orðið of seint – hann var kominn inn í stofur landsmanna haldandi á ljósritunarpappír .
BBC segir að McCoy hafi einfaldlega gert mistök þegar hann hraðaði sér í beina útsendingu .
" Þegar McCoy var að undirbúa kynningu á frétt þá tók hann óvart með sér A4-blaðapakka í stað iPad sem lá við hliðina á pakkanum .
Ekki gafst tími til að skipta pakkanum út fyrir iPad-inn þannig að hann kláraði kynninguna , " segir í tilkynningu frá BBC .
McCoy er einn þekktasti fréttalesari Bretlands en þetta er í annað sinn á stuttum tíma sem hann sjálfur er umfjöllunarefnið .
2010 kom hann í mynd þar sem hann virtist vera sofandi þegar hann átti að vera að segja fréttir .
