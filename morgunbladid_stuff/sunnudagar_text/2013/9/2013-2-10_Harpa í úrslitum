Alls voru 335 byggingar og skipulagsverkefni í 37 löndum tilnefnd til Mies van der Rohe-verðlaunanna í ár , en það eru kunn verðlaun sem Evrópusambandið veitir annað hvert ár fyrir framúrskarandi samtímaarkitektúr .
Harpa er eitt fimm eftirtektarverðra verka sem komust í úrslit að þessu sinni en það vekur ætíð mikla athygli , innan arkitektúrheimsins og utan , hvaða arkitektar ná þeim eftirsóknarverða árangri Evrópusambandið stendur að verðlaununum í samstarfi við stofnunina Fundació Mies van der Rohe .
Verðlaunin eru kennd við hinn heimskunna arkitekt van der Rohe ( 1886-1969 ) , en hann var einn merkasti frumkvöðull módernísks arkitektúrs á tuttugustu öld .
Yfirlýst markmið verðlaunanna er að varpa ljósi á það markverðasta í nýjum hugmyndum og tækni , í byggingum og borgarskipulagi .
Þau verk ein geta verið tilnefnd , sem lokið hefur verið við á tveimur árum áður en verðlaunin eru veitt .
Samkeppnin var fyrst haldin árið 1987 og eru verðlaun veitt annað hvert ár .
Þegar tilkynnt verður um sigurvegara sjötta júní næstkomandi , verður það í þrettánda skipti .
Verðlaunaféð nemur 60.000 evrum , ríflega tíu milljónum króna , en þetta eru almennt talin mikilvægustu arkitektúrverðlaun Evrópu í dag .
Sérfræðingar sem búa og starfa víðsvegar um Evrópu eru fengnir til að tilnefna verk til verðlaunanna , auk þess sem sérskipaðar sérfræðinganefndir leggja þar hönd á plóginn .
Verkin fimm sem komust í úrslit að þessu sinni eru Harpa - Tónlistar- og ráðstefnuhús í Reykjavík .
Hönnuðir eru Batteríið arkitektar , arkitektastofa Hennings Larsen og stúdíó Ólafs Elíassonar .
Markaðshöll í Ghent í Belgíu .
Hún er verk arkitektastofanna Robbrecht en Daem architecten og Marie-José Van Hee architecten .
Superkilen í Kaupmannahöfn .
Hönnuðir þessara þriggja tengdu borgartorga eru BIG Bjarke Ingels Group , Topotek1 og Superflex .
Hús fyrir eldri borgara í Alcácer do Sal , Portúgal .
Hönnun : Aires Mateus Arquitectos .
Og loks Metropol Parasol , í Seville á Spáni .
Hönnun : J. Mayer H. Þrjár aðrar íslenskar byggingar voru í hópi hinna 335 tilnefndu að þessu sinni .
Það eru kaffihús í Lystigarðinum á Akureyri , sem teiknað var af Kollgátu Arkitektúr - Loga Má Einarssyni ; Stöðin í Borgarnesi , teiknuð af KRADS , þeim Kristjáni Eggertssyni , Kristjáni Erni Kjartanssyni , Kristoffer Juhl Beilman og Mads Bay Møller ; og Nýja bíó-húsið í Reykjavík , teiknað af Studio Granda , þeim Margréti Harðardóttur og Steve Christer .
Íslensk bygging mun ekki hafa komist áður í lokaúrslit keppninnar en samkvæmt heimasíðu hennar hefur 31 bygging hér á landi verið tilnefnd gegnum árin .
Fyrir utan Hörpu hefur ein komist í lokaúrtak , íbúðarhúsið á Hofi á Höfðaströnd árið 2009 , en það var teiknað af Studio Granda .
Meðal annarra íslenskra bygginga sem hafa verið tilnefndar í fyrri samkeppnum má nefna Bláa lónið , Krikaskóla , sundlaugina á Hofsósi , Snæfellsstofu , höfuðstöðvar Ístaks , einbýlishúsið Blikanesi 20 , þjónustuhúsið í Nauthólsvík , Listasafn Reykjavíkur-Hafnarhús , bílastæðahúsið sunnan Kringlunnar , meðferðarheimilið Stuðla- og vinnustofu Rögnu Róbertsdóttur myndlistarkonu við Laugaveg .
