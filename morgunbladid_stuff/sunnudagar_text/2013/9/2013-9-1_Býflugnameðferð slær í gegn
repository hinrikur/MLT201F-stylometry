Rúmlega 27 þúsund manns hafa þegar nýtt sér flugnastungumeðferðina sem læknastofa Wang Menglin í Peking býður upp á .
Býflugum er þar beitt og fær sjúklingurinn fjölmargar stungur í sig , sem er eins og flestir vita ákaflega sársaukafullt .
Eiga stungurnar að slá á sjúkdóma og veikindi .
Flugurnar gefa frá sér eitur þegar þær stinga og er trúað á lækningamátt þess í Kína .
Vestrænar læknavefsíður kvitta ekki undir töframátt býflugnanna og segja að þessi læknavísindi séu ekkert annað en plat .
" Við höldum um hausinn á flugunum með töng og miðum á svæðið þar sem sjúklingurinn þjáist .
Flugan stingur og deyr á eftir , " segir Wang en flugurnar sem hann notar eru af ítölskum uppruna .
" Við höfum sinnt sjúklingum sem hafa verið með liðagigt og upp í krabbamein .
Allar niðurstöður hafa verið jákvæðar .
En við notum þetta bara á neðri hluta líkamans , " bætir Wang við .
Vefsíðan sciencebasedmedicine.org segir að meðferðin sé ekkert annað en peningaplokk og skelfilegt sé að hugsa til þess að jafnvel dauðvona sjúklingar fái einhverja von þegar hún er engin .
" Það er engin vísindaleg sönnun fyrir að svona stungur virki , " segir í umfjöllun síðunnar um málið .
Krabbameinssamtök Bandaríkjanna taka undir þetta álit .
" Það eru engar vísindalegar sannanir að manneskja geti læknast af þessum stungum .
Að treysta einungis á svona meðferð og fresta hinum hefðbundnu læknavísindum getur orsakað meiriháttar tjón fyrir heilsu sjúklings .
" Einn af sjúklingum Wang sagðist vera með heila- og lungnakrabbamein .
Læknar höfðu sagt við hann að hann ætti eitt ár eftir .
Þetta var sagt við hann fyrir þremur árum og þakkar hann flugunum og broddi þeirra fyrir aukinn tíma hér á jörð .
