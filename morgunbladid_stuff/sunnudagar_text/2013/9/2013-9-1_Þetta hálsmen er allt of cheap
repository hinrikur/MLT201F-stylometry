Í síðustu viku efaðist ég um að tískupistlar mínir yrðu fleiri þar sem ég var ekki viss um að komast lifandi í mark eftir 21 km hlaup .
Eins undarlega og það hljómar þá er seigara í smáhestinum en marga grunaði og komst hann í mark á tveimur klukkutímum og 19 mínútum ...
Það er því ekkert annað uppi á teningnum en að halda áfram yfirferðinni á hausttískunni .
Eitt af því sem er mest áberandi þetta haustið eru risavaxin hálsmen .
Stóru hálsmenin koma í allskonar útgáfum , mest úr svona " gervigulli " , " gervidemöntum " og " gerviperlum " ...
Já þetta hljómar náttúrlega agalega en það er aldeilis hægt að leika sér með þetta ...
eða það hélt ég ! Frasinn " fake it til you make it " hefur alltaf hljómað eins og músík í mín eyru eða þar til ég hitti " vintage-séns " á bar ( að næturlagi ) .
" Vintage-sénsinn " hafði ég varla séð í áratug enda vorum við kornung þegar leiðir okkar lágu saman og síðan hefur hann mest búið erlendis .
Eftir að hafa spjallað saman í nokkra sund leit hann á mig og sagði : " Þetta hálsmen er allt of " cheap " fyrir þig Marta " ...
Mig langaði mest að öskra , sparka í sköflung og kýla í maga , en af því ég er vönduð setti ég upp sparibros og sagði honum að senda mér almennilegt hálsmen af meginlandinu .
Þar sem hálsmenið hefur ekki enn skilað sér geri ég ráð fyrir að það sé fast í tollinum ...
Mér finnst alltaf jafn áhugavert að sjá skoðanamuninn hjá körlum og konum þegar kemur að klæðaburði kvenna .
Kvenpeningurinn heldur oft og tíðum að hann sé algerlega " on fire " ef hann fylgir nýjustu tískustraumunum eftir bókinni , en eftir að hafa gert nokkrar persónulegar rannsóknir held ég að þetta sé rangt .
Karlar vilja að konur séu klassískar og alls ekki " cheap " .
Eða allavega þeir meðvituðu ( sem eru alls ekki allir ...
þetta er minnihlutahópur ) .
Það kom á daginn að alvöru körlum , þeim meðvituðu , finnst svona " drasl-hálsmen " alger viðbjóður og þeir skilja ekkert í okkur konunum að vera að veggfóðra á okkur hálsinn með þessu .
Þeim finnst stórir klunnalegir hringir líka agalegir ásamt ósmekklegum illa pússuðum skóm og stórum belgmiklum peysum .
Einn nefndi líka að allt of háir hælar væru " off " og að konur yrðu eins og gamlir bændur úr A-Húnavatnssýslu í þeim ( því fæstar í þeim gætu gengið á þeim ) .
Þannig að , ef þú ert á allt of háhæluðum skóm sem þú getur ekki gengið á , við belgmikla stóra peysur og með stóra og klunnalega skartgripi þá getur þú bara gleymt þessu ...
eða þannig .
Hver kona á auðvitað að fylgja hjartanu og gera nákvæmlega það sem henni sýnist og kona á alls ekki að klæða sig til að þóknast karli – þvert á móti .
Svo má ekki gleyma því að þegar öllu er á botninn hvolft vill karlpeningurinn yfirleitt hafa kvenpeninginn án fata ...
en það er önnur saga ! martamaria@mbl.is 