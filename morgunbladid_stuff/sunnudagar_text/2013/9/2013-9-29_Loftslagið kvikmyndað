Earth 101 er nýtt samstarfsverkefni Háskóla Íslands , alþjóðlegra loftslagsvísindamanna og kvikmyndagerðarfólks .
Markmiðið er að kynna kvikmyndagerðarfólki þær stóru og miklu breytingar sem eru að eiga sér stað í loftslagsmálum og hvetja það þannig til að gera málaflokknum skil .
Orri Páll Ormarsson orri@mbl.is Hugmyndin að Earth 101 kemur frá dr. Guðna Elíssyni , prófessor við Háskóla Íslands , og hefur verkefnið verið þrjú ár í undirbúningi .
" Ég hef lagt mikla vinnu í þennan undirbúning .
Loftslagsmál eru að mínu mati sá málaflokkur sem er mest aðkallandi í samtímanum og fólk ætti að leiða hugann að .
Þetta er einstakt tækifæri fyrir kvikmyndagerðarmenn til að setja sig inn í þessi mál og miðla sinni sýn í framhaldinu , " segir hann .
Að áliti Guðna er ekki einfalt að gera kvikmynd um loftslagsbreytingar .
" Heimildarmyndagerðarmenn sem taka á samfélagslegum vanda hafa yfirleitt eitthvað áþreifanlegt að sýna .
Loftslagsbreytingar eru á hinn bóginn hægfara og fyrir vikið erfitt að búa til sjónræna frásögn .
Það er þó til dæmis reynt að gera í myndinni Chasing Ice þegar kvikmyndagerðarmaðurinn stillir upp vélum sínum og bíður svo í ár til að sjá hvernig ísinn hefur hörfað á þeim tíma .
Þetta er raunveruleg tilraun til að draga fram breytingar í náttúrunni en mjög tímafrek .
" Guðni segir ótal sögur að segja .
Pólitískar , samfélagslegar , tengdar vistkerfinu og svo framvegis .
Í verkefninu munu menn meðal annars spyrja sig hvaða sögur sé hægt að segja og hvernig koma megi þeim á framfæri við almenning .
Lokaðar vinnustofur Meðal þátttakenda í Earth 101 verða Michael E. Mann , eðlisfræðingur og loftslagsfræðingur , nú forstöðumaður Earth System Science Center við Háskólann í Pennsylvania-ríki ; Stefan Rahmstorf , haffræðingur , loftslagsfræðingur og prófessor í eðlisfræði hafsins við Háskólann í Potsdam , Þýskalandi ; Peter Sinclair , áhrifamesti loftslagsbloggari í heimi og höfundur myndbandanna " Climate Denial Crock of the Week " , en hann starfar nú einnig fyrir Yale Forum on Climate Change and the Media ; Kari Norgaard , mannfræðingur og sérfræðingur í hugrænni sálfræði , höfundur bókarinnar Living in Denial ; Simon Brook , leikstjóri Indian Summer , og Bert Ehgartner , leikstjóri Die Akte Aluminum .
Þessar tvær heimildarmyndir eru hluti af heimildarmyndadagskránni Önnur framtíð á RIFF , sem nú stendur yfir , ásamt öðrum umhverfismyndum .
Fyrsti fundur Earth 101-hópsins verður í Reykjavík í næstu viku .
Um er að ræða lokaðar vinnustofur og verða fyrirlesarar fjórir .
Guðni segir góðan tíma gefast eftir hvern fyrirlestur til að spyrja spurninga og ræða málin .
" Auðvitað er það svo að kvikmyndagerðarmennirnir þurfa að hafa tíma til að meðtaka upplýsingarnar og velta hlutunum fyrir sér .
" Á sjötta tug þátttakenda Guðni reiknar með að hópurinn hittist einu sinni á ári til skrafs og ráðagerða , þess á milli verða einhverjir viðburðir .
" Þannig kom bandaríski blaðamaðurinn Chris Mooney til landsins fyrir um mánuði á vegum verkefnisins og meira verður gert að því að fá einstaka gesti til að fjalla um þessi mál , " segir Guðni .
Slíkir viðburðir verða opnir almenningi .
Alls verða um þrjátíu manns á fundinum að þessu sinni en Guðni segir þátttakendur fleiri , líklega á bilinu fimmtíu til sextíu .
Áhersla er lögð á að hafa alltaf fleiri kvikmyndagerðarmenn en vísindamenn á staðnum í hvert skipti .
Í tengslum við fundinn nú verður opinn umræðufundur á Hótel Borg á fimmtudaginn milli kl. 16.30 og 18 .
Þar verða bæði vísindamenn og kvikmyndagerðarmenn .
Þá munu Mann , Rahmstorf , Sinclair og Norgaard halda fyrirlestra í Háskóla Íslands , Háskólatorgi 105 , á laugardaginn eftir viku frá kl. 13 til 17 .
Þar er öllum heimilaður aðgangur .
Enn einn viðburðurinn verður á föstudaginn en þá mun bandaríski kvikmyndaleikstjórinn Anne Aghion sýna mynd sína My Neighboor My Killer og sitja fyrir svörum á Háskólatorgi 105 kl. 16 til 18 .
Skili vitundarvakningu Spurður hvenær hann vonist til að verkefnið beri ávöxt , það er kvikmyndir undir beinum áhrifum frá því fari að líta dagsins ljós , segir Guðni langt ferli fyrir höndum .
" Þetta mun taka tíma .
Einstaklingar eru þegar farnir að vinna að verkefnum og það kæmi mér ekki á óvart að fjögur til fimm verkefni yrðu komin vel áleiðis árið 2016 .
Það verður mjög spennandi að fylgjast með framvindunni .
" Væntingin sem Guðni hefur til verkefnisins er að það skili vitundarvakningu .
Hann er þeirrar skoðunar að margir hafi rangar hugmyndir um þróunina í loftslagsmálum og því þurfi að breyta .
" Fjölmiðlar eru stöðugt að flytja fólki rangar upplýsingar um ástandið og fyrir vikið er erfitt að bregðast við á skynsamlegan hátt .
Þá er ég bæði að tala um ríkið og einkageirann .
Að mínu mati snýst þetta ekki um pólitík , hægri og vinstri , eins og það gerir hjá mörgum .
Í stað þess að rífast um það hvort loftslagbreytingar séu að eiga sér stað eða ekki ættum við að einbeita okkur að því hvaða lausnir við veljum .
Því lengur sem við bíðum aukast líkurnar á vinstri lausnunum , að því kemur nefnilega að ástandið kallar á róttækar aðgerðir .
Ég er ekki viss um að hægrimenn átti sig á þessu .
" Grænar myndir á RIFF Umhverfis- og loftslagsmál eru í brennidepli í flokknum Önnur framtíð á RIFF-hátíðinni sem nú stendur yfir í Reykjavík .
Má þar nefna kvikmyndir eins og Grimmur grænn eldur : baráttan fyrir lifandi hnetti eftir Bandaríkjamanninn Mark Kitchell , Álöldin eftir Bert Ehgarter frá Austurríki , Framtíðin ástin mín eftir sænsk / breska leikstjórann Maju Borg , Indverskt sumar eftir Simon Brook , Revolution eftir Rob Stewart , Fljót breytir um stefnu eftir Kalyanee Mam frá Kambódíu , Leiðangur á enda veraldar eftir Daniel Dencik , Gráðugir ljúgandi bastarðar eftir Craig Rosebraugh , Loforð Pandóru eftir Robert Stone frá Bretlandi og Hvarfpunktur eftir Kanadamennina Juliu Szucs og Stephen A. Smith .
