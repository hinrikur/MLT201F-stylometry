Starfsnám hönnuða hefur verið að færast í aukana hér á landi og hönnunarnemar orðnir meðvitaðri um mikilvægi starfsreynslu .
Lærlingsstöður í hönnun eru oft illa eða ekki launaðar og deilt um hvort þær nýtast nemanum eða séu leið fyrir atvinnurekendur til að ná í ódýra starfskrafta .
Halla Helgadóttir hjá Hönnunarmiðstöð segir starfsnám til bóta en jafnvægis þurfi að gæta .
Sigurborg Selma Karlsdóttir sigurborg@mbl.is Aðstæður breyttust í íslensku hönnunarsamfélagi með tilkomu efnahagshrunsins .
Fyrir kreppu áttu ungir hönnuðir tiltölulega auðvelt með að fá vinnu í sínu fagi og öðlast þannig starfsreynslu .
Nú erum við þó farin að líkjast meira öðrum þjóðum þar sem ungt fólk hreinlega fær ekki atvinnutækifæri í sínu fagi .
Þar af leiðandi er starfsnám á sviði hönnunar að færast í aukana til þess að ungt fólk geti öðlast reynslu á því sviði sem það hefur áhuga á .
Ásókn erlendra starfsnema Hönnunarmiðstöð Íslands var stofnuð rétt fyrir kreppu og hefur í nokkurn tíma ráðið starfsnema .
Halla segir mikið af erlendum nemum hafa haft samband við Hönnunarmiðstöð varðandi starfsnám en einnig eitthvað af Íslendingum .
" Þetta er frábært tækifæri , líka til að sýna fram á hvað neminn getur gert og nýta sér tækifæri til að spreyta sig í þeirri grein sem hann er í , " segir Halla og bætir við að í sumum greinum sé ekki mikið af störfum í boði , til dæmis fyrir vöru- og fatahönnuði og sé því gríðarlega verðmætt fyrir fólk í þeim geira að komast utan í starfsnám til þess að kynnast faginu .
Með því að fara í starfsnám kemst fólk inn í fyrirtæki erlendis þar sem gríðarleg sérþekking er til .
" Þá kemst þú inn í ákveðinn bransa og öðlast reynslu sem þú hefur ekki tækifæri til í eigin landi .
Svo kemur þú heim og stendur miklu betur að vígi en aðrir , jafngamlir , með sama nám að baki en þá skortir þessa starfsreynslu .
" Jákvætt að kynnast fólki með mikla þekkingu á faginu Starfsneminn sjálfur fær innsýn í sína grein og kynnist fólki með mikla þekkingu .
Það skiptir vissulega miklu máli fyrir nemann að fá verðug verkefni en það er því miður ekki alltaf þannig .
" Í sumum geirum er talið að þetta sé misnotað .
Þá eru það gjarnan stór og flott fyrirtæki sem keyra mjög mikið á starfsnemum sínum .
T.d. ungir arkitektar sem komast hvergi inn nema í gegnum svona starfsnám og þegar það kemur að þeim stað að þeir eiga að fá borgað þá ráða fyrirtækin bara inn nýja starfsnema í staðinn .
Það er óheilbrigt , " segir Halla og bætir við að mikilvægt sé að gæta jafnvægis milli nema og atvinnurekenda svo að starfsnámið nýtist , sé verðmætt og hjálpi nemanum að fá fleiri atvinnutækifæri .
Í starfsnámi segir Halla það mikilvægt fyrir starfsnemann að vera opinn og vanmeta ekki sérþekkingu atvinnurekenda .
" Þú getur verið klár og haft mikið fram að færa en nauðsynlegt er að læra aðferðina og það hraðar þínu ferli áfram .
" 