Þorgerður Ingólfsdóttir kórstjóri hlaut á dögunum heiðursverðlaun Íslensku tónlistarverðlaunanna fyrir ómetanlegt frumkvöðulsstarf í tónlist og menningaruppeldi .
Hún stofnaði Kór Menntaskólans við Hamrahlíð árið 1967 og Hamrahlíðarkórinn árið 1982 .
Foreldrar Þorgerðar , Ingólfur Guðbrandsson og Inga Þorgeirsdóttir , voru bæði kennarar og Ingólfur varð þekktur kórstjóri .
" Fyrstu minningar mínar eru tengdar tónlist , " segir Þorgerður .
" Það var mikil tónlist á heimili okkar og við systurnar , sem erum fimm , sungum allar mikið og lærðum á hljóðfæri .
Þar ber ekki síst að þakka móður okkar , sem ól okkur upp í ást á tónlist .
Mamma minntist þess alla ævi þegar hún heyrði í fiðlu í fyrsta sinn , það var fegursti tónn sem hún gat hugsað sér .
Kannski var það þess vegna að við systurnar lærðum allar að spila á fiðlu sem börn .
Mamma var alltaf syngjandi .
Við heyrðum létt fótatak hennar þegar hún gekk upp tröppurnar syngjandi .
Hún aðstoðaði okkur systurnar við námið , saumaði öll föt á okkur og ég geng enn í fötum sem hún saumaði .
Mamma var mesti listamaðurinn í fjölskyldunni .
Hún lærði tónlist og tók söngkennarapróf , eins og pabbi .
Pabba dreymdi stóra drauma og mömmu ekki síður , en þetta var á þeim tímum þegar það þótti sjálfsagt að karlar færu frekar í framhaldsnám .
Mamma gerði allt til að hjálpa honum að komast til náms í tónlist .
Hún var einstök kona , mikil hetja og lífssnillingur .
Hún var grunnskólakennari og kenndi fulla kennslu allt sitt líf .
Á tímabili var sagt að mörg vandræðabörn í Reykjavík væru send til hennar vegna þess að hún hafði ótrúlega mikið lag á fólki og nærvera hennar var sterk og hlý .
Pabbi var mikið á faraldsfæti og þegar ég var rétt orðin átján ára flutti hann út af heimilinu .
Frá þeim tíma ól mamma okkur ein upp og vann fulla vinnu sem kennari .
Hún sá okkur fyrir öllu og lagði upp úr að við stunduðum framhaldsnám og það veitti henni mikla gleði að á tíu árum urðum við fimm systur stúdentar frá MR. Allar vorum við svo í háskólanámi .
" Hvað varð til þess að þú gerðir tónlistina og vinnu með ungu fólki að lífsstarfi ? " Ég er elst okkar systranna og reyndi að vera mjög ábyrg stóra systir , sem kannski átti sinn þátt í að ég fór að leiðbeina og kenna .
Í móðurættinni er mikið um kennara .
Móðuramma mín var kennari á tíma þegar sjaldgæft var að konur færu í slíkt starf .
Hún átti átta börn og sex þeirra urðu kennarar .
Ég hafði frá barnsaldri gaman af öllu sem sneri að músík og lærði á hljóðfæri sem unglingur en tvítug var ég kölluð til að kenna músík í Melaskóla í forföllum .
Þegar sú beiðni barst hugsaði ég með mér að það væri allt lagi að prófa þetta .
Þetta starf hafði mikil áhrif á mig , ég var ung og ég man hvað ég vandaði mig mikið .
Kennslan var svo skemmtileg og síðan hefur gleðin fylgt starfi mínu með ungu fólki .
Ég lauk prófi frá Tónlistarskólanum í Reykjavík og eftir það fór ég í framhaldsnám til Bandaríkjanna .
" Móðurást og kórvinir Þú stofnaðir Kór Menntaskólans við Hamrahlíð og síðar framhaldskór , Hamrahlíðarkórinn .
Þessir kórar skiptu ekki bara máli fyrir ungt fólk heldur einnig fyrir íslenskt tónlistarlíf .
" Þetta var algjört brautryðjandastarf í byrjun .
Það voru ekki til blandaðir skólakórar á þessum tíma og þetta var strembið í upphafi .
En með tímanum hefur kórstarfið vaxið og þroskast og verkefni kóranna í Hamrahlíð hafa verið margvísleg og fjölbreytt .
Þessir tveir kórar hafa verið eins konar lifandi tilraunasmiðja fyrir íslensk tónskáld sem hafa samið rúmlega hundrað verk fyrir þá .
Þorkell Sigurbjörnsson var kennari minn og náinn vinur , nánast eins og bróðir , og fyrsta verkið fyrir Kór Menntaskólans við Hamrahlíð setti hann inn um bréfalúguna mína vorið 1970 .
Íslensku tónskáldin hafa verið svo rausnarleg við okkur í Hamrahlíð , þau hafa treyst þessum ungu óreyndu kórsöngvurum fyrir tónsmíðum sínum og það oft á stórum stundum .
Jón Nordal og Atli Heimir Sveinsson hafa samið mikið fyrir kórana og fylgst með okkur og stutt alveg frá fyrstu árum kórstarfsins .
Og marga mætti nefna og eru þar líka tónskáld sem áður voru kórfélagar okkar .
Einnig hafa erlend tónskáld samið fyrir okkur og Arvo Pärt tileinkaði mér eitt af sínum kórverkum .
" Þarf ekki mikið úthald til að vera jafnlengi í kórstarfi og þú hefur verið ? " Mamma hafði mikið úthald og ég held að við systurnar höfum erft það frá henni að gefast ekki upp og reyna til hlítar að koma einhverju góðu áleiðis .
Í starfi eins og mínu er nauðsynlegt að hafa úthald .
Ég er ekki að spila á hljóðfæri eins og flautu eða fiðlu sem ég get sett í kassa , farið með heim til mín , æft mig á og átt svo við sjálfa mig hvort árangur náist .
Ég vinn með hljóðfæri þar sem allir strengirnir eru lifandi manneskjur .
Í rauninni hef ég aldrei litið á kórstarfið sem vinnu .
Kröfur um launakjör og vinnutíma eru ekki til í huga mínum í sambandi við kórstarfið .
Ég hugsa bara um að reyna að gera hlutina nógu vel og að finna tíma til þess .
" Þú hefur unnið með fjölda ungmenna í kórstarfi .
Er ekki erfitt að sjá svo á eftir þeim þegar þau yfirgefa kórinn og önnur verkefni taka við í lífi þeirra ? " Þetta er líklega að einhverju leyti sama kennd og þegar barn manns fer að heiman .
Ég bar ekki gæfu til að eignast börn og hef kannski yfirfært móðurástina á þessa kórvini mína , sem eru útvíkkuð fjölskylda mín .
Sú vinátta fylgir mér alltaf og svo bætast stöðugt nýir einstaklingar í hópinn .
" Sterkir áhrifavaldar Þú lærðir guðfræði um tíma , hefurðu áhuga á trúmálum ? " Ég lærði guðfræði um tíma eftir að ég lauk stúdentsprófi .
Guðfræðinámið var afar áhugavert þótt ég lyki því ekki .
Það hefur alltaf blundað í mér þörf fyrir að skynja og skilja eitthvað annað og meira en þennan veraldlega og vélræna heim okkar .
Ég hafði líka áhuga á kirkjutónlist og lítúrgíu og var undir miklum áhrifum frá dr. Róbert A. Ottóssyni , en heimili hans og konu hans var eins og aukaheimili mitt .
Róbert kenndi við guðfræðideildina .
Hann hafði ótrúleg áhrif á nemendur sína .
" Þú nefndir móður þína fyrr í þessu viðtali sem sterka manneskju sem hafði mikil áhrif á þig og Róbert Abraham sem áhrifavald .
Hverjir aðrir voru áhrifavaldar í þínu lífi ? " Fyrst og fremst var mamma sterkur áhrifavaldur .
Sigurður Nordal var mikill vinur mömmu minnar og okkar systra .
Hann vildi mennta mig sem unga stúlku og setti mér fyrir að lesa hinar ýmsu bækur og svo las hann fyrir mig og útskýrði lesefnið .
Ég bý enn að þessari kennslu hans .
Sigurbjörn Einarsson biskup var mér eins og annar faðir og við áttum mörg sterk samtöl um ævina um trúmál , heimspeki , listir og lífið .
Engel " Gagga " Lund var mikil áhrifakona í lífi mínu .
Innra með mér geymi ég lífsspeki frá öllu þessu fólki sem ég gríp oft til , ekki síst þegar ég er að komast í gegnum andlegan snjóskafl .
" Víkjum aðeins að einkalífinu og manninum þínum , Knut Ødegård .
" Knut er norskur , skáld og rithöfundur og ótrúlega næm manneskja .
Þetta var ekki menntaskólaást eins og ég verð vitni að alla daga með mínu kórfólki því við Knut vorum orðin vel fullorðin þegar við kynntumst .
Við höfum gengið góðan veg saman í nær 33 ár .
Við eigum mjög margt sameiginlegt og bæði lærðum við guðfræði sem ungt fólk , þannig að við erum samtals eiginlega einn guðfræðingur .
Við kynntumst í tengslum við hátíðarsamkomu í Niðarósi þar sem þýðing Knuts á Lilju , hinu stórkostlega kvæði Eysteins munks , var flutt .
Knut var afar áhugasamur um Ísland og íslensku alveg frá því hann var ungur maður og var búinn að þýða töluvert úr íslensku , eins og til dæmis Fljótt fljótt sagði fuglinn eftir Thor Vilhjálmsson áður en við kynntumst .
Thor hafði sagt mér frá Knut og sagði hann vera eitt af höfuðskáldum Norðmanna .
Ég sá fyrir mér Ibsen eða Björnson , eldgamalt skáld sem ætti erfitt um gang .
En Knut var sannarlega ekki þannig .
Hann talaði reyndar íslensku eins og frá 14. öld en það var svo mamma sem kenndi honum að tala mjög góða nútímaíslensku .
Nú er Knut að þýða öll Eddukvæðin fyrir sérstaka norska hátíðarútgáfu og fyrsta bindið með Hávamálum og Völuspá kemur út núna í maí .
" Þrautseigja og gleði Hvað hefur tónlistin gefið þér ? " Tónlistin er samtvinnuð tilveru minni og andardrætti og gerir mig að mér .
Það kostar mikið að ná árangri , kannski meira með hverju ári .
Þrautseigja og gleði er lykillinn að kórstarfinu .
Það þarf að æfa og æfa , hafa þolinmæði og úthald svo jafnvel lítið lag sé flutt vel .
Það er óvenjulegt á tímum þegar menn geta með því að ýta á einn takka strokað út það sem þeir gerðu og breytt öllu .
Ég get ekki ýtt á takka á kórnum og eytt út því sem ekki hljómar vel .
Ýtt síðan á annan takka og fengið velhljómandi kór .
Það er gott þegar vakin er athygli á góðu starfi ungs fólks og verkefnum þess .
Það fer oft hljótt um það miðað við margt annað .
Í starfi mínu með ungu fólki hef ég upplifað stórkostlega samheldni og séð manneskjuna þrá að standa sig , ná betri árangri og vilja jafnvel fara fram úr eigin getu .
Ég hef líka fundið þetta unga fólk verða snortið á þann hátt sem aldrei er hægt að útskýra .
Það finnur eitthvað innra með sér í samhljómi sem er svo miklu meira en tónninn sjálfur .
Það finnur þennan manneskjulega samhljóm .
Mér þykir ótrúlega vænt um að upplifa það .
" 