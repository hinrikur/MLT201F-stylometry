Marglyttum skolaði í þúsundavís á land í Garðabæ í byrjun ágúst og þótti óvenjuleg sjón .
Fyrr í sumar brá mörgum í brún við að sjá marglyttuger í Reykjavíkurhöfn .
Hvorugt telst þó óvenjulegt .
Árið 2006 fylltist Mjóifjörður af marglyttum .
Þær komust í laxeldiskvíar Sæsilfurs og brenndu fiskana með fálmurum sínum .
Slátra varð öllum fiski úr fjórtán kvíum .
Fréttir á borð við þessar má finna víða að úr heiminum .
2011 varð að slökkva á kjarnakljúfum í kjarnorkuveri á Skotlandi vegna þess að síur þess stífluðust af marglyttum .
Sama sumar var ströndum Benidorm lokað vegna marglyttna .
Árið 2006 var flugmóðurskipið Ronald Reagan , sem kostaði fimm milljarða dollara og er táknrænt fyrir hernaðarmátt Bandaríkjamanna , ofurliði borið af marglyttum .
Þúsundir marglyttna lögðust á kælikerfi kjarnaofnsins , sem knýr skipið og það varð að leita til hafnar í Ástralíu .
Slík tíðindi fara yfirleitt í furðufréttaflokkinn , en staðreyndin er sú að marglyttum fer fjölgandi og það gæti haft afdrifarík áhrif á lífríki hafanna .
Í sumar sögðu franskir sérfræðingar að þeir hefðu sannanir um að ofveiði smáfiska leiddi til fjölgunar á marglyttum .
Þeir skoðuðu hafið undan Namibíu þar sem veiðar eru frjálsar og Suður-Afríku þar sem veiðum á síld , sardínu og ansjósum er stjórnað .
" Á sjöunda áratugnum veiddust tíu milljón tonn af sardínum árlega við Namibíu .
Nú eru tólf milljón tonn af marglyttum komnar í staðinn , " sagði Philippe Cury , vísindamaður við Þróunarrannsóknarstofnunina í Frakklandi , um niðurstöðu rannsóknarinnar .
Undan S-Afríku varð enginn marglyttufaraldur .
Fyrr á þessu ári kom út bókin Stung ! On Jellyfish Blooms and the Future of the Ocean eftir Lisu-ann Gershwin .
Þar rekur hún tjónið , sem marglyttur geta valdið og spyr hver myndi trúa því að " skvapkenndur , lítill hlaupfiskur , sem vart er stærri en hænuegg og hefur hvorki heila , hryggjarstykki , né augu gæti lamað hagkerfi þriggja þjóða og þurrkað út heilt vistkerfi " .
Það gerðist í Svarta hafinu þegar marglyttutegundin mnemiopsis barst þangað í sjó , sem skip hafði tekið til þess að halda jafnvægi vegna þess að það var ekki með farm .
Áður en tegundin barst í Svarta hafið hafði sjávarútvegur í Búlgaríu , Georgíu og Rúmeníu , sem byggðist á veiðum á ansjósum og styrju , dafnað vel .
Á níunda áratug liðinnar aldar fór marglyttan að ryðja sér til rúms .
Ansjósan hvarf ásamt fleiri fisktegundum og síðan fylgdi styrjan með sín verðmætu hrogn .
Árið 2002 var heildarþyngd mnemiopsis-marglyttunnar orðin slík að hún var talin tífalt meiri en næmi öllum fiski , sem veiddist í öllum heiminum á einu ári .
Fjórar kenningar hafa verið settar fram um hvað gerðist .
Ein er að ansjósustofninn hafi hrunið vegna þess að marglytturnar átu hrogn þeirra og seiði .
Önnur að marglytturnar hafi étið sama fæði og ansjósurnar , sem fyrir vikið hafi drepist úr hungri .
Sú þriðja er að ofveiði hafi leitt til þess að marglyttan hafði meira æti en ella .
Fjórða tilgátan er að loftslagsbreytingar hafi valdið samdrætti á svifi eða ýtt undir fjölgun marglyttnanna .
Allir þessir þættir gætu líka hafa verið að verki .
Mnemiopsis -marglyttan varð ekki hamin fyrr en önnur marglyttutegund , beroe , barst fyrir slysni í Svarta hafið .
Hún er með vísi að tönnum og gat étið mnemiopsis-marglyttuna .
Það þurfti marglyttu til að stöðva marglyttuna .
Gershwin nefnir fleiri dæmi um hættuna af marglyttum og segir fulla ástæðu til að vera vakandi fyrir hættunni .
Marglyttur éta mikið og fjölga sér hratt .
Mnemiopsis getur étið tífalda þyngd sína á dag og stækkað um helming .
Þær eru ótrúlega lífseigar , þurfa lítið súrefni , geta fjölgað sér á marga vísu og eru nánast ódrepandi .
Ef marglytta er bútuð í fjóra hluta verða úr fjórar marglyttur .
Sumar marglyttur verða aðeins millimetri að stærð , en einnig eru dæmi um að marglyttur hafi orðið metri á breidd og tæplega hálft tonn .
Gershwin bendir á að undan suðurhluta Afríku hafi nú myndast fermílna ábreiða úr marglyttum , sem kæfi allt líf þar sem áður voru gjöful fiskimið .
Árið 2006 var heildarlífmassi fisks í heiminum talinn vera 3,9 milljónir tonna .
Lífmassi marglyttna var metinn 13 milljónir tonna .
Gershwin telur að þróuninni verði ekki snúið við úr þessu : " Ég tel í hreinskilni sagt að það sé aðeins tímaspursmál hvenær úthöfin eins og við þekkjum þau og þurfum á þeim að halda verði gerbreytt .
Engin kóralrif iðandi af lífi .
Engir voldugir hvalir eða valtar mörgæsir .
Hvorki humrar né ostrur .
" Marglyttur eru meðal elstu dýrasteingervinga , sem fundist hafa .
Fyrir um 550 milljónum ára tók fjölbreytni lífs í hafinu að aukast verulega .
Talið er að fyrir það hafi marglyttur að miklu leyti haft höfin út af fyrir sig .
Marglyttur eru því mjög lífseig lífsform .
Margar tegundir eru af marglyttum .
Þær hættulegustu finnast einkum við strendur Ástralíu og heita á latínu chironex fleckeri .
Þær geta verið um 30 cm á breidd og dregið á eftir sér 150 metra hala af þreifurum .
Þær eru baneitraðar .
Komist maður í snertingu við sex metra af þreifurum á hann að meðaltali fjórar mínútur ólifaðar .
Frá 1884 hafa 76 manns látið lífið vegna eitrunar frá þessari tegund af marglyttum í Ástralíu svo vitað sé og er ekki útilokað að fjöldi tilfella hafi annaðhvort verið greindur vitlaust eða ekki verið skráður .
Alþjóðamál Karl Blöndal kbl@mbl.is Það eina sem mun fljóta um verða risastórar marglyttur .
Ólafur Ragnar Grímsson , forseti Íslands , sagði að yrði ekkert gert til að snúa við hruninu í evrópskum fiskstofnum yrðu heimshöfin gjörsneydd öllu lífi líkt og eyðimörk á efnahagsráðstefnunni í Davos í janúar .
