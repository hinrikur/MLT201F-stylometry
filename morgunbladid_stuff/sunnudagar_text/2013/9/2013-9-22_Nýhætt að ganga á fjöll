Það hefur margt breyst frá því að Bogga , elsti íbúi Dalabyggðar , bjó sem barn í torfbæ í Saurbænum .
Aðbúnaður , þekking og aðgangur að ýmiss konar þjónustu hefur aukist gríðarlega og fólk þarf ekki lengur að haga innkaupum sínum eftir því hvað fæst í kaupfélaginu .
Blaðamaður settist niður með Boggu og ræddi lífið í torfbæjunum , dulræn málefni , kartöflurækt og sitthvað fleira .
" Ég er orðin svo slæm í skrokknum að ég hef bara ekki gert handtak í allan dag , " segir Bogga á Þverfelli á meðan hún þeytist um eldhúsið og ber á borð hvern kökudiskinn á fætur öðrum .
Hún linnir ekki látum fyrr en átta sortir eru komnar á borðið og vill endilega hella upp á kaffisopa líka , þrátt fyrir mótbárur mínar .
" Ég var aldrei kölluð nokkurn hlut annað en Bogga , " segir María Guðmunda Guðbjörg Ólafsdóttir þegar hún sest loks hjá mér við eldhúsborðið á Þverfelli .
" Foreldrar mínir kölluðu mig þetta en mér finnst það alveg hræðilega ljótt .
Hugsa sér að heita María og vera kölluð Bogga , " segir hún , hristir höfuðið og hlær .
Mér reynist þó erfitt að kalla hana nokkuð annað , enda hefur nafnið loðað við hana í hartnær öld eða frá því hún fæddist , 15. september 1916 .
Bogga er fædd og uppalin í Saurbæjarhreppi í Dalasýslu og er elsti núlifandi íbúi Dalabyggðar .
Hún hefur lifað tímana tvenna og minnist þess með andstyggð þegar hún bjó sem barn í torfkofa í Þurranesi .
" Það var bara baðstofan sem var lögð með fjölum en hitt var allt torf .
Maður var svo innilokaður í þessu , veggirnir hnausþykkir , upp undir metri líklega .
Það voru engin ljós og maður var að paufast þarna í myrkrinu í göngunum á milli herbergja .
Þetta situr svo í mér að ég get helst ekki farið inn í torfbæ enn þann dag í dag , " segir Bogga og hryllir sig .
" En ég átti góða æsku , ég ólst upp hjá mjög heiðarlegu og góðu fólki og átti bestu ömmu í heimi .
Ég átti ósköp gott miðað við aðra en ég varð snemma að byrja að vinna , það komst enginn hjá því .
Þetta var ekkert nema vinna .
" Friðrik huldulæknir vitjaði Bogga segir að fólk hafi ekki haft úr miklu að moða þegar hún var að alast upp .
" Fólk varð að fara vel með .
Það var óskapleg fátækt hér í Saurbænum , jarðirnar sumar voru ekki neitt neitt og heimilin barnmörg .
Þetta var stundum ansi naumt , " segir Bogga .
Eins hafi veikindi tekið sinn toll í sveitinni í gamla daga .
" Þegar berklarnir gengu yfir dó mikið af fólki úr tæringu .
Þessi tæring var alveg hræðileg .
Það var svo lítil þekking á smitvörnum á þessum tíma , það þurfti svo mikið hreinlæti og slíkt .
En berklarnir voru bara á ákveðnum bæjum , það var til dæmis fólk hér í sveitinni sem missti níu börn .
" Sjálf var Bogga meira og minna veik sem krakki .
" Frá um fjögurra ára aldri fékk ég alltaf hita ef ég fór út á veturna .
Það dugðu engar mixtúrur og læknirinn í Búðardal var búin að fyrirskipa að ég þyrfti að fara suður í gegnumlýsingu .
Um vorið þegar ég var átta ára dreymir mig hins vegar að það opnast dyrnar , inn kemur maður í brúnum jakkafötum og segir : " Ég er Friðrik huldulæknir .
" Ég man þetta svo vel að ég sé hann fyrir mér eins og ég er að horfa á þig núna , " segir Bogga .
" Ég var voða hróðug daginn eftir þegar ég kem fram og segi við pabba og mömmu : " Vitiði bara hvað , mig dreymdi hann Friðrik huldulækni .
" Þá fékk ég að vita að pabbi hafði skrifað til Margrétar á Öxnafelli og beðið hana að senda Friðrik huldulækni til mín .
En hann var sagður gera kraftaverk og það voru fleiri sem skrifuðu henni í von um lækningu .
Seinna um vorið fer ég svo suður í gegnumlýsinguna og þá kemur í ljós að ég hafði verið með bólgna eitla á bak við lungun en það var að batna og var komið svo langt á veg að ég þurfti ekki einu sinni meðul .
Og ég hef ekki fundið fyrir þessu síðan , " segir Bogga .
Hefur dreymt fyrir því helsta í lífi sínu Það voru margir mjög berdreymnir áður fyrr , að sögn Boggu .
" Pabbi og mamma voru til dæmis alveg geysilega berdreymin .
Mig hefur dreymt margt skrýtið um ævina en ég er bara búin að gleyma því flestu .
Sumt dreymir mig þó alltaf af og til .
Ef mig dreymir til dæmis að ég er á ferð og týni öðrum skónum er það fyrir andláti einhvers sem ég þekki .
Ef mig dreymir hins vegar að ég týni öðrum skónum og sokknum líka þá er það einhver skyldur mér sem fellur frá .
Ár eftir ár dreymdi mig að ég væri komin að Þverfelli en aldrei hvarflaði að mér að ég ætti eftir að eiga hér heima .
En ég er forlagatrúar og ég er sannfærð um að það er fyrirfram ákveðið hvað kemur fyrir fólk þegar það fæðist inn í þennan heim , " segir Bogga og bætir við að hana hafi dreymt fyrir öllu því helsta í lífi sínu .
" Hann Stefán frá Hvítadal dreymdi nú líka .
Hann kom oft að Staðarhóli og drakk kaffi hjá henni Margréti ömmu minni .
Hann var heilsulítill framan af ævinni og eitt sinn lá hann fyrir úti í Noregi og var vart hugað líf .
Amma spurði hvort hann hefði ekki haft áhyggjur af því að komast ekki aftur til Íslands þegar hann var svona veikur .
Hann svaraði , og ég man þetta orðrétt : " Nei , Margrét mín .
Mig dreymdi draum , " " hefur Bogga eftir honum með djúpri röddu og fornum talanda .
" " Mig dreymdi það að ég stóð á bakka stórfljóts og við hliðina á mér stóð draugur og hann var að berjast við það að koma mér út í fljótið en það endaði þannig að draugsi fór í fljótið en ég stóð eftir á bakkanum .
" " Fékk efni í tvær bleiur fyrir börnin Þrátt fyrir að hafa kveðskapinn segir Bogga að fólk hafi ekki haft margt til skemmtunar í gamla daga enda hafi það þurft að vinna mikið .
" Þó voru einstaka skemmtanir í félagsheimilinu á hólnum og þá var ég yfirleitt fengin í það að sjá um kaffið og veitingarnar .
Ég held að það hafi verið af því að ég var svo nálægt þarna í Þurranesi .
En það var ekki til nokkur hræranlegur hlutur á hólnum , ef það vantaði eitthvað var það sótt heim að Þurranesi .
Við fengum þvottabala úr stáli og settum í hann leirtau eins og við gátum og bárum þetta niður eftir á milli okkar ég og mamma .
Einu sinni var búið að pakka öllu niður og fara með niður á hól nema að það voru tveir sprungnir bollar eftir heima og heldurðu að það komi ekki gestir úr næstu sveit .
Ég gleymi þessu aldrei , " segir Bogga og hristir höfuðið .
" Það hafa nú margir drukkið kaffi hjá mér í gegnum tíðina .
Einu sinni þegar ég bjó á Staðarhóli og hann Bjössi frændi minn var með búðina þar komu 70-80 manns til hans á jólaföstunni og allt drakk það kaffi hjá mér .
Það þótti mörgum gaman að koma í búðina til hans Bjössa .
Hann byrjaði með hana þegar ég var tíu ára og hann var oft með öðruvísi varning en fékkst í Kaupfélaginu .
Það kom til dæmis ekki neinn svona jólavarningur eða glingur í Kaupfélagið , þar var hægt að fá kerti og spil en það var allt og sumt .
Það voru tveir gamlir karlar sem réðu þarna og voru ekki að selja óþarfa og það var alveg sami andinn í Króksfjarðarnesi .
Það mátti ekki selja neitt sem var óþarfi því þá færu unglingarnir að eyða að óþörfu .
Álnavara kom bara einu sinni á ári í Kaupfélagið og ég man að ég fékk efni í tvær bleiur fyrir börnin mín , " segir Bogga sem er ekki frá því að framboðið í Kaupfélaginu hefði verið annað ef konur hefðu fengið að koma að innkaupunum .
" Sjálf hafði ég mest gaman af því að lesa þegar ég var yngri .
Ég hafði líka snemma gaman af því að vinna í kálgarðinum og ég tala nú ekki um að fara á berjamó .
En ólukkans heyskapurinn hann leiddist mér alveg skelfilega .
Maður þurfti að slá allt með orfi og ljá og svo beit ljárinn minn aldrei neitt af því að ég var svo klaufsk að brýna .
Það var heldur enginn sléttur blettur þegar komið var niður á engjarnar , allt þúfur , oj barasta .
Það voru ekki þægindi til nokkurs hlutar hér áður .
Ég veit ekki hvað ég var gömul þegar það var leitt vatn inn í húsið til mín .
Maður þurfti að bera vatn langar leiðir , hvort sem var í íbúðarhúsið eða útihúsin .
Það eru komin svo margskonar þægindi núna en það var líklega mesti munurinn þegar rafmagnið kom .
Samgöngur eru náttúrlega ekkert sambærilegar heldur .
Bændurnir í sveitinni lögðu vegina sjálfir og gerðu það í áföngum .
Bílar komu ekki fyrr en svo seint , þetta voru bara hestar og kerrur ef það þurfti að flytja eitthvað .
" Fólk fór ekki til læknis út af smámunum Það liggur beinast við að spyrja Boggu hvort það hafi þá ekki verið erfitt að ná í lækni þegar samgöngur voru ekki betri .
" Það var ekki læknir nema í Búðardal og ekkert annað farartæki til en hestarnir .
Ef mikið lá við var farið niður að Stórholti og hringt í Bjarna Jensson í Ásgarði en þá voru komnir símar á báða þessa bæi .
Bjarni hafði hesta á járnum á veturna og hann sótti lækninn suður í Búðardal , það sparaði ferðina yfir Svínadalinn .
Aldrei tók hann borgun fyrir þetta .
En það var nú ekki alltaf verið að fara til læknis þótt eitthvað væri að , það bara þekktist ekki , " segir Bogga .
Ég velti fyrir mér hvernig hafi þá verið með ljósmæður , hvort þær hafi þurft að sækja alla leið í Búðardal líka .
" Nei , þær voru nú hérna í sveitinni .
Það var kona sem alltaf var fengin þegar þurfti á ljósmóður að halda en hún var ólærð og vildi aldrei sækja lækni .
Hún sagði bara " þetta kemur " og sat svo og beið , alveg sama hvað konurnar kvöldust .
Þær voru sumar ekki hrifnar af henni .
En svo kom Margrét Jóhannsdóttir , sem var lærð ljósmóðir , og þá fannst manni maður sérstaklega öruggur .
Hún var sérstaklega góð og örugg ljósmóðir og ég held að það hafi ekki verið nema einu sinni sem hún þurfti að kalla á lækni , " segir Bogga .
Lærðar og ólærðar ljósmæður leiða hugann að menntun og ég spyr Boggu út í hennar eigin skólagöngu .
" Ég gekk í skóla frá tíu ára aldri og fram að fermingu , það var nú ekki meiri skólaganga en það .
Það var kennt á bæjum í sveitinni , svokölluð farkennsla .
Svo fór ég í húsmæðraskólann á Staðarfelli einn vetur þegar ég var 16 ára .
Ég var allt of ung til að fara þangað , þetta var svo erfitt .
Við vorum látnar fara klukkan þrjú á nóttunni til að þvo þvottana svo þeir yrðu tilbúnir þegar skólahaldið hæfist á morgnana .
Heldurðu að fólki í dag yrði boðið upp á þetta ? " spyr hún .
" Þetta var svo ofboðsleg vinna , manneskja .
Ég ólst upp við að vinna frá því að ég fór að geta gert nokkurn hlut svo ég varð ekkert eftir mig en skólasystur mínar voru sumar eftir sig allt sumarið .
Það var dálítið knappt fæðið líka en hún vildi samt stúlkunum vel forstöðukonan , hún fröken Sigurborg .
Þetta var heiðurskona en hún sagðist sjálf hafa alist upp við strangt uppeldi og að hún væri ströng sjálf .
Námið var mest vinna en svolítið bóklegt líka .
Fröken Sigurborg bauðst til að kenna mér málfræði og dönsku eftir að skólanum lauk .
Hún sagði við mig : " María litla , þú hefur nóg í það að fara í framhaldsskóla .
" En mig langaði ekki , enda stóð það ekki til , það var nóg að kosta mig þetta .
Það fór líka sárafátt fólk héðan í framhaldsnám .
" Unnið á nóttunni á sumrin Þegar Bogga var ung var hún um tíma ráðskona hjá vegavinnunni og eldaði ofan í vinnumennina .
Þar kynntist hún lífsförunauti sínum .
Hann hét Jóhann Jónsson og var ættaður norðan úr Bitru en hann missti föður sinn mjög ungur og fluttist þá vestur í Reykhólasveit .
" Jóhann minn ólst upp í Bæ og var þarna fyrir vestan í vegavinnunni .
Það var ekkert húsnæði á lausu svo við fluttumst í Þurranes til pabba og mömmu , enda vildi ég vera í sveitinni .
Þeim féll vel saman Jóhanni og pabba , báðir hæglátir og stilltir menn .
Ég heyrði það einhvern tíma frá sveitunga mínum að það hefðu ekki liðið nema fáeinir mánuðir frá því við fluttum og þar til öllum í sveitinni var farið að líka vel við hann Jóhann , " segir Bogga brosandi .
Þau Jóhann áttu saman fjögur börn en misstu það elsta við fæðingu .
Nú eru afkomendurnir orðnir tuttugu og tveir og Bogga orðin fjórföld langalangamma .
Jóhann glímdi við parkinsonssjúkdóminn síðustu árin en hann lést árið 1986 .
Bogga hugsaði um hann heima í mörg ár eftir að hann veiktist .
" Ég hefði ekki getað hugsað mér að láta hann fara á einhverja stofnun .
Hann hélt allri hugsun og fylgdist alveg með , hann tapaði ekkert skynseminni .
En ég fór ekkert frá honum Jóhanni mínum þegar hann var orðinn svona veikur nema hann væri sofnaður .
Á sumrin , meðan bjart var , þá fór ég út að vinna á nóttunni , tína ber og fjallagrös eða vinna í kálgarðinum mínum .
Einu sinni vann ég svo lengi að það var komið að sólarupprás .
Það hafði verið svo hljótt , rollurnar og lömbin sofandi á túninu og fuglarnir létu ekki sjá sig , en svo þegar sólin kemur hérna upp yfir fellið spretta kindurnar upp og lömbin fara að sjúga og fuglarnir byrja að syngja hástöfum .
Ég get upplifað þetta aftur og aftur , " segir Bogga brosandi , " ég er ansi mikið náttúrubarn .
" Enginn vandi að halda garðinum arfalausum Og það er satt að Bogga hefur alltaf verið hrifin af landsins gæðum enda þekkt fyrir það í sveitinni að vera enn að stinga upp kálgarðinn sinn og setja niður kartöflur .
" Ég stakk nú ekki upp nema tvö beð í ár , ég er orðin svo slæm í skrokknum .
Hann sonur minn stakk svo upp það þriðja en ég setti niður í þau öll .
Ég mæli líka beðin og hvað er langt á milli kartaflnanna , ég er svolítið sérvitur , " segir hún og glottir .
" Ég er búin að komast að því að það er enginn vandi að hafa garðinn arfalausan .
Ef maður hreinsar þetta almennilega og tekur jafnóðum sést ekki arfablað í garðinum hjá manni , það er enginn vandi að halda þessu við .
Ég er nú bara með kartöflurnar núna og svolítinn rabarbara , hann er samt svo grófur að það er ekki hægt að sulta hann en það má nýta hann í graut .
Ég hef fengið rabarbara annars staðar frá þegar ég bý til sultu á haustin .
Hér áður var ég með ýmislegt fleira eins og rófur , salat , grænkál og hreðkur .
Þær voru svo fljótsprottnar , það var hægt að stinga þeim niður á milli kartöflugrasanna .
En það var voðalegt vesen með gulræturnar , maður þarf að setja þær eldsnemma niður , þær eru svo seinar til .
" Auk kartaflnanna og rabarbarans tínir Bogga mikið af berjum og býr til saft eða frystir þau til vetrarins .
Hún hefur líka gaman af því að ganga á fjöll og gerði það allt fram að 95 ára aldri .
" Ég sé nú eftir því en lappirnar segja nei .
Ég færi upp á fell núna ef löppin á mér væri skárri , " segir hún og strýkur yfir hnéð .
" Ég hef átt góða ævi hvað fólk snertir en ég hef oft verið slæm í skrokknum af gigt .
" Ég ákveð að þvo upp leirtauið fyrir þessa konu á nítugasta og sjöunda aldursári áður en ég kveð en henni finnst það nú óþarfi .
Hún er auk þess sannfærð um að ég sé að reyna að gera hana að aumingja með því að halda henni aðgerðalausri á snatti allan daginn og leyfa henni svo ekki einu sinni að þvo upp .
Mér finnst hins vegar að hún megi vel taka sér smáfrí af og til , þótt það sé ekki nema á hundrað ára fresti .
Steinn Steinarr " ekki mjög duglegur til verksins " Fyrst Bogga þekkti til skáldsins Stefáns frá Hvítadal lék blaðamanni hugur á að vita hvort hún hefði líka þekkt Stein Steinarr , sem bjó einnig lengi í Saurbænum .
" Já , já , ég sá nú hann Alla næstum því á hverjum degi þegar ég bjó á Staðarhóli , " segir hún og bætir við þegar hún sér að ég átta mig ekki strax , " hann hét Aðalsteinn en breytti svo nafninu sínu í Stein Steinarr .
Hann ólst mikið upp í Miklagarði hjá Steinunni móðursystur minni og Steingrími manninum hennar af því að móðir hans gat ekki haft hann hjá sér .
Hann var ekki mjög duglegur til verksins strákurinn en hann var bráðvel gefinn .
Jóhannes úr Kötlum var kennari einn vetur í Saurbænum og hann skynjaði það fljótt hvað strákurinn gat .
Steingrími þótti hann Alli ekki nægilega iðinn og hafði oft orð á því við hann .
En Steingrímur blótaði aldrei heldur notaði hann orðin hörmung og særing ef það var eitthvað sem honum þótti miður .
Eitt sinn þegar Alli kom yfir til okkar að Staðarhóli orti hann þessa vísu og þóttist hafa eftir Steingrími : Hörmung og særing að hugsa sér það og hreinasti voði strákurinn aftur stokkinn af stað og Steinunn í boði .
Það var voða mikið ort hér áður fyrr .
Það kunnu margir að búa til vísur .
Pabbi minn var eiginlega bara skáld , hann var meira en hagyrðingur , og þetta var í mömmu ætt líka .
Ég hef nú eitthvað sett saman sjálf í gegnum tíðina en það er nú meira til gamans .
Einu sinni var einhver að inna mig eftir því hvernig ég hefði það og þá svaraði ég þessu : Um mig vil ég ekki tjá ei er fögur myndin ; ég er bæði grett og grá og gömul eins og syndin .
Ég hef alltaf haft yndislegt fólk í kringum mig .
Hvar sem ég var hafði ég alveg einstaka nágranna .
Einhvern tíma hafði einhver gert mér góðverk og ég var að hugsa um hvað ég mætti alltaf góðu , þá varð þessi vísa til : Vináttan yljar sem vorblær á kinn .
Vináttan hugann kætir .
Vináttan auðgar andann minn , hún er aflið sem lífið bætir .
Einn morguninn þegar ég kom út á hlað sá ég að það hafði fennt í fjöllin um nóttina .
Það var orðið hráslagalegt og kalt en daginn áður hafði verið yndislegt veður .
Þá rann þetta upp úr mér : Fjöllin hvítu falda fold er bleiku að tjalda napran norðan kalda nótt hefur sett til valda .
" 