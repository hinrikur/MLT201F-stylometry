" Það má ekkert skilja krakkana eftir útundan .
Við höfum gert þetta áður og það er alveg stórkostlega fallegt og skemmtilegt .
Börn virðast vera metalhausar að upplagi , " segir Snæbjörn Ragnarsson , bassaleikari í Skálmöld en bandið , ásamt Dimmu og Strigaskóm nr. 42 , mun spila á þungarokkstónleikum fyrir allan aldur laugardaginn 31.ágúst á Gamla Gauk .
Síðar um kvöldið verða síðan tónleikar fyrir 20 ára og eldri .
Þetta er ekki í fyrsta sinn sem Skálmöld leikur fyrir yngstu aðdáendur sína sem eru fjölmargir .
" Ég var einmitt að rifja það upp hvað mig langaði alltaf að fara á tónleika með Strigaskóm nr. 42 [ sem er uppáhalds íslenska hljómsveitin hans Snæbjörns frá upphafi ] en var of ungur .
Það var hreinlega ósanngjarnt .
Núna , meira en 20 árum seinna , er þess vegna geðveikt að geta spilað fyrir krakkana , hafa Strigaskóna með og Dimmu að auki .
Mér finnst hreinlega eins og við séum að leiðrétta gamlan misskilning með þessu .
Við höldum líka verðinu niðri til að fólk ráði við að koma með alla fjölskylduna .
Svo er bara bjór um kvöldið , " segir Snæbjörn fullur tilhlökkunar .
" Þetta verða síðustu tónleikarnir okkar á Íslandi um óákveðinn tíma , eftir þetta tekur við 6 vikna Evróputúr og svo beint heim í tónleika með Sinfóníuhljómsveit Íslands .
Ég held að það sé allra skemmtilegasta sem ég geri í heiminum að spila fyrir Íslendinga og það verður gaman á morgun , ég lofa – fyrir alla konur og kalla , fullorðna sem börn .
" 