Egglaga demantur sem nefndur er bleika stjarnan verður boðinn upp hjá uppboðsfyrirtækinu Sotheby ' s í nóvember .
Býst uppboðshaldarinn við að steinninn verði sleginn á yfir 50 milljónir dollara eða sex milljarða króna .
Gangi það eftir verður bleika stjarnan dýrasti demantur heims og skákar hinum svokallaða Graff Pink sem er sá dýrasti hingað til og var sleginn á rúma fimm milljarða króna .
Bleika stjarnan er tvisvar sinnum stærri en sá demantur .
Bleika stjarnan er 59,60 karöt , ummálið er 2,69 X 2,06 sentimetrar og vegur hann 11,92 grömm .
Bleikir demantar eru mjög sjaldgæfir og eru yfirleitt í kringum fimm karöt .
59,60 er því nánast út úr kortinu .
Demanturinn var grafinn upp í óþekktu landi í Afríku árið 1999 en Sotheby ' s neitar að gefa upp landið .
Hann var keyptur af óþekktum aðila árið 2007 og var kaupverðið ekki gefið upp .
Alls tók 20 mánuði að skera demantinn til .
Jarðfræðistofnun Bandaríkjanna ( GIA ) gefur steininum hæstu einkunn , bæði hvað varðar skýrleika og lit en slíkt er afar sjaldgæft , nánast óþekkt .
