Ég byrjaði snemma , þetta í kringum fermingu eða 14 ára .
Ég byrjaði að vinna í eldhúsinu á sjúkrahúsinu á Húsavík , hjá afa mínum , " segir Gústav spurður að því hvernig leið hans lá inn á brautir matreiðslunnar í upphafi .
Afi hans og nafni , Gústav Axel Guðmundsson , var um langt skeið kokkur á fyrrnefndu sjúkrahúsi og réð strák til starfa .
Þar með virðist fræinu hafa verið sáð , eitt leiddi af öðru og árið 2008 útskrifaðist Gústav yngri sem matreiðslumaður .
Í dag heldur hann um stjórnartaumana á veitingastaðnum Sjávargrillinu á Skólavörðustíg .
Þrátt fyrir að hafa einkum verið viðloðandi sjávarréttastaði í gegnum tíðina , en Gústav lærði m.a. á veitingastaðnum Sjávarkjallaranum sem var og hét , hefur hann ekki síður gaman af því að vinna með kjöt .
" Það er til dæmis bara gaman að tvinna saman kjöt og fisk í matseldinni , " bætir hann við og segir lítið mál .
Gústav gefur Sunnudagsblaðinu hér uppskrift að ljúffengum forrétti .
Ekki er að undra að beikon komi þar við sögu en Gústav og Sjávargrillið eru á meðal þeirra staða sem þátt taka í Reykjavík Beikon Festival-götuhátíðinni , sem haldin er í þriðja skipti á Skólavörðustígnum um helgina , þ.e. á laugardeginum .
Í fyrra lögðu ríflega tíu þúsund manns leið sína á viðburðinn , þar sem ýmsir veitingastaðir , á og við götuna , buðu upp á beikon í ýmsum útfærslum .
Hefur hátíðinni heldur betur vaxið fiskur um hrygg frá því að vinahópur , kenndur við Beikonbræður , blés fyrst til hennar í miklu smærri mynd til gamans fyrir bandaríska beikonáhugamenn í heimsókn á Íslandi árið 2011 .
" Þetta er létt og skemmtileg hátíð og frábær viðbót við til dæmis Kjötsúpudaginn , sem við höfum haldið hátíðlegan á Skólavörðustígnum undanfarin ár , " segir Gústav .
" Beikonið er líka mjög skemmtilegt hráefni , sívinsælt og gaman að vinna með .
Það er hægt að útfæra það á ýmsan hátt annan en bara steikja það á pönnu með eggi , " bætti hann við .
Í ár ætluðu menn á Sjávargrillinu að bjóða upp á skemmtilega útfærslu á þorski og beikoni á sínum bás en í fyrra buðu þeir upp á rétt úr döðlum , beikoni og svínasíðu .
Átti Gústav ekki von á öðru en stemningin yrði ekki síðri nú en áður enda fjölbreyttir réttir á smakkseðlinum sem fyrr , m.a. beikon í plokkfiski , á pítsum o.s.frv. Nýbreytni í ár væri að gestir keyptu sér matarmiða sem framvísa þyrfti til að fá rétti afhenta en allur ágóði af sölu þeirra rennur til stuðnings hjartadeild Landspítalans .
" Maður telur sig bara heppinn að fá að reka fyrirtæki við svona flotta götu og láta gott af sér leiða í leiðinni , " bætti kokkurinn frá Húsavík við að endingu , léttur í bragði .
Léttsaltaður þorskur í beikonveislu Forréttur fyrir fjóra Þorskur ( hnakkastykki ) 300 g þorskur 6 msk .
salt 4 msk .
sykur 1 sítróna 1 appelsína sítrónuolía Skerið þorskinn niður í 60 g bita .
Blandið salti og sykri saman , rífið í rifjárni eða skrælið börk af sítrónu og appelsínu og blandið saman .
Látið fiskinn liggja í þessu í 4 klst. Skolið síðan blönduna af .
Hellið þessu næst sítrónuolíu yfir fiskinn .
Bakið að svo búnu í ofni á 180 gráðum í 10 mín .
Beikonkrem 1 pakkning beikon ( Ali ) 1 stór kartafla 600 ml rjómi Skerið beikonið niður og steikið á pönnu .
Skerið næst kartöfluna í teninga og setjið út á .
Hellið síðan rjómanum yfir og látið sjóða í 4-5 mín .
Setjið svo allt í blandara og látið vinna , þar til að kremið verður alveg maukað .
Gott er að taka það síðan í gegnum sigti .
Stökkt beikon 1 pakkning beikon ( Ali ) Steikið á pönnu í 5 mín. , látið það svo inn í ofn á 150 gráður þar til að það er orðið stökkt .
Sýrðar agúrkur 1 agúrka 1 dl vatn 1 dl edik 1 dl sykur Skerið agúrkuna í litla bita og setjið í skál .
Setjið því næst vatn , edik og sykur í pott og hitið upp á blöndunni þar til sykurinn hefur bráðnað .
Hellið loks vökvanum yfir gúrkurnar og látið kólna í ísskáp .
Raðið fiskinum á disk , með bæði beikonkremi og beikoni .
Skreytið með sýrðum agúrkum og ferskri sólselju ( dilli ) .
