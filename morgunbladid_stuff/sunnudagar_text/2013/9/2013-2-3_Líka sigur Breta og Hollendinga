Ég tel þetta ekki dóm gegn breskum eða hollenskum hagsmunum .
Þetta er skynsamur dómur sem við ættum öll að fagna .
Hann skerpir skilning á markaðslögmálunum og þeirri aðgreiningu sem verður að vera á milli hins opinbera og einkageirans .
Einkafyrirtæki eiga ekki að geta komið skuldum sínum yfir á hið opinbera .
" Þessi ummæli eru ekki frá íslenskum skattgreiðanda í sigurvímu eftir Icesave-niðurstöðuna , heldur eru þau lausleg þýðing á viðbrögðum lesanda bresks dagblaðs í kjölfar EFTA-dómsins .
Og hann var ekki sá eini sem brást þannig við .
Viðbrögð sem þessi voru nokkuð almenn hjá evrópskum lesendum þessa stórblaðs daginn sem dómurinn féll .
Þannig sagðist annar styðja niðurstöðuna heilshugar , Íslendingar hefðu gert rétt með því að neita að greiða skuldir sem ekki væru þeirra og þeir sem ekki treystu sér til að una því hefðu aldrei átt að taka þátt í þeirri áhættu sem bankastarfsemi fylgir .
Það er ekki aðeins íslenskur almenningur sem fagnar niðurstöðunni , það gera líka skattgreiðendur í öðrum löndum .
Og þegar stóra samhengi þessa dóms verður skoðað verður það án efa skilningur flestra að dómurinn hafi verið réttur , mikilvægur og sanngjarn .
Mun þá engu skipta að vegna skammtímahagsmuna hafi ESB og einstaka aðildarríki sagt niðurstöðuna óvænta , óskiljanlega og ósanngjarna .
Réttlætið sem dómurinn felur í sér mun blasa við öllum og tryggja að sigurinn verður ekki aðeins Íslands , heldur einnig almennings í þeim ríkjum sem sóttu málið og Evrópu allrar .
Líkt og ljómandi ljúfur frændi minn , sem sagði JÁ í þjóðaratkvæðagreiðslum þar sem við flest sögðum NEI , og hefur nú sagt að hann hafi aldrei verið ánægðari með að hafa haft rangt fyrir sér , munu þessar þjóðir líka sjá að kröfur þeirra voru rangar .
Enda voru þær aldrei kröfur almennings í ESB eða kröfur almennings í einstökum löndum .
Þær voru kröfur stjórnvalda , studdar af yfirþjóðlegum stofnunum og kröfuhöfum , sem kusu að nota vald sitt til að beita lítið land í erfiðri stöðu hörku , óréttlæti og þvingunum .
En ef marka má fjarlægðina sem var á milli íslenskra stjórnvalda og íslensks almennings í þessu máli , er ekki ólíklegt að einhver munur hafi verið á viðhorfum ESB , evrópskra ríkisstjórna og þeirra sem þar búa .
Niðurstaða EFTA-dómstólsins er sannarlega áfall fyrir bresku og hollensku ríkisstjórnirnar en hún er sigur fyrir almenning í þessum löndum .
Almenningur , sama hvar hann býr , veit nefnilega yfirleitt betur en stjórnvöld og stjórnmálamenn hvað er fólkinu sjálfu fyrir bestu .
Og þessi sami almenningur veit og skilur að fólk sem ekki tók áhættu á ekki að þurfa að greiða skuldir þeirra sem það gerðu .
Frelsinu á að fylgja ábyrgð en aldrei ríkisábyrgð .
Þetta skilur íslenskur almenningur , en líka breskur , hollenskur og evrópskur almenningur .
Það væri óskandi að stjórnvöld þessara landa hefðu sama skilning .
Hanna Birna Kristjánsdóttir hanna.birna.kristjansdottir@reykjavik.is 