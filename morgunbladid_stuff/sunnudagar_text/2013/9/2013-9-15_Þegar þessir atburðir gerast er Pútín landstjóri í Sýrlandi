Fyrst eftir kjör Ronalds Reagans sem forseta Bandaríkjanna var algengt að reynt væri að gera lítið úr honum , gáfum hans og andlegu atgervi .
Reagan lét sér fátt um finnast enda tilheyrði hann því fámenni sem var hvorki upptekið af því sem um það var sagt eða persónu sinni að öðru leyti .
Hann varð heimsfrægur maður en þó frægastur fyrir það hve létt hann átti með að eiga samtal við þjóð sína .
" The Great Communicator " er eins og annað nafn á þessum 40. forseta Bandaríkjanna .
Frambjóðendum úr röðum beggja stóru flokkanna þykir mest um vert að vera taldir líkjast Reagan í framgöngu eða búa að nokkru yfir þeim hæfileika hans sem talinn er hafa dugað honum best í forsetaembættinu .
Horfið sjálfstraust Fyrirrennari Reagans í forsetaembættinu , Jimmy Carter , var samviskusamur forseti , jafnvel svo að með eindæmum þótti .
Hann var sagður vera að 18 tíma á sólarhring og setja sig inn í hvaðeina , stórt og smátt .
Enginn var betur að sér um þær skýrslur sem inn í Hvíta húsið bárust en forsetinn .
Hann hafi að auki verið óspilltur og velviljaður forseti og ekki fjölþreifinn í kvennamálum eins og þrír flokksbræður hans á forsetastóli á síðustu öld þóttu vera .
Samt er naumast um það deilt í Bandaríkjunum að Carter hafi verið misheppnaður forseti .
Þess vegna tapaði hann embættinu í hendur Reagans .
Fjölmörg verkefni biðu Reagans er hann tók til starfa , hvort sem horft var til innanlandsmála eða út á við .
Reagan taldi öll sín framtíðarverkefni þó sameinast undir einum hatti .
Hann yrði að endurreisa sjálfstraust Bandaríkjanna .
Og fáir neita því að það tókst Ronald Reagan .
Hann er einn af fáum forsetum Bandaríkjanna sem fóru vinsælli frá forsetaembættinu en þeir komu í það átta árum fyrr .
Þótt Reagan hefði létt yfirbragð , með sögur og gamanyrði á vörum við flest tækifæri , sýnir sagan að hann gat verið harður í horn að taka .
Hann átti ríkulegan þátt í sigri á Sovétríkjunum í vopnakapphlaupinu og þau úrslit urðu til þess að kerfið hrundi endanlega og kommúnisminn í Austur-Evrópu og ríkjum fyrrverandi Sovétsins hvarf eins og dögg fyrir sólu kapítalismans .
Gorbachev , síðasti sovétleiðtoginn , hefur sagt að þótt hann hafi átt góð samskipti við Reagan og vinsamleg varð honum ljóst að hann svifist einskis ef hann teldi það þjóna sinni meintu góðu baráttu .
Þegar vopnakapphlaupið hafi verið farið að reyna verulega á efnahagslegt þrek Sovétríkjanna hafi Reagan beitt sér af mikilli hörku við olíuframleiðsluríkin um að lækka verð á olíu umfram það sem eðlilegt gæti talist .
Slík lækkun var auðvitað til stundarvinsælda fallin heima fyrir , en það var ekki efst í huga forsetans .
Olíusala var eina raunverulega gjaldeyrisuppsprettan sem Sovétmenn bjuggu við .
Verðlækkun á olíufatinu kom sér bölvanlega fyrir þá , þegar þeir voru við það að springa á limminu í vopnakapphlaupinu .
Frá þessu sagði gamli aðalritarinn í nýlegu sjónvarpsviðtali .
Mannjöfnuður Mörgum verður hugsað til Reagans og forsetatíðar hans um þessar mundir og honum og Obama forseta er stillt upp til samanburðar vegna þeirrar stöðu sem nú er uppi í Bandaríkjunum í innanlandsmálum og áliti heimsbyggðarinnar á þeim .
Það fer ekki á milli mála að enn á ný hefur mjög dregið úr sjálfstrausti Bandaríkjamanna , þótt það liggi sennilega ekki jafnlágt og þegar það var lægst í tíð Carters .
Barack Obama var mjög vellukkaður forsetaframbjóðandi .
Hann safnaði í kringum sig hópi hæfileikafólks af fjölmörgum sviðum sem treysti mjög baráttu hans .
Hann sló á réttu strengina í ræðum sínum , sem hann flutti af eldmóði og sannfærði nægilega marga Bandaríkjamenn um að hann væri kyndilberi vonarinnar í kosningunum en ekki andstæðingur hans .
Þegar að endurkjöri hans kom fjórum árum síðar þótti hann ekki standa sterkt og repúblikanar voru sigurvissir í upphafi kosningabaráttunnar .
Það dró ekki úr þeirri vissu þegar Mitt Romney þótt hafa betur í einvígi þeirra Obama .
En repúblikunum urðu á margvísileg mistök í baráttunni og Obama náði sér á strik á ný og vann sannfærandi sigur .
Fréttaskýrendur hafa haft á orði að Obama þyki augljóslega gaman að því að vera forsetaframbjóðandi en njóti sín síður sem forseti .
En fyrrverandi stuðningsmenn hans og aðdáendur eru margir farnir að efast um fyrir hvað hann standi .
Hann hefur enn ekki efnt loforð sitt um að loka sérstökum fangabúðum meintra hermdarverkamanna á Kúbu .
Hann hefur staðið fyrir sívaxandi persónunjósnum leyniþjónustustofnana gagnvart almennum borgurum , jafnt Bandaríkjamönnum sem öðrum , og hefur þótt mjög harðhentur í garð uppljóstrara um slíka iðju hins opinbera .
Hann hefur sjálfur persónulega haft hönd í bagga með að velja fórnarlömb sprengjuárása úr ómönnuðum árásarvélum í fjölda landa .
Sumum þykja þessir þættir klæða friðarverðlaunahafa Nóbels fremur illa .
En aðrir benda á að Obama hafi unnið að því að kalla bandaríska hermenn heim frá Írak og Afganistan .
Fyrirsjáanlegt er að horfurnar í þeim löndum eru ömurlegar þegar herliðið verður á bak og brott .
En það er ekki sök núverandi forseta Bandaríkjanna segja stuðningsmenn hans og hafa töluvert til síns máls .
Veikluleg staða En það sem einkum veikir stöðu Obama um þessar mundir og dregur jafnt og þétt úr sjálfstrausti Bandaríkjanna út á við eru ekki þessi atriði .
Þótt yfirvöldum í Washington hafi tekist mun betur að bregðast við banka- og efnahagskreppunni en starfsbræðrum þeirra austanhafs í Brussel og einstökum ríkjum Evrópu er ekki allt sem sýnist vestra .
Stórkarlaleg peningaprentun seðlabanka Bandaríkjanna annars vegar og veik fjármálastjórn forsetans og stjórnar hans hins vegar er sem tifandi sprengja .
Seðlabankinn dælir út peningum á útsöluprís .
Á meðan sú gleði stendur brosa þeir breitt á Wall Street og pappírar þeirra glansa .
Svo lengi sem menn fá ótæpilegt fé á lágum vöxtum setja þeir fé í fjárfestingar sem ekki endilega uppfylla ströngustu kröfur og jafnvel fjarri því , þar á meðal í þróunarríkjunum .
Þegar seðlabanki Bandaríkjanna verður að axla á ný hlutverk gleðispillis og dollaraúrfellinu styttir upp kippa menn að sér þeirri hendinni fyrst .
Þá bregður þeim illa í nývaxtarríkjunum þegar féð er rekið aftur í réttina heima .
En nú er staðan orðin sú að viðskiptajöfrar á Vesturlöndum geta ekki látið sér fátt um finnast þótt nývaxtarmenn fái að svitna .
Ríkin sem í hlut eiga eru ekki aðeins nývaxtarríki .
Þau eru markaður sem heimskapítalisminn er orðinn háður og getur ekki án verið .
Bandaríkin eru í fyrsta sinn í sögunni orðin mjög háð efnahagsþróun í öðrum heimshlutum , svo sem í Kína og í Asíu almennt og að nokkru í Evrópu .
Þeir eru ekki lengur með einkaréttinn á gæfusmíði efnahagsmála í veröldinni .
Þeir eru ekki lengur eingöngu í hlutverki gerandans .
Nú verða þeir um margt að deila kjörum með þolendunum líka .
Hikandi herveldi tapar áhrifum Og þótt enn séu Bandaríkin mesta hernaðarveldi heims og ekkert annað ríki nærri því að skáka þeirri stöðu næstu árin er þar ekki heldur allt sem sýnist .
Obama hefur veitt litla eða ómarkvissa forystu út á við .
Hann misskildi eða vanmat áhrif valdatöku Bræðralags múslíma í Egyptalandi .
Friðarverðlaunahafinn kunni ekki við að standa með egypska hernum þegar hann komst ekki hjá að grípa inn í atburðarásina í landinu .
En Obama treysti sér ekki heldur til að kveða upp úr um að herinn hefði framið valdarán , að vísu tilneyddur .
Obama veitti ekki forystu heldur elti Sarkozy og Cameron í Túnis og Líbíu .
Hann fékk samþykkt í Öryggisráði Sameinuðu þjóðanna að Nató mætti sjá til þess að einræðisherrar þessara ríkja beittu ekki flugher sínum gegn almennum borgurum .
Pútín beitti ekki neitunarvaldi í það sinn .
Hann sat hjá .
En Natóríkin breyttu flugherjum sínum í flugher uppreisnarmanna og þverbrutu þannig samþykkt öryggisráðsins .
Pútín segist nú brenndur af þeirri framgöngu og var um sig .
Þess sjái stað í öryggisráðinu .
Eftir að Cameron varð fyrsti forsætisráðherrann í sögu Bretlands til að fá ekki þingið með sér í hernaðaraðgerðir leist Obama ekki á að herja á Sýrland án heimildar öryggisráðsins , án síns tryggasta bandamanns og án atbeina Bandaríkjaþings .
Reynt hefur verið að hrósa Obama fyrir að kúvenda , hvað þetta varðaði , eftir að hafa málað sig út í horn .
Þegar einungis 27 þingmenn af hálfu fimmta hundraði í fulltrúadeildinni höfðu heitið forsetanum stuðningi við beiðni hans um árás á Sýrland var öllum ljóst að hann hafði ekki stöðu til aðgerða .
Því greip hann fegins hendi hugmynd um að Sýrland myndi samþykkja að koma efnavopnum sínum undir annarra stjórn .
Stuðningsmenn forsetans reyna nú að spinna þann þráðinn að hótanir hans hafi skilað þessu .
En vandinn við spunann þann er sá , að þær hótanir voru innistæðulausar , eins og staðan í þinginu sannaði .
Nú þykir flestum sem um málin fjalla að Obama hafi stórlega veikt stöðu sína og traust til hans sé í lágmarki .
Vinir Bandaríkjanna treysti honum ekki og óvinir þeirra óttist hann ekki .
Ýmsir í heimalandi forsetans súta það ekki þótt staða Obama sé slæm .
En þeir gera sér grein fyrir því , að sá böggull fylgir skammrifi að álitið á Bandaríkjum sem slíkum lýtur sömu lögmálum .
Klerkaveldið í Íran horfir á atburðarásina með eftirtekt .
Ekki er líklegt að þeir sem þar ráða öllu , beintengdir við spámanninn , telji nauðsynlegt við þessar aðstæður að hægja á áætlunum sínum um að komast fyrr en síðar í hóp kjarnorkuvelda .
Þá væri fum og fótaskortur friðarverðlaunahafans orðið dýrkeypt .
