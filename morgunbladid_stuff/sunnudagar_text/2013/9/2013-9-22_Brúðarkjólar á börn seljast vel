Í leikfangaversluninni Toys ' R ' us er hægt að kaupa brúðarkjól í barnastærð , allt niður í stærð 116 .
Að sögn talsmanns verslunarinnar selst kjóllinn vel .
Umboðsmanni barna þykir hugmyndin um barnabrúðarkjól undarleg .
Sálgreinir segir heilbrigt að börn máti sig í hlutverk fullorðinna en að með því að kyngera leikföng sé börnum þröngvað inn í staðalímyndir .
Börn eru sífellt að máta sig inn í hlutverk fullorðinna í leik , hvort sem það er að fara á kostum í plasteldhúsi með tilheyrandi áhöldum eða bregða sér í ýmis hlutverk sem finnast í hversdagslífinu .
Leikfangabúðin Toys ' R ' Us á Íslandi selur fjöldann allan af leikföngum og búningum en Sunnudagsblaði Morgunblaðsins barst ábending um að þar væri seldur brúðarkjóll fyrir litlar stúlkur .
Margréti Maríu Sigurðardóttur , umboðsmanni barna , þykir hugmyndin um barnabrúðarkjól undarleg .
" Mér finnst þetta vægast sagt óheppilegt .
Ég þakka þó fyrir að fólk komi svona ábendingum á framfæri og standi vörð um börn , " segir hún .
" Mér finnst þetta ekki í takt við tíðarandann .
" Litlar stúlkur verði litlar konur Sæunn Kjartansdóttir sálgreinir telur að oft sé verið að kyngera börnin og jafnvel ýta stúlkum út í það að vera litlar ungar konur .
" Börn eru auðvitað alltaf að leika sér og eru mikið í hlutverkaleik , hvort sem það er að leika brúði , galdranorn , búðarkonu eða lækni .
En það er mikilvægt að þau séu frjálsari með það að nota hugarflugið og sinn eigin heim , sín eigin gervi , til dæmis með búsáhöldum eða fötum af mömmu og pabba , fremur en að þeim sé þröngvað inn í staðlaðar ímyndir sem seljendur ákveðinnar vöru ákveða að börn eigi að leika sér með , " segir Sæunn .
" Auðvitað eru börn að sífellt að máta fullorðinshlutverkið og þar á meðal þetta , að giftast vini sínum , mömmu og pabba eða því um líkt .
Það er bara heilbrigt og eðlilegt og getur verið skrautlegt og allavega .
En með svona löguðu er svolítið verið að hefta sköpunargleðina .
" Frjálsari sköpunargleði Hugmyndin um að vera prinsessa er vinsælt gervi í leik hjá ungum stúlkum og telur Sæunn að umræddur barnabrúðarkjóll sé ákveðin tenging við þá ímynd .
" Brúðkaup í dag hafa þessa prinsessuhugmynd á bak við .
Þetta snýst ekki aðeins um það að bindast manninum heldur er heilmikið ferli sem brúðkaupi fylgir og oft fara margar vikur í að undirbúa útlit verðandi brúðar .
Það má segja að hún fái að vera prinsessa í einn dag og þannig er prinsessugervið tengt við giftingu .
Mér finnst að litlar stúlkur eigi að vera frjálsari að búa til þann heim fyrir sig á sínum eigin forsendum en ekki á forsendum þeirra sem dettur í hug að selja svona kjóla og kyngera börnin .
Okkur liggur svo á að gera börn fullorðin og stór .
Börn eru alltaf að máta sig við heim hinna fullorðnu en þau þurfa að fá að gera það í sköpunargleði sinni og óheftu hugmyndaflugi , " segir Sæunn .
Að sögn upplýsingafulltrúa Toys ' R ' Us á Norðurlöndunum , Anne Dorte Erstad Jørgensen , var barnabrúðarkjóllinn White Bride einn af vinsælustu búningum verslunarinnar síðasta öskudag .
Hún segir hlutverkaleik vera mikilvægan þátt í þroskaferli barna og búningar séu skemmtileg viðbót við þann leik .
" Þau klæða sig upp sem lögreglumenn , prinsessur , Star Wars-fígúrur , læknar , dýr og í þessu tilviki brúður .
Þegar þau klæðast þessum búningum er þau til dæmis að ímynda sér hvernig það er að vera góður eða vondur .
Þótt uppáhaldsbúningur þeirra sé Darth Vader úr Star Wars þýðir það ekki endilega að þau séu slæmar manneskjur fyrir vikið , þetta er aðeins partur af þeirra leik .
" Í ágústmánuði ákvað Toys ' R ' Us í Bretlandi að hætta að markaðssetja leikföng eftir kynjum í kjölfar herferðarinnar Let toys be toys .
Óhætt er að segja að Svíar hafi átt ákveðið frumkvæði að þessu en þeir ákváðu síðustu jól að senda út hlutlausan leikfangabækling og ekki flokka hann í stelpu- og strákaleikföng .
Aðspurð hvernig málum sé háttað á Íslandi segir Anne að ákveðið hafi verið að gera slíkt hið sama við bæklinga hjá öllum Norðurlandaþjóðunum , þar á meðal Íslandi .
Barn eða brúður ? Í sumar stóð Ungmennaráð UN Women og sviðslistahópurinn S.U.S .
fyrir gjörningi sem fór fram á Austurvelli .
Gjörningurinn var barnabrúðkaup og var tilgangurinn að vekja athygli á þessari þvingun barna í hjónaband .
Víða um heim eru börn lofuð í hjónaband og þykir það sjálfsagður hlutur á viðkomandi slóðum en alvarlegt mál í ljósi þess að stórlega er brotið á réttindum barna .
Bergsteinn Jónsson , verkefnastjóri UNICEF á Íslandi , segist skilja að fólk staldri við þegar barnabrúðarkjóll verði fyrir augum þess .
" Tenging barnabrúðarkjóla við þvingað barnahjónaband er réttmæt , " segir Bergsteinn .
" Það má líka tengja byssur við barnahermennsku og dauða saklausra barna í stríðsátökum og þar fram eftir götunum .
Við verðum að hafa í huga að leikfangaframleiðsla endurspeglar oft stór , flókin og oft umdeild ferli í okkar samfélagsgerð og hér á landi hafa byssur og önnur vopn verið seld í áraraðir " .
Bergsteinn segir þessa umræðu mikilvæga fyrir samfélagið enda sé aukin kyngerving barna áhyggjuefni .
Börn leiki sér með fullorðinsímynd að baki en þá sé snúið að finna hvað sé í lagi og hvað ekki .
" Það er mjög erfitt að draga línurnar því það að leika sér með dúkku er alls ekki langt frá því að vera í brúðarkjól .
Í rauninni eru bara 9 mánuðir sem skilja þann leik að , svona samkvæmt gömlum venjum .
En ég endurtek að ég skil vel að fólk verði hugsi og geri þessa alþjóðlegu tengingu , en það er þó ekki víst að allir geri það , " segir hann .
" Það má vel vera að þetta sé leikfang á Íslandi en þetta er vísun í hræðilegt réttindabrot mjög víða í heiminum " .
Þvinguð barnabrúðkaup eru algengust í Suður-Asíu og Afríku en einnig hafa þau átt sér stað í Mið-Austurlöndum .
UNICEF vinnur hörðum höndum ásamt öðrum samtökum að því að efla vitundarvakningu í samfélögum og líka á meðal stjórnvalda til að hækka hjónabandsaldurinn og aðstoða stjórnvöld við að styrkja löggjöf um þessi mál .
