Það var mikið um að vera á Eyrarbakka í síðustu viku þar sem dauðir hermenn og kvikmyndalið hertóku þetta fallega sjávarþorp .
Tökum á myndinni Dead Snow : War of the Dead , fóru þar fram en myndin er uppvakningargrínmynd og fylgir eftir forvera sínum sem aðeins hét Dead Snow og malaði gull út um allan heim .
Í Sunnudagsblaði Morgunblaðsins í næstu viku verður viðtal við aðalleikara myndarinnar , Martin Staar , og norska leikstjórann Tommy Wirkola .
Sá hefur fengið nafnið norskur Baltasar Kormákur , enda er Wirkola byrjaður að feta sig upp metorðastigann í Hollywood og færði Hans og Grétu í nútímabúning .
Fjöldi Íslendinga lék í myndinni en Wirkola vill ekkert tölvugert í sínum myndum .
Allt á að vera ekta í hans myndum .
Íslendingarnir voru flestir með grímu á sér en aðrir voru málaðir sem uppvakningar .
Það var heilmikið fjör að sjá þegar dauðir risu úr rekkju og hófu leik um leið og Wirkola öskraði " Action ! " benedikt@mbl.is 