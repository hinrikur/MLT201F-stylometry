Nýtt starfsár er að hefjast hjá Sinfóníuhljómsveit Íslands og í mörg horn að líta hjá Margréti Reynisdóttur , markaðs- og kynningarstjóra .
Spennandi dagskrá er framundan þar sem koma m.a. fram Víkingur heiðar , Midori , Ashkenazy , Dmitri Kitajenko og Skálmöld .
Hvað eruð þið mörg í heimili ? Við erum fimm á heimilinu .
Ég og Sverrir og þrjú börn : Ragnar Steinn , Erla og Dagur .
Hvað áttu alltaf til í ísskápnum ? Það verður að verða til ostur og smjör – má ekki klikka .
Og mjólk fyrir Dag og djús fyrir Ragnar .
Hvað fer fjölskyldan með í mat og hreinlætisvörur á viku ? Ég er ein þeirra sem hafa eiginlega ekki hugmynd um hvað fer í hvað í heimilisbókhaldinu – það fer allavega ! Hvar kaupirðu helst inn ? Við erum með reikning í Melabúðinni sem er á næsta horni og svo förum við stundum í stærri innkaup í Krónuna eða Víði í Vesturbænum .
En það er alltaf skemmtilegast að fara í Melabúðina vegna þess að þar fæst allt og maður hittir alla .
Hvað freistar helst í matvörubúðinni ? Ferskar kryddjurtir freista ! – og fallegt grænmeti og ávextir .
Hvernig sparar þú í heimilishaldinu ? Það er helst með því að fara ekki út í búð og elda úr því sem til er í ísskápnum .
Það geta orðið úr því hinar bestu smáréttaveislur .
Hvað vantar helst á heimilið ? Það vantar alltaf teskeiðar .
Eyðir þú í sparnað ? Nei – ekki beint .
Skothelt sparnaðarráð ? Við nærumst ekki bara á mat – þannig að ég mæli með áskriftarkorti á Sinfóníuna og í leikhúsið .
Maður missir ekki af því sem maður ætlar sér að sjá og svo er það líka góður sparnaður .
