" Styrkirnir hafa komið sér vel og greitt ungum konum leiðina til náms .
Slíkt er mikilvægt því það að afla sér menntunar og þekkingar er sennilega besta og raunhæfasta leiðin fyrir fólk sem vill brjótast út úr vítahring fátæktar og komast áfram í lífinu .
Okkur finnst mikils virði að geta hjálpað einmitt með þessu móti , " segir Ingibjörg Rafnar Pétursdóttir , formaður Bandalags kvenna í Reykjavík .
Á dögunum afhenti bandalagið í sextánda sinn styrki úr Starfsmenntunarsjóði ungra kvenna .
Tilgangur sjóðsins er að hvetja og styðja við bakið á konum , einkum ungum einstæðum mæðrum , sem ekki eiga kost á námslánum , til að afla sér aukinnar menntunar .
Margir lagt lið Alls fengu að þessu sinni tuttugu konur stuðning til náms á næsta skólaári en í pottinum voru alls 2,2 milljónir króna .
Misjafnt var hvað hver kona fékk háan styrk , en þar var tekið mið af bókakostnaði , skólagjöldum , aðstæðum og fleiru .
" Við þykjumst vita að margar kvennanna hefðu ekki farið í nám nema því aðeins að fá stuðning , " segir Ingibjörg sem getur þess að frá því að sjóðurinn var settur á laggirnar hafi alls 139 konur fengið styrki og upphæðin sé samanlagt 15,8 millj. kr. Starfandi sé fjáröflunarnefnd á vegum sjóðsins sem hafi notið velvildar ýmissa fyrirtækja svo sem Sorpu , Landsbankans og Rio Tinto Alcan .
Þá eigi aðild að Bandalagi kvenna í Reykjavík t.d. kvenfélög kirknanna í Reykjavík sem og kvennahreyfingar stjórnmálaflokkanna – og hafi þau lagt peninga í sjóðinn .
Fundaröð um launamun Ýmislegt fleira er í deiglunni á vettvangi Bandalags kvenna í Reykjavík .
Nýlega var í samstarfi við Háskóla Íslands auglýstur til umsóknar styrkur til rannsóknar og MA-ritgerðar um birtingarmyndir kvenna í fjölmiðlum .
" Við teljum að hugsanlega birtist í fjölmiðlum mynd af lífi og starfi kvenna sem er einsleit og neikvæð .
Rannsóknir á þessu efni eru nauðsynlegar , þannig að þetta sjáist svart á hvítu og í krafti þess er hægt að koma með ábendingar til úrbóta .
Þá erum við núna að undirbúa fundaröð um kynbundinn launamun og nýjustu upplýsingar benda til að þörf sé á umræðum og ekki síður aðgerðum , " segir Ingibjörg .
sbs@mbl.is 