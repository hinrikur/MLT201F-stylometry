Tveimur árum eftir andlát frumkvöðulsins Steves Jobs , sem lést úr krabbameini 2011 , er orðin til kvikmynd sem byggð er á ævi hans .
Myndin heitir einfaldlega Jobs og þar er fjallað um upphaf stórveldis hans , tæknirisans Apple .
Jobs fór ekki hefðbundna leið háskólamenntunar heldur stofnaði fyrirtæki sitt ásamt tölvuséníinu Steve Wozniak eftir að hafa flosnað upp úr skóla .
Eins og frægt er orðið varð fyrsta Machintosh-tölvan úr smiðju þeirra félaga til í bílskúr .
Jobs var aðeins 56 ára þegar hann lést en áhrif hans á tækniheiminn munu eflaust lifa margar mannsævir .
Sýn Steves Jobs á tölvur , tækni og hönnun umbylti í raun því hvernig fólk umgengst algeng tæki í daglegu lífi .
Jobs hafði trú á einfaldleikanum og vildi gera tæknina aðgengilega en lagði jafnframt ríka áherslu á vandaða hönnun .
Stórleikarinn Ashton Kutcher fer með hlutverk sjálfs Steves Jobs í myndinni en Josh Gad leikur Wozniak .
Myndin var frumsýnd á föstudag og er sýnd í Smárabíói en meðal annarra leikara má nefna Dermot Mulroney , James Woods , Lesley Ann Warren og Matthew Modine .
