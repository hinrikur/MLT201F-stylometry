Ólöf Guðmundsdóttir og Jason Capps fóru í sex vikna ferðalag um Ástralíu , sem lauk í desember .
Á þessum sex vikum keyrðu þau 10.500 kílómetra .
" Ef maður horfir á kortið af Ástralíu fórum við eiginlega ekki einu sinni einn þriðja , " segir hún og bætir við að foreldrar Jasons , sem er ástralskur , hafi verið að koma úr fimm mánaða ferðalagi og þau hafi samt ekki náð að ferðast um allt landið .
" Þetta er bara svona stórt land .
" Ferðalagið hófst suður frá Sydney .
" Við byrjuðum á því að keyra meðfram ströndinni frá Sydney , það er svona eins og maður ímyndar sér að Ástralía sé , endalausar strendur .
Svo fórum við upp inn í miðja Ástralíu og þá vorum við komin í rosalegan hita og keyrðum langar vegalengdir þar sem það var ekki neitt , " segir hún og útskýrir .
" Við keyrðum kannski í tvo til fjóra tíma og sáum ekkert nema sand og tré á stangli .
" Henni fannst þetta flott landslag og upplifunin var sterk .
" Okkur var ráðlagt að stoppa í einni ákveðinni bensínstöð , sama hversu mikið bensín við værum með því það væri engin önnur í tæpa 400 kílómetra .
" Inni í landi er síðan rauði kletturinn , Ayers Rock , sem er þekkt kennileiti .
Þar lentu þau í sandstormi og rigningu sem var upplifun út af fyrir sig .
Þau fengu allavega ekki að upplifa " skapsveiflur " klettsins , sem er þekktur fyrir að taka á sig ýmsar myndir í mismunandi sólskini .
Ferðalagið var eins konar hringur , þau keyrðu út í átt til austurstrandarinnar frá miðju landsins og svo niður með ströndinni í áttina til Sydney .
Leiðin er fjölbreytileg .
" Við fórum þar sem heitir Great Ocean Road .
Þar er mikill sjór og öldugangur og sérstakir klettar , sem kallast Postularnir 12 .
Sjórinn er kraftmikill svo einhverjir hafa brotnað niður , " segir hún en þrátt fyrir að það hafi verið sumar í Ástralíu lentu þau í vondu veðri þarna .
" Við lentum í roki og rigningu en höfðum bara pakkað stuttbuxum og stuttermabolum og þurftum að kaupa hlý föt .
" Ferðin fól einnig í sér skemmtilega strandupplifun .
" Nálægt Great Barrier Reef eru æðislegar strandir .
Við ætluðum bara að vera eina nótt á strönd sem heitir Airlie Beach en vorum fjórar .
Okkur langaði ekki til að fara .
" Neðanjarðarhótel og -kirkjur Þau stoppuðu líka lengur en áætlað var í bænum Cooper Pedy , sem var uppáhaldsstaður Ólafar í ferðinni .
" Þetta er námuvinnslubær en þarna er grafið eftir ópal .
Bærinn er næstum ekkert nema sandur því helmingur af bæjarbúum býr neðanjarðar .
Það getur orðið svo heitt þarna , getur farið upp í 50 stig á sumrin .
Fólkið grefur sig inn í sandinn og byggir sér hús sjö , átta metra neðanjarðar og þar eru alltaf 22-24 gráða hiti og þá þarf hvorki upphitun né loftkælingu .
Nafnið kemur frá frumbyggjum og þýðir Hola hvíta mannsins .
Við vorum fjóra daga og ég var dolfallin yfir öllu .
Þú sérð hús á stangli og sandhóla og þú veist að það býr einhver þar undir ef það stendur lítill og mjór strompur upp úr , " segir hún .
" Þetta er staður sem er ekki merkilegur í ferðahandbókinni en þegar við komum þarna var hann algjört æði .
Við skoðuðum okkur heilmikið um .
Þarna eru neðanjarðarkirkjur og við heimsóttum þrjár af fjórum í bænum .
Svo eru bæði hótel og tjaldsvæði neðanjarðar en við prófuðum reyndar ekki að sofa neðanjarðar .
" Ólöf og Jason giftu sig á Íslandi 8. febrúar .
Ólöf játar því aðspurð að ferðalagið hafi verið góður undirbúningur að traustu hjónabandi .
Verða með stærri bíl næst Þau ferðuðust um í sendiferðabíl sem þau sváfu líka í og búið var að innrétta með rúmi .
" Allir sögðu : Ef þið þolið hvort annað í svona nálægð og þrengslum í þennan tíma , þá er það bara nokkuð gott ! " Ólöf er í meistaranámi í hnattrænum tengslum við HÍ og var að vinna að lokaverkefni sínu og að taka námskeið í fjarnámi á meðan á ferðalaginu stóð .
" Þetta var smá strembið , ég þurfti að taka þátt í umræðutímum einu sinni í viku sem voru í hádeginu á föstudögum á Íslandi en þá var klukkan ellefu um kvöld hjá okkur .
" Ólöf tók þátt í tímunum í gegnum Skype .
" Það var svolítið strembið að láta það ganga upp því á ferðalaginu vorum við ekki alltaf með símasamband og hvað þá netsamband .
" Ólöf er hrifin af heimalandi eiginmannsins og langar að ferðast meira um Ástralíu .
" Þetta var alveg frábært og við munum pottþétt fara aftur og þá einhvern annan hring .
Þetta eru svo langar vegalengdir og ekki hægt að gera allt á stuttum tíma .
Þetta var bara fyrsta ferðin af mörgum .
" Þau lærðu samt eitt af þessu ferðalagi .
" Ég held að við verðum með aðeins stærri bíl næst .
Það var ekki einu sinni hægt að sitja uppréttur á rúminu ! Við lærðum af þeirri reynslu og næst fáum við okkur bíl sem hægt er að standa uppréttur í .
" 