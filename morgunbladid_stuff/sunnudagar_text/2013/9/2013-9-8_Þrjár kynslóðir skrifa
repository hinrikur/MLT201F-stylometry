Framundan er spennandi vetur hjá Útvarpsleikhúsinu og ber þar hæst frumflutning á tíu íslenskum útvarpsleikritum .
Þó er ekki síður vert að missa ekki af gömlum perlum frá fyrri árum og áratugum sem verða endurfluttar .
" Samsetning á leikári er alltaf vandasöm þannig að við reynum að hafa í huga að við séum með fjölbreytt og ólík verk þannig að allir geti fundið eitthvað við sitt hæfi , " segir Viðar Eggertsson , stjórnandi Útvarpsleikhússins .
Hann bætir við að það sé líka mikilvægt að draga eldri verk fram í dagsljósið og fá þannig fram enn meiri fjölbreytileika .
" Hvað nýju leikritin varðar höfðum við það í huga að fá allar kynslóðir leikritaskálda og rithöfunda með okkur í lið og það má segja að þarna séu þrjár kynslóðir að skrifa leikrit .
Þannig fáum við góða speglun á íslenskum veruleika .
Í hópi höfunda eru bæði reyndari leikritaskáld og svo rithöfundar sem hafa ekki áður spreytt sig á leikritaforminu .
Verkin eru gamanleikir af öllu tagi sem og dramatísk verk og fjölmargar tilraunir eru gerðar með form .
" Útvarpsleikhúsið er orðið sjálfstæðari miðill og það hefur verið gefandi samstarfið sem við höfum til dæmis átt við Listahátíð í Reykjavík þar sem við höfum leitað til leikskálda og verk þeirra verið leiklestin á Listahátíð .
Þannig hefur verið hægt að þróa verkin áður en þau fara í upptökuverið okkar .
Þetta tel ég að hafi skilað okkur enn betri vinnu .
Handrit að nýjum verkum vetrarins eiga Auður Ava Ólafsdóttir , Bragi Ólafsson , Steinunn Sigurðardóttir , Kristín Ómarsdóttir , Gunnar Gunnarsson , María Reyndal , Ragnheiður Harpa Leifsdóttir og Sigurður Pálsson .
Aðspurður hvaða eldri verk íslenskir áhorfendur ættu ekki að láta fram hjá sér segir Viðar að þau séu vissulega öll forvitnileg en þó megi sérstaklega nefna K-421 eftir Odd Björnsson sem sé brautryðjandi í að skrifa fyrir útvarpsleikhús .
" Svo ég tali nú ekki um skáld eins og Nínu Björk Árnadóttur sem á tvö verk þarna , sem eru algerar perlur .
" Auk þessa verða fluttir stakir þættir og tvær þáttaraðir frá fyrri árum .
