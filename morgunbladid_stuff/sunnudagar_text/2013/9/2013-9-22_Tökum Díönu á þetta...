Breskir tískuspekúlantar eru sammála , eftir tískuvikuna í Lundúnum , að " næntísið " eigi eftir að gera allt vitlaust í sumartískunni 2014 .
Áhrifin eru reyndar nú þegar farin að gera illilega vart við sig ...
Dætur vinkvenna minna eru farnar að klæðast magabolum , þunnum gegnsæjum skyrtum úr gerviefni og gallabuxum sem ná alveg upp í mittið eins og ekkert sé eðlilegra .
Einhverjar af okkur voru dálítið að vinna með magabolina á þessum árum – ekki ég samt ( var of bústin fyrir þann tískustraum ) .
Þegar ég las þetta um " næntísið " hugsaði ég " ansk .
" því ef það er eitthvað sem mér hefur fundist óspennandi þá eru það einmitt fyrrnefnd næntís-áhrif .
En það er bara af persónulegum ástæðum .
Þegar ég hugsa um næntís sé ég fyrir mér rauðar gallabuxur úr Kókó og Kjallaranum , agalega þrönga boli úr 200% gerviefnum , skósíða þrönga kjóla með klaufum og síða jakkapeysu yfir með engu sniði .
Og svo má ekki gleyma hálsklútum og dimmrauðum varalitum við algerlega matt púðrað andlit .
Til að reyna að losna við þessa meinloku ( að " næntís " væri viðbjóður ) færði ég hugsunina þaðan sem hún var blokkeruð í vinstra heilahvelinu yfir í hægra heilahvelið og þá rifjaðist upp fyrir mér að " næntís " voru ekki ódýr sjoppuföt sem þú gast keypt á Laugaveginum .
" Næntís " er svo miklu meira Díana prinsessa og ekki var nú sjoppugangurinn í forgrunni þar .
Hún var vönduð .
Þegar hún var ekki í svörtum elegant síðkjólum með risastóra demanta um hálsinn eða perlufestar klæddist hún gjarnan ljósum gallabuxum sem náðu upp í mittið við blazer-jakka með gulltölum .
Undir jakkanum var hún í hvítum stuttermabol .
Svo var hún líka í drögtum , bæði buxnadrögtum og pilsdrögtum .
Hrunið eyðilagði svolítið þessa dragtartísku ...
en það hlýtur að fara að fyrnast .
Þess má geta að áhrifa Díönu-tískunnar er nú þegar farið að gæta en það sást best í Kastljósinu í vikunni þegar Hanna Birna Kristjánsdóttir mætti með nýja Díönu-klippingu .
Það er eitthvað ...
martamaria@mbl.is 