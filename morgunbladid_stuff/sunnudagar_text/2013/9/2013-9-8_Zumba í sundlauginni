Aqua Zumba , eða vatns-zumba , sem kennt er í Klifinu í Garðabæ , ljær hressilegri líkamsþjálfun nýja merkingu en þar sameinast hugmyndafræði zumba og hefðbundin vatnsleikfimi .
Gusugangur , teygjur , snúningar , hróp , gleði , flaut , hlátur og stuð og stemning einkenna tímana sem hafa slegið í gegn hér á landi .
Benedikt Bóas benedikt@mbl.is Vatn veitir mótstöðu við hverja hreyfingu , sem gerir líkamsrækt í vatni krefjandi .
Það reynir á þol og hefur auk þess líkamsmótandi áhrif .
Vegna mótstöðu vatnsins verða hreyfingarnar hægari sem dregur úr álagi á liði og vöðva auk þess sem mýkingaráhrif vatnsins minnka álag á hjartað .
Í vatninu er hægt að dansa , hoppa og skoppa án mikils álags á líkamann .
Aqua Zumba er því örugg og hressandi líkamsrækt sem hentar mjög breiðum hópi fólks .
" Þetta er nýtt af nálinni hér á landi , búið að vera í tæpt ár í gangi og er að slá í gegn núna .
Það er uppselt hjá mér á námskeiðið og kominn biðlisti og því bættum við í Klifinu við öðru námskeiði sem hefst 12. september , " segir Kristbjörg Ágústsdóttir sem kennir vatns-zumba í Klifinu , skapandi fræðslusetri í Garðabæ .
Hentar fyrir breiðan hóp Zumba er leikfimi þar sem blandað er saman þolþjálfun og latínsporum .
Zumba er í raun fjör , dans og skemmtun í takt við suðurameríska tónlist .
Í vatns-zumba er þetta allt gert , nema í vatni .
Þjálfarinn er uppi á bakkanum og þátttakendur ofan í lauginni .
Suðuramerísk tónlist er sett í græjurnar og hækkað vel .
" Við hoppum og leikum okkur í vatninu .
Þetta hentar mjög víðum hópi fólks .
Þeir sem eru í góðu formi taka vel á vegna mótstöðunnar í vatninu og fólk sem er ekki í eins góðu formi getur gert allar æfingar því vatnið dregur úr álagi og hlífir liðum .
Þeir sem geta ekki verið í venjulegum íþróttum vegna liðverkja , bakverkja og svo framvegis geta einnig fundið sig í vatns-zumbanu vegna vatnsins .
Maður er léttari í vatni og það er auðvelt að hoppa og skemmta sér .
Fólk fær mikið út úr þessu .
" Lopez , Madonna og fjórtán milljónir Kristbjörg segir að zumba hafi orðið til fyrir rúmum áratug þegar upphafsmaðurinn , Beto Perez frá Kólumbíu , var að kenna hóptíma í leikfimi en gleymdi tónlistinni .
" Hann hljóp út í bíl og sótti tónlistina sem hann var að hlusta á í bílnum .
Setti hana í gang og fór að hreyfa sig í takt .
Hann er með bakgrunn bæði sem dansari og einkaþjálfari og þróaði zumba , sem í dag er risavaxið batterí .
Það er hægt að fara í alls konar zumbatíma í dag , " segir Kristbjörg en hún kennir einnig zumba fyrir krakka .
Fjórtán milljónir manna stunda zumba í dag og er það orðið lífsstíll hjá mörgum .
Fjölmargar Hollywoodstjörnur eru í þeim flokki ; Jennifer Lopez , Kirstie Alley , Madonna og Vivica A. Fox meðal annars .
" Zumba á Íslandi byrjaði í kringum 2010 en vatns-zumba er tiltölulega nýtt af nálinni – vinsælt sem aldrei fyrr .
" Hressir , bætir og kætir enda fátt betra en að taka á því í vatni .
