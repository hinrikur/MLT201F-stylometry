Auður Ava Ólafsdóttir , rithöfundur , lektor og safnstjóri Listasafns Háskóla Íslands , flytur fyrirlestur í Norræna húsinu í dag , laugardag , kl. 16.30 , á fæðingardegi dr. Sigurðar Nordal .
Fyrirlesturinn nefnir hún " Dvergar og stríð " .
Auður Ava segir að viðfangsefni sitt verði lítil og stór viðfangsefni í skáldskap .
" Ég ætla að fjalla um ýmislegt sem dúkkar upp í umræðu um bókmenntir , " segir hún .
" Við getum kennt þessa nálgun við " Guinness-heilkennið " en með " stórum " viðfangsefnum virðist helst átt við fyrri og seinni heimsstyrjöldina , nema báðar séu undir .
Stundum er nálgunin kennd við áhuga karlkyns rithöfunda á stórum viðfangsefnum og kvenrithöfunda á smælkinu .
" Auður Ava segir að á sínum vinnustað , hugvísindasviði Háskóla Íslands , séu yfir 70 prósent nemenda konur en ein námsgrein sker sig úr hvað það varðar að í henni eru fleiri karlar en konur .
Það er sagnfræði .
" Einhvern tímann heyrði ég þá skýringu að það byggðist á áhuga á seinni heimsstyrjöldinni ...
" segir hún og hlær .
" En á móti tefli ég áhuga kvenrithöfunda á því sem gerist í eldhúsum og svefnherbergjum .
Kannski minnist ég á að fleiri deyja í svefnherbergjum en í stríði .
" Hún mun sem sagt fjalla um ýmsar goðsagnir tengdar bókmenntum kvenna og karla .
" Ég held að ég leysi upp allar kynjahugmyndir og hætti mér mögulega út á jarðsprengjusvæðið um " mikilvægar " og " lítilvægar " bókmenntir .
Svo ekki sé minnst á " þykkar " og " þunnar " bækur .
Þetta er allt undir ...
" Sú hugmynd að viðfangsefni kvenrithöfunda séu smærri myndgerist í síðustu bók minni , Undantekningunni , í kvenhöfundi sem er dvergur , býr í kjallara og er alltaf að leita að nógu háleitu efni að skrifa um .
Loks ætla ég að velta fyrir mér lýsingarorðinu " íslenskur " fyrir framan orðið rithöfundur .
Kannski kemst ég að því að íslenskir höfundar eiga ekkert annað sameiginlegt en að þeir skrifa á íslensku .
" Fyrsta skáldsaga Auðar Övu , Upphækkuð jörð , kom út árið 1998 .
Síðar hefur hún sent frá sér skáldsögurnar Rigningu í nóvember , Afleggjarann og Undantekninguna – de arte poetica .
Þá sendi Auður Ava árið 2010 frá sér ljóðabókina Sálminn um glimmer og hefur einnig skrifað þrjú leikrit .
Auður Ava hefur hlotið margvíslegar viðurkenningar fyrir bækur sínar og hafa þær verið þýddar á 21 tungumál .
Fyrirlesturinn er á dagskrá Bókmenntahátíðar og í boði Stofnunar Árna Magnússonar í íslenskum fræðum .
