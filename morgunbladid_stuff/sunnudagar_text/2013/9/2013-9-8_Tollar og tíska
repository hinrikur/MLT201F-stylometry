Á borðum hefur að undanförnu verið nýdreginn þorskur úr sjó , kartöflur úr garðinum , salat , rauðrófur og baunir og sitthvað fleira þaðan líka .
Allt ferskt .
Ekki hægt að gera betur .
Hráefnið eins gott og hugsast getur .
Ferskur matur úr nærumhverfinu er að sjálfsögðu betri en matvara sem flutt hefur verið um langan veg , jafnvel heimshorna á milli .
Gæðin stjórnast að hluta til af ferskleika , nálægð neytandans við framleiðandann og síðan að sjálfsögðu af framleiðsluaðferðum .
Þar búa Íslendingar við mikinn munað samanborið við ýmsar þjóðir sem stunda grimma fjöldaframleiðslu á mat með nánast öllum tiltækum ráðum .
Ekki þykja öll þau ráð til eftirbreytni .
Auðvitað er framleiðsla með verksmiðjubúum og eiturefnum ódýrari en frameiðsla í sátt við náttúruna .
Það er og nokkuð sem margir einblína á : Að fá sem ódýrasta matvöru óháð gæðum .
Matvælastefnan á Íslandi hefur verið heilbrigðismiðuð fremur en verðmiðuð .
Við viljum að börnin drekki mjólk frekar en gos og niðurgreiðum því mjólkina .
Það á við um ýmsa aðra landbúnaðarvöru einnig .
Og við viljum neyta innlendrar matvöru af íslenska akrinum og úr íslenska gróðurhúsinu af heilbrigðisástæðum og vissulega einnig þjóðhagslegum ávinningi .
En hversu langt erum við reiðubúin að teygja okkur eftir heilnæminu ? Þau sem hafa efnin eru tilbúin að teygja sig býsna langt .
Efnaminna fólki er þrengri stakkur sniðinn .
Þetta verður síðan vandinn .
Mataræðið verður tekjuskipt .
Um heim allan er fólk farið að sækjast eftir matvöru sem er heilnæm , jafnvel þótt hún kosti meira .
Verksmiðjufóðrið verður þá fyrir hina sem ekki hafa kaupgetu .
Ég hygg að fátt sé mikilvægara en að varðveita heilsusamlegt fæði með þjóðum .
Og þá ekki síður að fólki sé ekki mismunað eftir efnahag .
Þess vegna hef ég gefið lítið fyrir allan andróðurinn gegn niðurgreiðslu á heilnæmum mat og að sama skapi upphafningu markaðslögmála á þessu sviði .
Ein er sú vídd í þessu máli sem ónefnd er og það er að sjálfsögðu fórnarkostnaðurinn við mikla flutninga á matvöru : Mengun .
Það kostar sitt að flytja mikið magn matar landa á milli þótt það geti borgað sig peningalega .
Mér býður í grun að þetta eitt muni valda því að í framtíðinni verði matvöruflutningar tollaðir , jafnvel umfram það sem nú er , til þess að draga úr orkufrekum flutningum .
Gæti verið ráð að láta andvirðið renna í alþjóðlegan umhverfisverndarsjóð ? Að sjálfsögðu mun alltaf tíðkast verslun með mat , jafnvel heimshorna á milli .
Og þannig verður því háttað með okkur Íslendinga að seint munum við verða sjálfum okkur nóg á þessu sviði .
En við getum gert miklu betur , til dæmis með ylrækt sem að mínum dómi á að fá miklu meiri stuðning en nú er með lægra raforkuverði .
Okkar land er ekki eins vel fallið til landbúnaðarframleiðslu og mörg önnur lönd en við sitjum á auðugum fiskimiðum og þegar allt kemur til alls liggja hagsmunir okkar í viðskiptum með matvöru : fiskinn .
Við getum huggað okkur við að hagkvæmnisrökin eiga eftir að gilda um matvælaframleiðslu á heimsvísu að verulegu marki .
Sá mun ætíð standa best að vígi sem besta hefur auðlindina , fiskimiðin eða moldina .
Við komum því til með að flytja fiskinn út – og kornið inn .
En ég spái því að mælistika hagkvæmninnar eigi eftir að breytast þegar fram líða stundir .
Þá mun heilnæmi matarins og síðan þörfin á vernd umhverfisins verða fólki enn augljósari en nú .
Hver veit nema hinir úthrópuðu niðurgreiðslu- og tollamenn komist aftur í tísku .
Ögmundur Jónasson ogmundur@althingi.is 