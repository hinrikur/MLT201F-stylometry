Eitt meginverkefni okkar á næsta kjörtímabili verður að leggja fram raunhæfar tillögur um hvernig leysa megi , eða létta mjög , vanda þeirra sem eru í fjötrum skulda og vonleysis .
Það verður ekki létt verk , en það skal verða okkar meginmál .
Það er loforð .
Framsóknarflokkurinn getur alls ekki unað því að stórir hópar í samfélaginu búi við þessi ömurlegu skilyrði .
Þetta er aðalmálefni komandi kosninga og mikilvægasta úrlausnarefni næsta kjörtímabils .
Ríkisstjórnin hefur brugðist þessu fólki .
Það munum við ekki gera .
" Þannig komst Sigmundur Davíð Gunnlaugsson , formaður Framsóknarflokksins , að orði í ræðu sinni á flokksþingi framsóknarmanna fyrir kosningarnar síðastliðið vor .
Í krafti þessa boðskapar , öðru fremur , er hann nú orðinn forsætisráðherra og hefur verið síðustu hundrað dagana .
En hvernig miðar honum og ríkisstjórninni almennt ? Spennti bogann hátt " Frá sjónarhóli mínum sem stjórnmálasálfræðingur þá glímir þessi ríkisstjórn við a.m.k. tvenns konar vanda .
Vanda sem hún raunar deilir með fyrri ríkisstjórn , " segir Hulda Þórisdóttir , lektor við stjórnmálafræðideild Háskóla Íslands .
" Í fyrsta lagi er það samskiptavandinn , en henni hefur gengið illa að eiga í samræðu við kjósendur og skapa þá tilfinningu að ákvarðanir séu teknar í samvinnu við þá .
Í öðru lagi og kannski ekki ótengt samskiptaleysinu glímir þessi ríkisstjórn , rétt eins og ríkisstjórn Jóhönnu Sigurðardóttur , við ákveðinn væntingavanda .
Hún spennti bogann hátt og hefur ekki getað staðið við loforðin enn sem komið er .
Þá er ég fyrst og fremst að tala um Framsóknarflokkinn , hann tók mun dýpra í árinni í kosningabaráttunni en Sjálfstæðisflokkurinn .
" Gunnar Helgi Kristinsson , prófessor í stjórnmálafræði við Háskóla Íslands , segir vissan viðvaningsbrag hafa einkennt fyrstu hundrað daga ríkisstjórnarinnar .
Það þurfi ekki endilega að koma á óvart enda hafi enginn ráðherranna gegnt slíku embætti áður .
" Það er talsverður munur á því að vera óbreyttur þingmaður að þenja sig og ráðherra þar sem hvert orð er brotið til mergjar og jafnvel út úr því snúið .
" Þegar talað er um hundrað daga valdatíð segir Hulda að hafa beri í huga að ríkisstjórnin hafi , líkt og algengast er hér á landi , tekið við að vori .
" Það þýðir að sumarið er framundan og þá snúast hjól samfélagsins hægar en á öðrum árstímum .
Í því ljósi þarf ekki að koma á óvart að hlutirnir gangi hægar fyrir sig en ella .
" Það breytir ekki því , að áliti Huldu , að ríkisstjórnin þurfi að fara að láta verkin tala .
" Það bíða allir .
Bæði þeir sem vilja lánaleiðréttingar og líka hinir sem telja þær hugmyndir afleitar og vilja að þær séu slegnar út af borðinu .
" Gunnar Helgi segir að fyrst muni reyna á stjórnina í vetur .
Hann grunar að þolinmæði almennings sé frekar lítil og því verði stjórnin að bretta upp ermar .
Fylgi við hana fari þegar dvínandi í skoðanakönnunum og það sé ákveðið viðvörunarmerki .
Gömul stjórnkænska Gunnar Helgi segir engin áberandi mistök hafa átt sér stað þessa fyrstu hundrað daga .
Auðvitað hafi einstaka ráðherrar misstigið sig en ekki meira en gengur og gerist .
Lækkun veiðigjalds og boðun afnáms auðlegðarskatts eru mál sem sett hafa svip á fyrstu hundrað daga ríkisstjórnarinnar .
" Ríkisstjórnin réði ekki tímasetningunni á veiðileyfagjaldinu .
Þá ákvörðun þurfti að taka á sumarþingi , " segir Hulda .
" Ég tek enga efnislega afstöðu til þessara tveggja mála en auðvitað er það gömul stjórnkænska að hespa óvinsælu málunum af sem fyrst .
Mögulega hefur ríkisstjórnin haft það í huga , fyrst hún mat það svo að veita þyrfti þessum málum brautargengi .
Þegar þau eru frá getur hún vonandi snúið sér af fullum krafti að öðru nú með haustinu .
" Að áliti Gunnars Helga Kristinssonar mun þrennt mæða sérstaklega á ríkisstjórninni á komandi vetri .
Í fyrsta lagi hvernig stjórnarflokkunum gangi að koma sér saman um þær meginaðgerðir sem þeir boðuðu eftir kosningar .
" Þar ber auðvitað hæst hvernig þeir hyggjast lækka skuldir heimilanna .
Ekki var litlu lofað , " segir hann .
Í öðru lagi mun reyna á ríkisstjórnina í þeim kjarasamningum sem standa fyrir dyrum .
Í þriðja lagi eru það sveitarstjórnarkosningarnar næsta vor .
Þá fyrst verði verk stjórnarinnar lögð í dóm kjósenda .
Bjóst við meiru Maður vill hvorki skjóta niður væntingar fólks né hugmyndir sem líta ágætlega út á pappír en ég get með góðri samvisku sagt að ég hafi búist við meiru , " segir Vilhjálmur Bjarnason ekki fjárfestir , formaður Hagsmunasamtaka heimilanna , um hveitibrauðsdaga ríkisstjórnarinnar .
" Það sem við hjá hagsmunasamtökunum erum ósáttust við er að ekki skuli ennþá vera búið að stöðva nauðungarsölur og gjaldþrot og stöðva umboðsmann skuldara í að henda fólki út af heimilum sínum , jafnvel út af ólöglegum erlendum lánum .
Það gengur ekki .
Embættið hefur ekki virkað og leggja þarf það niður hið fyrsta og koma fram með heildarúrræði fyrir skuldendur í staðinn .
Úrræði sem virka .
Búið er að boða aðgerðir , með þingsályktunartillögu forsætisráðherra , sem eiga að gefa fólki kost á því að sitja áfram í eign sinni og verða ekki gjaldþrota .
Það gefur fólki vissulega von en það er ekki nóg að leggja fram þingsályktunartillögur , fylgja verður þeim eftir , " segir Vilhjálmur .
Skuldir ekki aðalvandinn Hann segir heldur ekki mega gleyma því að skuldir séu ekki aðalvandi Íslendinga , heldur framfærsla .
" Finna þarf út hvað það kostar að lifa hófsömu , mannsæmandi lífi á Íslandi .
Þegar búið er að því er fyrst hægt að gera sér grein fyrir því hver lágmarkslaun og -bætur eiga að vera .
" Forsvarsmenn samtakanna funduðu með forsætisráðherra , fjármálaráðherra og fleiri ráðherrum í vikunni .
Skipst var á skoðunum og segir Vilhjálmur fundinn hafa gefið sér von .
" Ég gat ekki heyrt betur en ríkisstjórnin hefði ennþá áform um að koma til móts við illa stödd heimili í þessu landi en ég óttast að báknið standi þeim áformum fyrir þrifum .
Hrista þarf upp í því .
" Að hans mati er það rót vandans .
" Af hverju er svona fyrir heimilum landsins komið ? Vegna þess að einhver stóð ekki sína plikt í aðhaldi , eftirliti , boði og bönnum .
Neytendalöggjöfin er í fínu lagi , það er bara ekki farið eftir henni .
" Vindi ríkisstjórnin sér í það sem hér hefur verið nefnt mun hún kaupa sér frið næstu mánuðina , að áliti Vilhjálms .
" Geri hún það ekki glatar hún trúverðugleika sínum .
" Þjóðmál Orri Páll Ormarsson orri@mbl.is ...
það [ er ] gömul stjórnkænska að hespa óvinsælu málunum af sem fyrst .
Hulda Þórisdóttir stjórnmálasálfræðingur 