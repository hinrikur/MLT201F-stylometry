Fyrir rétt rúmri viku kynnti Apple nýjan síma , eða réttara sagt nýja síma , þó tegundaheitið gefi til kynna að þeir séu náskyldir .
Símarnir voru iPhone 5s og iPhone 5c , en hér er tekinn til kosta 5s-síminn , enda meiri tæknileg tíðindi í honum , með fullri virðingu fyrir 5c-símanum , sem er ársgamall sími afturgenginn .
Við fyrstu sýn er 5s ekki svo frábrugðinn forveranum , nema maður hafi nælt sér í gullsíma ( sem seldust upp fyrsta daginn ) .
Það eru þó heilmiklar breytingar á kraminu .
Heilinn í símanum er 64 bita Apple A7 , hannaður af Apple ( en smíðaður af Samsung ) , með tveggja kjarna 1,3 GHz örgjörva ( Cyclone ) , grafíkörgjörva , myndstýringarörgjörva og svo má telja .
Síminn er því sprækur og á eftir að verða enn sprækari eftir því sem forritum fjölgar sem nýta sér aflið .
Annað sem vakið hefur athygli er innbyggður fingrafaraskanni sem nota má til að læsa símanum .
Forvitnileg viðbót sem getur þó gefið falskt öryggi því hægt er að blekkja skannann , aukinheldur sem hönnunargalli á stýrikerfinu gerir að verkum að hægt er að komast í sitthvað á símanum sem ætti að vera lokað og læst .
Viðbætur í hugbúnað eru öllu fleiri en rúm er til að telja upp hér , enda fylgir grúi nýjunga iOS 7 .
Útlitið á iOS 7 er mjög frábrugðið fyrri útgáfum af stýrikerfinu , rétt að kalla það byltingu , en einnig er fjölvinnsla stórbætt , ný myndatökusnið eru tiltæk , App Store er endurbætt ( kominn tími til ) , og Safari ( ótakmarkaður fjöldi flipa , betri leitarreitur o.fl. ) og svo má lengi telja .
Þó iPhone 5s sé flaggskipið hefur Apple lagt mun meiri áherslu á 5c-týpuna í auglýsingum .
5s-gerðin seldist upp víða um heim fyrstu dagana , en enn er hægt að fá 5c-síma .
Alls segist Apple hafa selt 9 milljón síma fyrstu söluhelgina , en ekki liggur fyrir hvernig skiptingin var , þ.e. hve mikið seldist af 5s samanborið við 5c .
Margir gera því skóna að minni áhugi sé fyrir 5c-símanum , en erfitt að meta hvor síminn sé vinsælli í ljósi þess að 5s-símar seldust upp .
Til samanburðar má nefna að fimm milljón símar seldust af iPhone 5 fyrstu söluhelgina ( og Samsung seldi 4 milljónir Galaxy S4 síma fyrstu söluhelgina ) .
Myndavélin er 8 MP líkt og í iPhone 5 , en þó endurbætt ; stærri myndflaga með stærri sellum , betri linsa í henni með ljósop f / 2,2 ( var f / 2,4 ) og myndflagan ljósnæmari .
Flassið hefur líka verið lagað .
Hægt er að taka HD-vídeó , 1080p með 30 ramma á sek. og 720p með 120 ramma á sek. Árni Matthíasson 