Allir og amma þeirra , sem einhverja vigt hafa í tískuheiminum , dvöldu í New York síðustu vikuna til að drekka í sig helstu tískustrauma næsta sumars .
Meira að segja elsku litlu Harper Seven Beckham , tveggja ára dóttur Beckham-hjónanna , var dröslað á fremsta bekk þar sem hún fylgdist spennt með ...
eða þannig .
Móðirin sýndi níðþrönga tennislega kjóla í löngum bunum en ekki nennti hún þó að klæðast þeim sjálf og mætti í víðum bermúda-buxum við hvíta skyrtu í lok eigin tískusýningar .
Af því ég minntist á ömmur þá veit ég að amma mín verður hæstánægð þegar hún sér útganginn á frú Beckham því á þessu augnabliki klæddist hún nánast í eins föt og " smáhesturinn " ég fermdist í hér um árið .
Þar kom amma mín sterk inn – hún vildi ekki að fermingarfötin yrðu tískuslys framtíðar og fann á mig hvíta sígilda skyrtu og saumaði á mig bermúdabuxur úr fínflaueli við .
Því miður get ég ekki sýnt myndir af mér í fötunum því það þótti ekki alveg nógu heppilegt að senda mig til ljósmyndara á þessum tímamótum .
En minningin um klassísku fermingarfötin lifir engu að síður .
Það er nefnilega þannig þegar öllu er á botninn hvolft að klassíkin lifir alltaf , þótt hvítar skyrtur breytist í sniðinu eftir ráðandi tískustraumum hverju sinni .
Það er einmitt þess vegna sem við verðum að eiga allavega eina klæðilega skyrtu í fataskápnum okkar , úr góðu efni , sem hægt er að nota endalaust .
Við verðum alltaf svo fínar þegar við erum komnar í hvítt að ofan .
Þessi litapalletta , að blanda saman svörtu og hvítu , er einmitt mjög ríkjandi í hausttískunni þetta árið .
Það sást best á þeim sem mættu á tískusýningarnar í ár .
Leikkonan Julianne Moore klæddist til dæmis hvítum þunnum silkikjól þegar hún mætti á eina af tískusýningum tískuvikunnar í New York .
Við kjólinn var hún í svörtum klassískum jakka sem fór henni vel .
Þar sem enn viðrar vel í stórborginni var hún sokkabuxnalaus og í hælaskóm við .
Svartar bermúdabuxur ( eins og ég fermdist í ) eru líka albragð .
Þær eru yfirleitt klæðilegar og þegar við erum komnar í sokkabuxur við og háa hæla verðum við ógurlega fínar og penar – enda eru aðeins meira stuð í þeim en hefðbundum svörtum síðbuxum .
Það vakti líka athygli að frú Beckham var í hefðbundnum flugfreyjuskóm við – ekki himinháum platform-skóm með þykkingu undir táberginu .
Slíkir skór eru alltaf klassískir og í spænska móðurskipinu Zöru er til dæmis hægt að fá slíka skó með lakkáferð – bæði í svörtu og í vínrauðu .
Fyrrnefndir skór keyra upp elegansinn og svo má ekki gleyma því að fótleggurinn verður alltaf fallegur í skóm með þessu lagi – hann virðist lengri .
Ef þú ætlar að bæta einhverju við fataskápinn þinn fyrir haustið þá koma þessir skór sterkir inn ...
allavega þangað til það fer að snjóa .
Til þess að fullkomna útlitið er skvísulegt að setja svarta línu í kringum augun , helst með indverskum kolum , og örlítið af rauðum varalit .
Þá getum við tekist á við nánast hvað sem er í lífinu ...
eða svona næstum því .
martamaria@mbl.is 