Eiturvopnaárásin í Damaskus fyrir rúmri viku hefur valdið miklu uppnámi og óhugnaði .
Margt bendir til þess að stjórnarherinn hafi staðið fyrir árásinni , en það hefur ekki verið staðfest með óyggjandi hætti .
Í upphafi liðinnar viku var allt útlit fyrir að Bandaríkjamenn myndu grípa til hernaðaraðgerða til að refsa sýrlenskum stjórnvöldum , en eftir að breska þingið snerist gegn slíkum aðgerðum hafa þeir hikað og yfir umræðunni um hvort láta eigi til skarar skríða svífa draugar fortíðar .
Ósigur Camerons David Cameron , forsætisráðherra Bretlands , sagði eftir atkvæðagreiðsluna að sér væri ljóst að breska þingið vildi ekki að breski herinn skærist í leikinn og það endurspeglaði vilja þjóðarinnar .
" Ég skil það og stjórnin mun hegða sér í samræmi við það , " sagði hann .
Í umræðunni á breska þinginu var Tony Blair , sem var forsætisráðherra Bretlands þegar færð voru rök að því að Saddam Hussein byggi yfir gereyðingarvopnum og því yrði að steypa honum af stóli .
Þau vopn fundust aldrei og ljóst að sá málflutningur byggðist á afar hæpnum forsendum .
Nú fer fram sambærileg umræða í Bandaríkjunum .
Bandaríkjamenn hafa sagt að þeir muni leggja fram gögn , sem varð til þess að rifjuð var upp ræða Colins Powells , fyrrverandi utanríkisráðherra , fyrir Sameinuðu þjóðunum 2003 þar sem hann lagði fram gögn , sem reyndust staðlaus , til stuðnings því að ráðast ætti inn í Írak .
Stjórn Baracks Obama Bandaríkjaforseta segir að Bandaríkjamenn séu reiðubúnir til að ráðast einhliða á Assad og yrði þá Francois Hollande , forseti Frakklands , hans einarðasti vestræni stuðningsmaður .
Lið á vegum Sameinuðu þjóðanna hefur verið í Sýrlandi til að rannsaka málið og lauk störfum á föstudag .
Ekki er ljóst hversu frjálsar hendur rannsakendurnir fengu og átök og afskipti stjórnvalda torvelduðu störf þeirra .
Þótt þeir staðfesti að efnavopnum hafi verið beitt er ekki þar með sagt að þeir geti svarað því hver beitti þeim .
Líkast til verður niðurstöðu rannsakendanna beðið .
Atlantshafsbandalagið og Arababandalagið hafa þegar lýst yfir að Assad beri ábyrgð á dauða mörg hundruð manna í árásinni 21. ágúst , auk þess sem talibanar í Afganistan vilja að refsa Assad .
Rússa grunar hins vegar að uppreisnarmenn hafi verið að verki og vilja ekki einu sinni ræða málið í öryggisráði SÞ fyrr en niðurstöður rannsóknarhópsins liggja fyrir .
Vísbendingar og líkindi Ýmislegt hefur komið fram sem þykir styðja að stjórnarherinn hafi verið að verki .
Tímaritið Foreign Policy greindi frá því að bandarískar leyniþjónustur hefðu nokkrum stundum eftir árásina hlerað samtal milli sýrlenska varnarmálaráðuneytisins og yfirmanns efnavopnasveitar .
Þar krafðist embættismaður í ráðuneytinu skýringa á árásinni , að því er hermt er .
Segir á vefsíðu blaðsins að þetta samtal sé meginástæða þess að Bandaríkjastjórn telji að stjórnvöld hafi gert árásina og Assad beri ábyrgð hvort sem hann hafi fyrirskipað hana eða ekki .
Í viðtali við Bloomberg sagði embættismaður hjá Sameinuðu þjóðunum , sem lengi hefur fyglst með málum í Mið-Austurlöndum , að hann teldi að Mahir Assad , yngri bróðir forsetans , hefði fyrirskipað árásina .
Hann ef yfirmaður sérsveita hersins , sem hafa tekið þátt í helstu orrustum borgarastríðsins í landinu .
Hann gæti hafa verið einn á ferð .
Út á við vísa sýrlensk stjórnvöld allri ábyrgð frá sér .
Inn á við heyrist annar tónn , eins og kom fram í tímaritinu Der Spiegel .
Í Sýrlandi fer áróðursstríðið fram á Facebook .
Þar er hópur sem heitir Fréttanet sýrlenska heraflans þar sem undir merkjum Assads var tilkynnt : " Í dag höfum við gert þungvopnaðar árásir á fjölda vígja hryðjuverkamanna .
Til verndar óbreyttum almenningi var einnig beitt efnavopnum .
" Ef Bandaríkjamenn skerast í leikinn eiga þeir á hættu að dragast inn í átökin með ófyrirsjáanlegum afleiðingum .
Ef ekkert verður aðhafst eru skilaboðin til Assads að hann geti beitt gereyðingarvopnum sér að refsilausu .
Á föstudagsmorgun bárust fréttir af því að foringi úr sveitum hryðjuverkasamtakanna al-Qaeda hefði fallið í árás ómannaðrar flugvélar í Jemen .
Ef Bandaríkjaher lætur til skarar skríða gegn Bashar Al-Assad í Sýrlandi munu Bandaríkjamenn , eins og Robert Fiske , dálkahöfundur The Independent bendir á , leggjast á sveif með uppreisnarliði þar sem meðal annars er að finna sveitir al-Qaeda .
Reyndar ríkir tortryggni meðal liðsmanna al-Qaeda í Sýrlandi og var hermt í Washington Post að þeir óttuðust að ráðist yrði á þá í leiðinni .
Ætluðu þeir því að grípa til ýmissa ráðstafana eins og að slökkva á farsímum til að erfiðara yrði að gera þá að skotmarki .
Alþjóðamál Karl Blöndal kbl@mbl.is " Við höfum kveðið afar skýrt á um það við stjórnina og einnig aðra aðila á vettvangi að fyrir okkur er rauða línan þegar við sjáum fjölda efnavopna færð til eða beitt .
" Barack Obama Bandaríkjaforseti á blaðamannafundi 20. ágúst 2012 .
