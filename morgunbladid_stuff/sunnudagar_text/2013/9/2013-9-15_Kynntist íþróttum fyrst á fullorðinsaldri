Ég var nú aldrei á hlaupum þegar ég var lítil , " segir Alma María og brosir .
" Einu skiptin sem ég hljóp var í hlaupaprófum í grunnskóla og Verzlunarskólanum og kom þá með blóðbragð í munninum í mark .
Í kringum tvítugt fór ég nokkrum sinnum út að hlaupa og eftir að ég byrjaði að búa hljóp ég hringinn í kringum Miklatúnið og fannst ég mikil hetja þegar ég náði að hlaupa tvo hringi , " segir þessi núverandi maraþon- og þríþrautarkona og hlær .
Hún er 43 ára og byrjaði að æfa markviss hlaup fyrir um 8 árum .
" Ég hafði engan grunn að byggja á , því ég hafði aldrei verið í íþróttum sem barn .
Ég finn það líka þegar ég æfi með fólki sem hefur æft íþróttir að mig skortir þennan grunn og það fólk er fljótara að ná árangri .
Það er miklu erfiðara að byggja upp þennan grunn þegar maður er orðinn þrjátíu og fimm ára , " segir Alma sem hefur metnað til að ná árangri .
" Það er því mikilvægt að börn séu í íþróttum , líka heilsunnar vegna en á móti kemur ef til vill að þeir sem hafa verið lengi í íþróttum hafa oft lent í meiðslum vegna álags á líkamann en minn líkami hafði ekki orðið fyrir neinu líkamlegu álagi í öll þessi ár , " segir hún og brosir .
Fóru í skokkhóp Þetta byrjaði allt á því að þau hjónin vildu breyta um lífsstíl .
" Maðurinn minn , Guðmundur Guðnason , og ég fluttum ásamt börnum okkar til Hollands árið 2004 .
Ég var þá heimavinnandi og byrjaði á að fara í ræktina og við Gummi fórum saman út að hlaupa .
Hann var orðinn of þungur og við tókum mataræðið í gegn og smátt og smátt missti hann um 20 kíló .
Þegar við fluttum heim ári seinna byrjuðum við að æfa með Skokkhópi Garðabæjar en þá var það Gísli Ásgeirsson sem stjórnaði .
Hann var rosalega hvetjandi og hjálpaði okkur mikið .
Þá fórum við að keppa og setja okkur ný og ný markmið og hlaupa aðeins hraðar og hraðar .
Gummi var orðinn ansi góður og þá hvatti Gísli hann til þess að hlaupa með ÍR-hópnum , því ef þú ætlar að hlaupa hraðar þá verðurðu að hlaupa með einhverjum sem hleypur hraðar en þú .
Ég fylgdi síðan ári á eftir .
Þá fór þetta að gerast hraðar .
" Alma María hljóp Laugaveginn árið áður en hún hljóp sitt fyrsta maraþon eða árið 2010 .
" Það er mjög ólíkt að hlaupa Laugaveginn og maraþon .
Á Laugaveginum gekk ég upp allar brekkur og skokkaði niður þær en í maraþoni ertu undir miklu álagi allan tímann .
Ég æfði vel fyrir hlaupið og upplifunin var frábær .
Það sama má segja um maraþonið sem ég hljóp ári seinna í Rotterdam .
Ég ákvað að gera það af alvöru en ekki bara til að geta sagst hafa hlaupið maraþon .
Ég vildi vera vel þjálfuð , m.a. til að minnka hættu á meiðslum , ég vildi að upplifunin væri góð sem og árangurinn en ég setti mér það markmið að hlaupa á tímanum 3:15 .
Ég var búin að byggja upp mikinn styrk og komin með langþolið og var einkum að æfa hraðann .
Það gekk allt upp og ég kom í mark á tímanum 3:16 eða rúmri mínútu frá markmiði mínu .
" Félagsskapurinn mikilvægur Alma María segir að konum sé að fjölga mikið í langhlaupum , hjólreiðum og í þríþraut .
" Í janúar 2012 var ég að velta fyrir mér hvað ég ætti að gera í framhaldi af maraþoninu .
Þá var hópur kvenna að koma saman undir stjórn Karenar Axelsdóttur þríþrautarkonu í þeim tilgangi að æfa þríþraut saman og þá fyrir hálfan járnkarl sama ár .
Ég ákvað að slást í hópinn þrátt fyrir að hafa lítið æft hjólreiðar en ég hafði keypt mér götuhjól haustið áður .
Sundið mitt minnti fremur á svaml en alvöru skriðsund .
En það var ekkert annað að gera en að læra að hjóla og synda upp á nýtt og það gerðum við .
Stelpurnar í hópnum voru 10 , sú yngsta 13 árum yngri en ég en ég var elst .
Við æfðum allt að 12 tíma á viku þegar mest var en þetta var æðislega gaman , " segir hún og leggur áherslu á að mjög stór hluti af hreyfingunni sé félagsskapurinn .
" Þetta er svo lífsglatt fólk , í jafnvægi , setur sér markmið og nær þeim .
Þá hafa fylgt þessu dálítil ferðalög en við hjónin höfum ferðast t.d. til Danmerkur , Frakklands , Þýskalands , Hollands og Bandaríkjanna í tengslum við hlaupin að ógleymdu því að geta lagt góðum málefnum lið .
Við stofnuðum ásamt bróður mínum og konu hans góðgerðarfélagið Meðan fæturnir bera mig , hlupum hringinn í kringum landið og söfnuðum fé fyrir Styrktarfélag krabbameinssjúkra barna og eftir það höldum við árlegt hlaup þar sem ágóði rennur til félaga sem styrkja börn .
Þá tókum við þátt í WOW Cyclothon hjólreiðakeppninni í kringum landið til styrktar Barnaheill .
Það er gott að geta líka látið gott af sér leiða .
Þetta snýst því ekki bara um hreyfinguna , enda er hún löngu orðin lífsstíll sem og breytt mataræði .
Ég á bara eitt gott ráð handa fólki sem vill gera lífsstílsbreytingar , " segir hjúkrunarfræðingurinn og íþróttakonan brosandi , " og það er að gera fáar breytingar í einu en góðar .
Oftast ætlar fólk sér að gera of mikið í einu og misheppnast þá gjarnan allt saman .
" Alma María tók þríþrautina föstum tökum í sumar og keppti líka í hjólreiðum í CUBE-liðinu en hennar næsta markmið er að keppa í ólympískri þríþraut í London þann 15. september .
" Þetta er heimsmeistaramót aldursflokka en ég keppi í aldursflokknum 40-45 þar sem eru 130 keppendur .
Alls taka um 8.500 manns frá 80 þjóðum þátt í mótinu sem tekur 5 daga og héðan fara rúmlega 30 keppendur á aldrinum 19-52 .
Það verða syntir 1500 m í vatninu Serpentine í Hyde Park , hjólaðir 40 km um miðborg London og hlaupnir 10 km í Hyde Park .
Þetta verður mjög spennandi , " segir þessi vaska íþróttakona .
