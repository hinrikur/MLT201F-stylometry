Birkir Fanndal Mývatnssveit Við grunnskólann í Reykjahlíð í Mývatnssveit er virk metnaðarfull umhverfisstefna .
Þessi stefna byggist á kerfi Landverndar sem nefnist Grænfáni .
Verkefnið stendur á sjö undirstöðum þar sem sérstök umhverfisnefnd með fulltrúum allra hópa starfsfólks skólans stýrir vali og úrvinnslu verkefna .
Fyrir meira en 6 árum var hafist handa og verkefnið sett á dagskrá .
Það skilaði þeim árangri að árið 2006 fékk skólinn afhentan Grænfána í fyrsta sinn .
Það var þó alls enginn endapunktur , miklu fremur upphaf og staðfesting á góðri og árangursríkri umhverfisstefnu skólans .
Umhverfisvitund og umhyggja Frá þessum tíma er stöðugt vakandi umhverfisvitund og umhyggja fyrir þessu fjölþætta verkefni samtvinnuð skólastarfinu .
Metin er reglulega staða umhverfismála og áætlanir gerðar um úrbætur .
Námsefnisgerð fylgir gjarnan í kjölfarið og reynt er að virkja sem flesta til umhugsunar og virkrar þátttöku .
Einnig er hugsað út fyrir skólann og næsta umhverfi .
" Nemendur skólans eru helsta fyrirmynd í umhverfismálum í Skútustaðahreppi , " segir Dagbjört Bjarnadóttir , oddviti sveitarfélagsins .
Það er eðli reglna Grænfánans að þær krefjst stöðugrar árvekni þátttakenda og þær þarf að endurnýja reglulega í samstarfi við Landvernd .
Fulltrúi félagsins kemur þá í skólann og metur stöðu og árangur .
Einmitt um þessar mundir hefur Reykjahlíðarskóli náð þeim góða árangri að fulltrúi Landverndar , Sigríður Bylgja Sigurjónsdóttir , kom í skólann og eftir að hafa metið stöðuna afhenti hún skólanum Grænfánann í þriðja sinn .
Metnaðarfullt starf Efnt var til samkomu í skólanum af þessu tilefni og var íbúum sveitarinnar boðið að vera viðstaddir afhendinguna .
Samkoman hófst með ávarpi skólastjórans , Sólveigar Jónsdóttur , og fulltrúi nemenda í umhverfisnefnd , Steingrímur Karlsson , greindi frá þeirri starfsemi sem er forsenda þess að skólinn nær þessum glæsilega árangri .
Sigríður Bylgja afhenti síðan Grænfánann .
Hún útskýrði jafnframt merkingu tákna á fánanum , flutt var kveðja Dagbjartar Bjarnadóttur oddvita , sem sjálf er einn af fulltrúum í umhverfisnefnd skólans .
Þá var farið út á lóð skólans þar sem nemendur hófu Grænfánann að húni .
