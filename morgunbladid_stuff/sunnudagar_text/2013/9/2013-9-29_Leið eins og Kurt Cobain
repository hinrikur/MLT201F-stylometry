Prédikarinn Franklin Graham var einu sinni í uppreisn gegn sínu trúarlega uppeldi en komst fljótt að því að eina leiðin til að fylla upp í tómið í brjóstum okkar mannanna er að gefa sig Guði almáttugum á vald .
Hann kveðst bera mikla virðingu fyrir samkynhneigðum en er andvígur því að þeir gangi í heilagt hjónaband .
Samkvæmt hinni helgu bók sé hjónaband milli karls og konu .
Falli fólki sú afstaða illa ráðleggur hann því að taka málið upp við Guð sjálfan , ekki dugi að skjóta sendiboðann .
Texti : Orri Páll Ormarsson orri@mbl.is Ljósmynd : Kristinn Ingvarsson kring@mbl.is Skiltið í lyftunni segir P. Það passar , þrettánda hæð er ekki til á hótelum .
Engin áhætta er tekin .
Okkur Kristni ljósmyndara er vísað til svítu .
Vel er gjört við Franklin Graham , útsýni til allra átta yfir höfuðborgina .
Laugardalshöllin í fósturstellingunni til austurs .
Þar mun þessi kunni prédikari boða okkur Íslendingum von og trú um helgina á Hátíð vonar .
Sjálfur er hann ekki mættur , við þurfum samt ekki að bíða lengi .
Graham er vel tilhafður .
Klæddur í jakkaföt , skyrtan fráhneppt í hálsinn .
Hárið grásprengt .
Fasið vingjarnlegt en öruggt .
Handabandið mátulega þétt .
" Sælir herrar mínir , velkomnir , " segir hann og brosir .
Við setjumst .
" Er þetta í fyrsta skipti sem þú kemur til Íslands ? " spyr ég með hálfum huga meðan við komum okkur fyrir .
" Nei , ég hef komið hingað mörgum sinnum , " svarar Graham óvænt .
Nú ? " Ég er flugmaður og þegar maður er á leið yfir hafið eru ekki margir staðir til að taka eldsneyti .
Allt hafa þetta þó verið stutt stopp , í mesta lagi ein nótt , og þetta er í fyrsta skipti sem ég kem hingað til að boða Guðs orð .
Ég hef ekki séð mikið af borginni ennþá en loftið fer vel í mig .
Tært og gott .
Minnir mig á Alaska .
Ég á hús þar .
" – Hvers vegna Hátíð vonar ? Þurfum við Íslendingar sérstaklega á von að halda ? " Við þurfum öll á von að halda .
Hvert einasta mannsbarn .
Við þurfum líka á Guði að halda .
Fólk leitar að hamingju , friði og lífsfyllingu en gengur oft og tíðum illa að finna þetta í hinu veraldlega amstri .
Margir eru örvæntingarfullir , fá ekki nógu mikla næringu úr lífi sínu .
Þess vegna þurfum við von .
Von sem færir okkur heim sanninn um það að sál okkar sé örugg í höndum Guðs .
" Tómar dómkirkjur – Í skilaboðum á heimasíðu BGEA-samtakanna í tengslum við hátíðina talarðu um að " vinna Ísland á band Krists " .
Hvað áttu við með því ? " Ísland á sér merkilega sögu í kristni en eins og svo mörg vestræn samfélög hafið þið snúið baki við Guði .
Tilgangur minn með komunni hingað er að freista þess að kynna Íslendinga aftur fyrir Guði feðra sinna og fá þá til að iðka sína trú á nýjan leik .
Trúna á þann sem skóp Ísland , Guð almáttugan .
" – Þú lítur á þetta sem vestrænt vandamál ? " Já .
Úti um alla Evrópu eru dómkirkjur , glæsilegar byggingar .
Galtómar .
Í eina tíð var Guð miðlægur í þessum kirkjum , í lífi fólks , en nú hefur það snúið baki við honum .
" – Samt líta níu af hverjum tíu Íslendingum á sig sem kristið fólk .
" Það er tilkomumikil tölfræði og ég dreg hana ekki í efa .
En það er ekki nóg að líta á sig sem kristinn .
Einu sinni var ég staddur í leigubíl í erlendri borg og spurði bílstjórann hvort hann væri kristinn .
Hann kinkaði kolli .
Þá spurði ég hvenær hann hefði lagt traust sitt á Jesú Krist .
Hann rak sem snöggvast í vörðurnar en kvaðst svo hafa fæðst kristinn .
Þannig líta margir á málið .
Nóg sé að fæðast inn í kristna fjölskyldu til að teljast kristinn .
Svo einfalt er þetta ekki .
Í Biblíunni stendur að við þurfum , hvert og eitt , að taka á móti Jesú Kristi inn í okkar líf .
Kirkjan getur ekki gert það fyrir okkur , né heldur foreldrar okkar .
Við verðum að gera það sjálf .
Þetta er okkar ákvörðun .
Guð ann okkur , hann skapaði okkur í sinni mynd , en samt erum við skilin við hann .
Það gerir syndin .
Guð þráir ekkert heitar en að fyrirgefa syndugum og í þeim tilgangi sendi hann okkur son sinn , Jesú Krist .
Hann kom ekki út af þeim heilbrigðu heldur þeim sjúku og syndugu og dó í þeirra þágu á krossinum .
Minn boðskapur er skýr : Guð elskar okkur og þráir að fyrirgefa okkur syndir okkar .
" Sýni samkynhneigðum virðingu – Óhætt er að segja að afstaða þín til réttinda samkynhneigðra hafi valdið fjaðrafoki hér á landi þegar kunngjört var að þú værir væntanlegur .
Hvers vegna ertu andvígur hjónavígslu tveggja einstaklinga af sama kyni ef þeir elska hvor annan ? " Það er svo merkilegt að allan minn feril sem prédikari hef ég aldrei sótt samkomur samkynhneigðra til að mótmæla .
Ég hef aldrei sýnt samkynhneigðum neitt nema virðingu .
Eigi að síður verð ég að virða reglurnar sem Guð setti okkur mönnunum .
Ég veit að þið hafið yndi af knattspyrnu í þessu landi og hvernig væri að leika knattspyrnu án reglna ? Þetta er sami hluturinn .
Guð talar enga tæpitungu , hjónaband er á milli karls og konu .
Það eru reglur Guðs eins og þær blasa við okkur í hinni helgu bók .
Bók sem ég er sannfærður um að sé sönn spjaldanna á milli .
Mislíki samkynhneigðum orð mín er ekki við mig að sakast .
Þeir verða að taka málið upp við Guð sjálfan .
Það er ekki til neins að skjóta sendiboðann .
Enda þótt ég sé ósammála samkynhneigðum varðandi hjónabandið þýðir það ekki að ég sé óvinur þeirra .
Síður en svo .
Við erum bara ósammála .
Það er daglegt brauð í mannlegum samskiptum .
Færum við tveir að ræða um stjórnmál yrðum við örugglega fljótt ósammála um eitthvað .
Það þýðir samt ekki að við séum óvinir .
" Guð gaf okkur kynlífið – En trúirðu því í raun og veru að samkynhneigð sé synd ? " Allir menn eru syndugir .
Ég , þú , allir .
Gagnkynhneigðir , samkynhneigðir , þeir sem halda fram hjá maka sínum og svo framvegis .
Guð gaf okkur kynlífið .
Fann það upp .
Fyrir það ættum við öll að þakka honum .
" Hann brosir .
" Eigi að síður er það svo að Guð ætlast til þess að kynlíf sé stundað innan hjónabands , ekki utan þess .
Þar af leiðandi lít ég svo á að öll kynferðismök utan hjónabands séu synd .
Þar er ég ekki að tala sérstaklega um samkynhneigða , heldur alla sem stunda kynlíf án þess að vera giftir .
Það er synd gagnvart Guði .
Góðu fréttirnar eru hins vegar þær að Guð er góður og telur ekki eftir sér að fyrirgefa syndugum .
Sjálfur er ég syndugur .
Ég var 22 ára gamall þegar ég kraup á kné og bað Guð um að fyrirgefa mér mínar syndir .
Það hefur hann gert .
Syndga ég ennþá ? Já .
Það er óhjákvæmilegt en ég reyni eftir fremsta megni að lifa ekki syndsamlegu lífi .
Mitt markmið er að þóknast Guði og lifa lífi sem uppfyllir þær kröfur sem hann gerir til okkar mannanna .
" – Þetta er ekki í fyrsta skipti sem þú færð spurningu er varðar réttindi samkynhneigðra og örugglega ekki það síðasta .
Getur verið að afstaða þín í þessum efnum sé farin að skyggja á boðskapinn sem þú hefur almennt fram að færa ? Er þessi afstaða orðin dragbítur á þínu starfi ? " Í fyrsta lagi er þetta ekki mín afstaða , heldur Guðs .
Ég er erindreki hans .
Í öðru lagi er ég þakklátur fyrir athyglina .
Ég geri ráð fyrir því að flestir Íslendingar viti að ég er hér núna .
Það er ánægjulegt .
Svo ég svari spurningunni þá lít ég ekki þannig á að þessi umræða sé orðin dragbítur á mínu starfi .
Ég get hvorki meinað þér né öðrum að spyrja mig um þessi mál .
Svarið verður á hinn bóginn alltaf hið sama .
Afstaða Guðs er skýr .
" – Eru samkynhneigðir velkomnir á Hátíð vonar ? " Að sjálfsögðu eru þeir velkomnir .
Hvað annað ? Ég vona að ég sjái sem flesta samkynhneigða þar .
" Fyllti upp í tómið – Í endurminningum þínum , Byltingarmaður með málstað , kemur fram að þú hafir ekki ætlað þér að feta í fótspor föður þíns , prédikarans fræga Billys Grahams .
Um tíma varstu í uppreisn , jafnvel ódæll , enda hugnuðust þér ekki væntingar fólks í þinn garð .
Hvað breyttist ? Hvað varð um byltingarmanninn ? " Mörg börn frægs fólks eiga erfitt uppdráttar í lífinu .
Það getur verið strembið að lifa í skugga frægs föður eða móður .
Það var ekkert öðruvísi hjá mér .
Uppreisn mín í æsku beindist þó ekki gegn föður mínum , heldur Guði .
Ég kærði mig ekki um að hann stýrði mínu lífi .
Vildi ráða mér sjálfur og ef foreldrar mínir voru ósáttir við það leit ég bara á það sem þeirra vandamál .
Ég ætlaði að lifa mínu lífi .
Fljótlega komst ég hins vegar að raun um að hlutirnir sem áttu að færa mér hamingju og fyllingu gerðu það ekki .
Ef til vill um stund en ekki til lengri tíma .
Því meira sem ég sankaði að mér af veraldlegum hlutum þeim mun tómari varð ég .
Upp fyrir mér rann ljós , vandi minn væri af andlegum toga .
Það var þá sem ég kraup á kné og bað Guð almáttugan um að fyrirgefa mér syndir mínar .
" – Á hótelherbergi í Jerúsalem .
" Já , ég var þar .
Það hafði samt ekkert með staðsetninguna að gera .
Ekkert yfirnáttúrlegt gerðist .
Ég var bara fyrir tilviljun staddur í Jerúsalem þegar ég tók þá ákvörðun að gera Jesú Krist að leiðtoga lífs míns og fylla þar með upp í tómið .
" Hann þagnar stundarkorn en heldur svo áfram á óvæntum nótum .
" Hefurðu heyrt um bandaríska rokkarann Kurt Cobain sem var í hljómsvetinni Nirvana ? " – Já .
" Hann fyrirfór sér fyrir meira en fimmtán árum .
Í bréfi sem Cobain skildi eftir sig og tímaritið Rolling Stone birti ræddi hann um " stórt svart tóm " í sínu lífi .
Mér þótti þetta áhugavert komandi frá þessum manni .
Hann naut gríðarlegra vinsælda sem tónlistarmaður , var giftur gullfallegri konu , Courtney Love , og virtist hafa allt með sér .
Samt var þetta " stóra svarta tóm " til staðar .
Á þessum sama stað var ég sjálfur áður en ég hleypti Kristi inn í líf mitt og ég er ekki í vafa um að fjölmargir aðrir eru þar núna .
Þeir leita í áfengi , fíkniefni , kynlíf og hvaðeina til að freista þess að fylla upp í tómið .
Án árangurs .
Það eina sem getur fyllt upp í þetta tóm er Guð og hann vill fylla upp í það .
Allt sem við þurfum að gera er að átta okkur á því að við erum syndug og þiggja frelsun Guðs .
Það er aðeins ein leið að Guði , gegnum trúna og son hans , Jesú Krist .
" Flugvélar og mótorhjól – Þú ert flugmaður og hefur áhuga á vélhjólum .
Eru það þín helstu áhugamál ? " Vinnan er líf mitt og ég sinni henni sjö daga vikunnar .
Ég er alltaf að vinna nema þegar ég er að fljúga eða hjóla .
Það er mín hvíld .
Ég hef verið með flugmannspróf í fjörutíu ár og flýg að jafnaði tvisvar til þrisvar í viku , mest í tengslum við starf mitt .
Flugstjórnarklefinn er mitt skjól , þar hverfa allar mínar áhyggjur eins og dögg fyrir sólu , þannig að ég get ekki hugsað mér betri leið til að slappa af .
Þarna er enginn að ónáða mig með neikvæðri fjölmiðlaumfjöllun á Íslandi ! " Hann hlær .
" Ég hef líka mikið dálæti á mótorhjólum .
Á Harley Davidson-hjól en það er ekki í uppáhaldi .
BMW-hjólin mín eru mér mun kærari .
Bestu mótorhjól í heimi .
Á hverju ári hjóla ég frá Norður-Karólínu til Alaska , tveggja vikna ferð – aðra leið – og nýt hverrar mílu til hins ýtrasta .
" – Um langt árabil hefur þú verið þekktur fyrir mannúðarstörf á vegum samtakanna Samaritan ' s Purse .
Gefurðu þér alltaf tíma til að sinna þeim málum ? " Ég geri það .
Við erum með starfsemi í eitt hundrað löndum um allan heim .
Meðan Jesús var uppi lagði hann sig fram um að hjálpa þeim sem áttu um sárt að binda .
Hann gaf soltnum að borða og notaði krafta sína til að lækna sjúka .
Leiðarstef Jesú í þessu lífi var samúð .
Sama ættum við sem fylgjum honum að málum að gera .
Reyna að hjálpa fólki sem á erfitt uppdráttar .
Sem dæmi má nefna að við erum með stórt verkefni í Afríkuríkinu Súdan .
Höfum endurbyggt yfir fimmtíu kirkjur , sem skemmdust í styrjöldinni í landinu ; einnig byggt sjúkrahús og gert brunna svo eitthvað sé nefnt .
Við höfum líka útvegað lækna og núna þegar farið er að þjóðnýta heilbrigðiskerfið í Bandaríkjunum , Obamacare , verður mun auðveldara að fá þá til að taka að sér störf í Afríku .
Margir læknar vilja frekar vinna erlendis en heima í Bandaríkjunum vegna stefnu stjórnvalda .
" – Handtökin eru mörg til að létta fólki lífið en hvort lítur þú svo á að heimurinn sé betri eða verri staður núna en þegar þú varst að vaxa úr grasi ? " Það hefur margt breyst frá seinna stríði og mörg jákvæð teikn á lofti .
Ég nefni tæknina sem dæmi .
Sjáðu bara hvílík bylting fésbókin ein og sér er fyrir samskipti fólks , um allan heim .
Höfum þó hugfast að snjallsími eða nettenging geta aldrei fyllt tómið í lífi okkar mannanna .
Aðeins Guð .
Þess vegna þurfum við á honum að halda .
" Kristur mun sameina okkur – Sumir segja að trúarbrögð séu helsta ástæða ágreinings í þessum heimi .
Sjálfur hefur þú látið umdeild orð falla um íslam og hindúatrú , svo dæmi sé tekið .
Sérðu fyrir þér að ólík trúarbrögð geti nokkru sinni lifað saman í sátt og samlyndi ? " Já , þegar Jesús Kristur snýr aftur .
Það eru fjölmörg trúarbrögð í heiminum og þau eru tilraun mannsins til að viðurkenna tilvist æðri máttarvalda .
Það þýðir ekki að öll trúarbrögð séu sönn .
Sannfæring mín er sú að aðeins sé ein leið að Guði og það er gegnum son hans , Jesú Krist .
Hann er vegurinn , sannleikurinn og lífið .
Kristur dó fyrir okkur öll , ekki bara kristna menn heldur líka búddista , múslima , trúleysingja og aðra .
Þess vegna er enginn nema Kristur þess umkominn að sameina okkur .
" – Þannig að þú trúir því að einhvern tíma verði heimurinn sameinaður í kristni ? " Það stendur í Biblíunni .
Þar segir einnig að dag einn muni ljónið og lambið leggjast hlið við hlið .
Yrði það ekki dýrðlegur dagur ? " Bíddu þangað til þú verður 95 ára ! – Tölum aðeins um fjölskyldumál .
Á sama tíma og þú ert hér er sonur þinn , Will , að prédika í Japan .
Var hann á einhverjum tímapunkti í uppreisn eða langaði hann alltaf að feta í þín fótspor ? " Nei , Will hefur aldrei verið til vandræða .
Guð blessaði okkur hjónin , Jane og mig , með fjórum yndislegum börnum .
Móðir mín heitin var vön að segja að ég verðskuldaði þau ekki .
" Hann skellir upp úr .
" Ég á þrjá syni og eina dóttur .
Tveir sona minna vinna með mér í trúboðinu en sá þriðji er í hernum .
Barnabörnin eru níu að verða tíu .
Dóttir mín ætti að verða léttari meðan ég er hér á Íslandi .
" – Faðir þinn er nú á tíræðisaldri .
Hvernig hefur hann það ? " Faðir minn verður 95 ára í næsta mánuði og hefur það gott miðað við sinn aldur .
Hann styðst við göngugrind og er ekki þrekmikill en hugurinn er skýr .
Hann vinnur ennþá og hefur nýlokið við bók , It ' s the Reason for My Hope .
Þetta er ekki bók sem byggist á fyrri skrifum , heldur nýtt efni , og ég er ekki frá því að hún sé hans besta til þessa .
Hann er líka að leggja lokahönd á nýjan sjónvarpsþátt sem ég er búinn að sjá og líst mjög vel á .
Ég lít reglulega til föður míns og reyni að ná honum út úr húsinu .
Hann er ekkert alltof spenntur fyrir því og þegar ég segi honum að láta ekki svona skáskýtur hann augunum á mig og segir : " Bíddu þangað til þú verður 95 ára ! " 