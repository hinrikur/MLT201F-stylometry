Fljótræðisverk Steingríms J. Sigfússonar við að koma tveimur bönkum af þremur í fang vogunarsjóða með sérkennilegum aðferðum og án undanfarandi umræðu og skýrra heimilda hefur enn ekki verið rannsökuð , þrátt fyrir loforð núverandi ríkisstjórnarflokka frá stjórnarandstöðutíma sínum , um að það yrði gert .
Eftirfarandi frétt birtist í Morgunblaðinu hinn 17. ágúst 2013 : " Í bókinni " Ísland ehf. Auðmenn og áhrif eftir hrun " eftir Magnús Halldórsson og Þórð Snæ Júlíusson sem mun koma út á fimmtudag er meðal annars sagt frá skjali sem fannst við húsleit árið 2009 .
Skjalið hafi verið merkt Gunnari Steini Pálssyni almannatengli og segir í bókinni að í því hafi verið sett fram víðtæk áætlun um hvernig hægt væri að hafa áhrif á umræðu um skjólstæðinga hans , og þá meðal annars að hægt væri að ræsa út " bloggher " þeim til varnar .
Í samtali við Morgunblaðið í gær sagðist Gunnar ekki hafa ræst út bloggher , en einhverjir sem fyrir hann hefðu starfað hefðu verið með bloggsíður .
" Ég hef ráðið menn mér til ráðgjafar og aðstoðar fyrir þau fjölmörgu verkefni sem ég sinni á sviði almannatengsla , og sumir þeirra hafa vissulega verið þátttakendur í bloggheimum , " segir Gunnar .
Í bókinni kemur fram að Gunnar hafi meðal annars unnið mikið fyrir fyrrverandi stjórnendur Kaupþings , þá Sigurð Einarsson og Hreiðar Má Sigurðsson , og Bakkavararbræðurna Ágúst og Lýð Guðmundssyni .
Gunnar segist aldrei hafa ræst út neinn bloggher , hvorki fyrir þessa skjólstæðinga né aðra , en segist hins vegar nota sjálfstætt starfandi aðila til aðstoðar í vissum verkefnum sem krefjist sérfræðiþekkingar .
Hann segir Ólaf Arnarson , hagfræðing og bloggara , vera einn þeirra sérfræðinga sem hann hafi ráðið sér til aðstoðar í gegnum tíðina .
" Ólafur er einn fjölmargra sem ég hef fengið til ráðgjafar .
Ég hef aldrei hikað við að leita mér aðstoðar hjá þeim sem þekkja betur til .
" Þá sagði hann nýtingu bloggheima í tengslum við þjónustu á sviði almannatengsla teljast til neyðarlausnar , þegar umræður væru komnar í ógöngur .
" Það getur þó vel verið ef fer fram sem horfir að bloggheimar verði hluti af þeirri tilveru sem horfa þarf til þegar reynt er að hafa áhrif á umræðu í íslensku samfélagi .
" " Ekki alveg nýr sannleikur Lengi hafa verið grunsemdir uppi um að þeir sem mestu réðu um framgöngu íslensku bankanna og útrásarhersins , sem svo lengi var lofsunginn af meðreiðarsveinum í kór með ótrúlegustu forsöngvurum , hafi leitast við af miklu afli að snúa atburðarás á haus .
Dagskipunin hafi verið að hefja brennuvargana á stall en hengja slökkviliðið á hæstu gálga .
Slökkvilið hafði raunar verið fámennt og fékk litla áheyrn fyrr en það var um seinan .
Lengi vel " eftir hrun " létu allir fjölmiðlarnir , Ríkisútvarpið , 365-miðar og Morgunblaðið teymast af þeim sem gengu í þeim takti sem hinir launuðu áróðursmeistarar slógu í stríði sínu gegn staðreyndunum .
Morgunblaðið tók að gæta sín á hinum miðstýrða aðkeypta áróðri frá og með haustinu 2009 en aðrir fjölmiðlar héngu áfram í spottanum .
Það þurfti ekki að koma neinum á óvart að 365-miðlarnir gerðu það .
En undarlegt er að Ríkisútvarpið hefur í þann spottann togað til þessa dags .
Fréttamaður beintengdur hagsmunum Exista og Kaupþings var látinn útskýra og túlka skýrslu Rannsóknarnefndar Alþingis og allir sem þekktu pínulítið til máttu sjá hversu lituð af þeim tengslum öll sú framganga var .
Umræðustjóri RÚV raðaði spekingum inn hjá sér , einnig þeim sem staðfest er nú að voru launaðir erindrekar og báru raunar með sér frá fyrsta degi að þeir væru það .
Erlendir " fræðimenn " létu gamminn geysa í slíkum þáttum , sumir eftir fárra daga dvöl í landinu og fóru með slúður og uppspuna og virtust stundum gefa til kynna að sjálfur umræðustjórinn væri einn af " heimildarmönnum " þeirra ásamt þekktum sjálfskipuðum talsmanni þjóðarinnar og launuðum slúðurmönnum hins kunna sérfræðings í ímyndar- og atburðarásar-hönnun .
Dagblaðið sagði raunar frá þessum þáttum mun fyrr en þeir Þórður og Magnús , þótt blaðið hafi sennilega ekki haft aðgang að leyniskjalinu sem fannst við húsleitina .
Eftirfarandi birtist í Dagblaðinu í maí 2010 : " Almannatengillinn Gunnar Steinn Pálsson hefur borgað Ólafi Arnarsyni , hagfræðingi og blaðamanni sem skrifar pistla á vefritið Pressuna , fjögur hundruð þúsund krónur á mánuði fyrir ráðgjafastörf síðustu misserin , samkvæmt heimildum DV .
Ekki liggur ljóst fyrir um hvers konar ráðgjafastörf Ólafur hefur unnið fyrir Gunnar Stein .
Ólafur hefur orðið nokkuð þekktur hér á landi frá bankahruninu fyrir pistla sína á Pressunni þar sem hann tekur oft upp hanskann fyrir ýmsa þekkta auðmenn , sérstaklega fyrrverandi stjórnendur Kaupþings og eigendur Exista .
Gunnar Steinn , eða félag í hans eigu sem heitir GSP samskipti , hefur unnið náið með eigendum Exista og fyrrverandi stjórnendum Kaupþings , Hreiðari Má Sigurðssyni og Sigurði Einarssyni , á liðnum árum .
Heimildir DV herma að Gunnar Steinn og félag hans hafi í gegnum tíðina fengið háar greiðslur frá Exista fyrir ýmiss konar þjónustu .
Sömu heimildir DV segja að hluti af þeim greiðslum sé til að standa straum af launagreiðslum Gunnars Steins til Ólafs Arnarsonar .
" Dagblaðið tók fram að Ólafur Arnarson vildi hvorki játa þessu né neita .
Ekki drógu þessar upplýsingar úr áhuga Egils H. á Ólafi .
Tveimur árum síðar var Dagblaðið enn á sömu slóðum : " Brottför Hreiðars Más Sigurðssonar úr landsdómi vakti talsverða athygli á fimmtudaginn .
Kaupþingsstjórinn hraðaði sér út úr Þjóðmenningarhúsinu með fréttamenn á hælunum og smeygði sér upp í vígalegan svartan Land Rover .
Undir stýri sat Gunnar Steinn Pálsson almannatengill sem í gegnum tíðina hefur unnið náið með stjórnendum og helstu hluthöfum Kaupþings , meðal annars Bakkabræðrum .
Tengsl Gunnars Steins við þessa klíku í íslensku viðskiptalífi eru meðal annars þau að hann miðlaði um 400 þúsund króna mánaðarlegum " ráðgjafargreiðslum " frá Exista til leigubloggarans Ólafs Arnarsonar sem hefur verið tíður gestur við réttarhöldin .
" Ekki það gagn sem að var stefnt Það var virðingarverð viðleitni þegar stofnað var til Rannsóknarnefndar Alþingis .
Umgjörð hennar var þó ekki gallalaus , eins og áður hefur verið bent á og skipan hennar var fjarri því að standast almenn vanhæfisskilyrði , að tveimur þriðju hlutum til , eins og einnig hefur verið sýnt fram á .
Skipun embættis Sérstaks saksóknara var einnig óhjákvæmileg ráðstöfun , enda hefði rannsóknarnefndarstarfið verið æði botnlaust ef slíkt framhald væri ekki til staðar .
Aðrar ráðstafanir fóru hins vegar hörmulega eins og skipun í skilanefndir og síðar í slitastjórnir , því stór hluti þeirra gerða ber með sér að stórtækustu gerendum á útrásarmarkaðnum eða umboðsmönnum þeirra hefur tekist að hafa ótrúlega víðtæk áhrif á skipun sumra þeirra .
Afskriftir bankastofnana , bæði hinna gömlu sem hinna nýju á fyrstu vikum og misserum eftir " hrun " , eru sumar með miklum ólíkindum .
Fljótræðisverk Steingríms J. Sigfússonar við að koma tveimur bönkum af þremur í fang vogunarsjóða með sérkennilegum aðferðum og án undanfarandi umræðu og skýrra heimilda hefur enn ekki verið rannsökuð , þrátt fyrir loforð núverandi ríkisstjórnarflokka frá stjórnarandstöðutíma sínum , um að það yrði gert .
Engin skynsamleg skýring hefur verið gefin á því hvers vegna lappirnar eru dregnar í þeim efnum .
Óþægilega margt bendir til þess , að helstu spellvirkjarnir í íslensku efnahagslífi hafi komist burt frá skaðaverkum sínum með illa fengið fé sitt og bíði nú færis að leggja undir sig land og efnahagslíf þess á ný .
Og geti þá jafnvel fengið að gera það að hluta með sérstökum verðlaunabónus í gengi frá Seðlabanka Íslands sem gefur takmarkaðar upplýsingar um hvernig hann gengur fram í slíkum efnum , sem hefur því miður allan brag geðþóttaákvarðana .
S.Í .
hefur aldrei í sögu sinni ástundað annað eins pukur og óljósa stjórnsýslu í þeim efnum og í haftastýringu sinni , eins og hann gerir þessi misserin .
Óþægilega margt bendir einnig til þess að árangur embættis Sérstaks saksóknara verði lakari en vænst var , ef undan er skilin aðförin að einum fyrrverandi embættismanni , en sá málatilbúnaður allur hefur sætt alvarlegum athugasemdum frá fræðimönnum á sviði lögvísindanna .
Á fyrstu dögunum eftir bankafallið varð því bjargað sem bjargað varð .
En upplausn stjórnmálanna mánuðina þar á eftir og hin vanhæfa stjórn haturs og gamaldags miðstýringaráráttu , sem tók við vorið 2009 , eru helstu ástæður tapaðs tíma og tækifæra á Íslandi .
Það tap var stórt og virðist seint verða bætt .
