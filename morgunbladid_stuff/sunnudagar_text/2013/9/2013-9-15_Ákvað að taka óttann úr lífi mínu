Elma Stefanía Ágústsdóttir leikur aðalhlutverkið í Harmsögu , nýju leikverki , sem frumsýnt verður í Þjóðleikhúsinu eftir viku .
Það er að sjálfsögðu í frásögur færandi þegar leikkona með spánnýtt útskriftarplagg fær samning hjá einu af stóru leikhúsunum og að það sé eiginmaður hennar , Mikael Torfason , aðalritstjóri 365 , sem hafi skrifað verkið .
Ótalmargt er óhefðbundið í lífi Elmu .
Á Þorláksmessu fyrir tveimur árum voru Elma Stefanía og Mikael Torfason að undirbúa eigið brúðkaup sem halda átti á aðfangadag .
Þessi Þorláksmessa var þó líka helguð því að eiginmaður hennar lagði lokahönd á Harmsögu .
Hann hafði skrifað handritið allan tímann sem kvikmynd og með Elmu í huga .
Svo farið sé hratt yfir sögu þá er eftirleikurinn sá að handritið þróaðist yfir í leikverk , sem frumflutt var í Útvarpsleikhúsinu á síðasta leikári og er nú komið yfir í enn aðra útgáfu , á svið Kassans í Þjóðleikhúsinu .
Elma Stefanía var enn í námi þegar Mikael seldi Þjóðleikhúsinu sýningarréttinn að verkinu .
" Ég nýt þess auðvitað að þekkja Harmsögu vel og hafa fylgst með tilurð verksins og persónu minnar frá upphafi en leikstjórinn þarf að sjálfsögðu að óska eftir því sjálfur að ákveðinn leikari sé fenginn í hlutverkið og þjóðleikhússtjóri þarf að leggja blessun sína yfir það .
Það var því ekki þannig að Mikael hefði krafist þess að ég fylgdi með í kaupunum , " segir Elma Stefanía og hlær .
" Uppfærslan frestaðist svo vegna annarra verka þannig að þetta hefði getað farið á hvaða veg sem var .
En ég var að sjálfsögðu ákaflega glöð yfir því að það væri áhugi fyrir því hjá leikstjóranum , Unu Þorleifsdóttur , að ég léki Sigrúnu .
" Arkitektahjón buðu heimili og stuðning Elma mátaði sig við tvö hlutverk þegar hún fékk inngöngu í leikaradeild Listaháskólans .
Annars vegar leikarann og hins vegar rullu sem margir myndu telja mikla áskorun samfara krefjandi námi ; að vera einstæð móðir .
" Ég var með ótrúlega góðu fólki í bekk sem ég er mjög þakklát fyrir og þau studdu vel við bakið á mér .
Þau sýndu því skilning að ég kæmi ekki alltaf með þegar eitthvað var gert utan skóla .
Þegar maður er á nýjum stað vill maður standa sig alls staðar , mæta í allt og gera allt – " ég get þetta líka " en ég gat það auðvitað ekki .
" Aðstæður voru einnig frábrugðnar að því leyti að foreldrar Elmu Stefaníu og meginþorri fjölskyldunnar bjó og býr á Hvolsvelli þar sem hún ólst upp .
Það var því ekki hægt að skjótast heim til mömmu og pabba með stuttum fyrirvara til að fá pössun .
" Baklandið mitt er sterkt og foreldrar mínir voru boðnir og búnir til að hjálpa mér en þetta hefði verið meiriháttar púsluspil ef ég hefði ekki verið svo lánsöm að frænka mín bauðst til að taka okkur Ísold að sér meðan ég var í náminu .
Þetta var sérstakt því í raun þekktumst við Kristín Brynja frænka mín ekki svo mikið þegar hún bauð okkur þetta .
Ég var í árlegu hangikjötsboði hjá henni og sagði henni sem var að ég væri að skilja og hún bauð mér þetta á staðnum .
Þetta bjargaði okkur hreinlega .
Hún og eiginmaður hennar , Steffan Iwersen , bjuggu og voru með vinnustofu sína í Glaðheimum en þau eru bæði arkitektar .
Þau tóku okkur opnum örmum , sóttu Ísold fyrir mig á leikskólann og hjálpuðu mér þannig að ég fékk fleiri tækifæri til að vera með dóttur minni .
" Sagði engum frá prufunum Elma Stefanía var ekki ýkja lengi að sjá að til að geta sinnt þeim önnum sem þessum störfum fylgdu yrði hún að forgangsraða rétt .
Hún ákvað að leyfa áfengi ekki að fylgja sér í lífinu og sér ekki eftir því .
Með því að djamma ekki skapaðist bæði tími til að sinna börnum og starfi , vakna snemma og fara snemma að sofa .
" Mér fannst þetta einhvern veginn ekki passa .
Ég hafði aldrei komist inn í þessa vín-með-matnum menningu .
Þetta var meira bara djamm og mér fannst það ekki henta mér .
Ég vildi vera besta útgáfan af sjálfri mér og fannst ég ekki vera það undir áhrifum og ég fór því að endurskoða lífið og tilveruna .
Ég var 24 ára þegar ég tók þessa ákvörðun , rétt eftir að ég skildi .
Já , ég finn mikinn mun .
Þetta er bara svart og hvítt .
Ég hef alltaf verið mjög nákvæm og mikill fullkomnunarsinni sem gat kallað fram í mér ótta og kvíða sem mér fannst ágerast þegar ég drakk .
Í dag finn ég ekki fyrir kvíða eða ótta en ef þessar tilfinningar koma upp þá er ég enga stund að átta mig og taka strax á því .
" Þvældist þessi tilfinning að þurfa að vera fullkomin fyrir þér ? " Já .
Ég sagði til að mynda engum að ég væri að fara í inntökupróf í leiklistarskólann því ég var svo hrædd við að gera mistök .
Ekki nema mömmu og pabba því þau pössuðu Ísold á meðan á prufum stóð .
Ætli ég hefði ekki helst viljað bíða með að láta nokkurn vita fyrr en ég útskrifaðist bara úr skólanum , jafnvel ekki fyrr en ég hefði samning í höndunum .
Þegar ég sagði vinum mínum frá kom þessi ákvörðun flestum á óvart , að minnsta kosti fyrst .
Ég var og er fremur hæglát og ekki á útopnu .
Í náminu lærði ég að það er gott að gera mistök .
Og líka í lífinu almennt .
Ég er mun skárri hvað þetta varðar .
" Að hætta að drekka hafði meiri áhrif á líf Elmu Stefaníu en hún hafði haldið .
" Við búum í samfélagi þar sem drykkjumenning er sett á svolítið háan stall og fólki þykir oft óþægilegt ef einhver gerir eitthvað öðruvísi en hinir .
Það er oft ekki gert ráð fyrir að það sé eitthvað á boðstólum fyrir þá sem drekka ekki .
En það er nú einu sinni þannig að það er vel hægt að skemmta sér án áfengis .
Fagna sigrum og fara út að dansa og vakna daginn eftir án þess að vera með höfuðverk .
Það virkar allavega fyrir mig .
" BA-ritgerð Elmu úr Listaháskólanum fjallaði um hugmyndina um bóheminn í listum sem drekkur ótæpilega og hvernig sú hugmynd hefur þróast í aldanna rás .
Elma leitaðist við að afhjúpa þá mýtu .
" Það er einhver hugmynd tengd listinni að til að hún geti verið í eðli sínu góð og sönn þurfi listamaðurinn að þjást .
En það má draga þá ályktun þegar farið er yfir söguna að bestu verk listamanna , fyrr og nú , hafa yfirleitt verið sköpuð á edrútímabilum þeirra .
Ég man sjálf eftir hugsuninni að ég myndi ekki geta skapað list ef mér liði vel .
Ég gerði þetta upp við mig og hugsaði með mér að sama hvernig færi , þótt ég gæti ekki skapað , ætlaði ég samt að taka óttann út úr mínu lífi .
Við eigum það öll skilið að líða vel .
" Hræðsla Elmu Stefaníu við að standa ekki undir því að vera listamaður reyndist óþörf .
" Ég var hrædd við að sleppa tökunum .
Hvað myndi eiginlega gerast ef ég myndi hætta að drekka ? Það sem til dæmis gerðist var að ég breyttist úr B manneskju í A manneskju .
Við Karítas systir vorum að hlæja að því um daginn að einu sinni var ég stelpan sem stóð með kóka kóla undir húsvegg og reykti sígarettur .
Ég hélt að það væri skemmtilegasta útgáfan af mér .
Sem var auðvitað ekki rétt og í dag skemmti ég mér alveg jafn vel þótt ég fari oft í háttinn snemma og vilji vera með allt mitt á hreinu .
Við systir mín vorum að ræða þetta í framhaldi af því að hún stakk upp á nammibíltúr og ég lýsti því yfir að epli með hnetusmjöri væri eftirlætissælgætið mitt .
" Grét í hlutverki Sigrúnar Harmsaga er saga um par sem verður ástfangið , eignast börn og lifir lífinu saman en týnir hamingjunni smátt og smátt einhvers staðar á leiðinni sem endar svo með skelfingu .
Sambandið verður smám saman meiðandi og harmurinn er þeirra og barnanna .
Þetta er saga sem margir eiga , áttu og þekkja .
Þetta verk er áleitið og trúlegt að það komi við kaunin .
Elma Stefanía tekur ekki fyrir það að verkið geti orðið til þess að fólk spyrji sig hvar í lífinu það sé statt og hvort það sé í sambandi sem því líður vel í .
" En af því að við vorum að tala um vellíðan , vanlíðan og listina er maður stundum að færa fórnir og ég geri það eins og fyrir Sigrúnu í Harmsögu .
Í síðustu viku náði Sigrún mér alveg og það var rosalega erfitt , ég hreinlega grét .
Það er ekki alltaf hægt að skilja þarna á milli þótt maður reyni , að fara ekki með vinnuna heim heldur bara vörur úr matvörubúðinni og elda og vera ekki áfram Sigrún heldur Elma .
En það er allt í lagi að færa fórnir sem þessar því þarna hugsaði ég til dæmis að kannski yrði sýningin til þess að einhver sem er að takast á við erfiðar aðstæður fyndi leiðina út .
Maður er tilbúinn að færa fórnir sem þessar .
" Elma er stundum í þeirri aðstöðu að hafa eiginmanninn úti í sal á rennsli á Harmsögu og það hlýtur að vera skrýtin tilfinning .
" Maður er auðvitað vanur að eiga í stöðugu samtali en ég er yfirleitt ánægð með að hafa hann þarna .
Þetta er mitt fyrsta hlutverk í Þjóðleikhúsinu og það er notalegt að hann sé inni í þessu ferli .
Við þekkjum það vel að ræða allt fram og til baka og nú er það um leikhúsið .
Þar sem við djömmum lítið höfum við meiri tíma fyrir ýmislegt , til dæmis fyrir krakkana okkar og svo erum við dugleg að hafa ofan af fyrir okkur og leita innblásturs héðan og þaðan , lesum og horfum á heimildamyndir .
Við erum nýbúin að horfa á 30 for 30 , heimildamynd um afreksfólk í íþróttum .
Þar sér maður fólk sem þekkir ekki hvað það er að spila æfingarleik , það setur alltaf 110 prósent kraft í allt sem það gerira .
Ég hef sjálf alltaf tengt frekar við það að leggja sig allan fram en að spara sig .
" Störf þeirra beggja eru fyrir opnum tjöldum .
Útgefin og sett á svið .
Eru þau inni í vinnu hvort annars og hvernig er það að manns daglega starf sé lagt á borð almennings frá degi til dags eða viku fyrir viku ? Skipta þau sér af störfum hvort annars ? " Já , já , það gerum við .
Þetta er svona tvíeggjað sverð að hafa einhvern sterkan sér við hlið .
Það getur samt verið pirrandi þegar gagnrýnin hittir á viðkvæman blett , eitthvað sem maður hefur verið að vinna í og veit af – maður er til dæmis búinn að ræða það sjálfur við leikstjórann .
Þá getur þetta orðið svona : " Æi , ég veit , ég veit .
" Og það sama er uppi á teningnum hjá honum .
" Slakaðu á , ég er að vinna í þessu , þetta gerist ekki á einni nóttu .
" En það getur verið sterkt í manni að taka gagnrýni á störf sinna nánustu meira inn á sig en gagnrýni á mann sjálfan og það á líka við um mig .
" Þegar parið kynntist var Mikael í Háskólanum svo að Elma Stefanía segir að breytingarnar á þeirra högum hafi komið svolítið bratt , úr rólyndislífi námsmanna í hasar fjölmiðlanna .
" Þá kynntist ég um leið hliðum á honum sem ég vissi ekki að væru til ; ritstjóranum og fjölmiðlamanninum .
Þær hliðar komu skemmtilega á óvart og ég fann strax að þarna var hann sérfræðingur og ég ekki .
Ég get lagt ýmislegt til málanna í því sem snýr að hans skapandi skrifum því það er inni á minni grein .
" Áleitnar spurningar Ætli pör sem vilja geyma vandamálin ofan í skúffu og helst ekki hrófla við þeim eigi nokkuð að vera að fara á Harmsögu og liggja andvaka eftir með áleitnar spurningar í kollinum ? Leikkonan hlær : " Ætli nokkur þori á Harmsögu eftir þetta ! En nei , það er ekkert að óttast og þarna fá áhorfendur sýn inn í það hvað það er sem liggur yfirleitt að baki þegar við lesum um íslensk morð í fjölmiðlum .
Hvað er búið að eiga sér stað áður ? Á sama tíma og hugmyndir okkar um lífshamingjuna eru orðnar brenglaðar og yfirborðið er slétt og fellt er það sem kraumar undir niðri í samböndum ekki alltaf jafn fínt .
Þarna eru spurningar skoðaðar á borð við hvenær samskipti okkar eru orðin andlegt ofbeldi og hversu vel það ásamt líkamlegu ofbeldi er falið .
Hversu lengi getur þú sagt við manneskju : " Ég hef aldrei lagt á þig hendur , ég hef aldrei sagt þetta , ég hef aldrei gert neitt .
" Jafnframt hversu miklu máli það skiptir að bera ábyrgð á eigin tilfinningum – velta þeim ekki yfir á einhverja aðra .
En þetta er fín lína .
Persónur Harmsögu áttu líf saman en í því varð til skrímsli sem stækkaði og stækkaði .
Allt verður leikur og leikur í samböndum er algerlega banalt dæmi ; að reyna að stjórna hvort öðru .
Pia Melody heitir kona sem skrifaði mjög áhrifamikla bók um meðvirkni og andlegt ofbeldi sem hún skilgreindi þannig að allt í samskiptum okkar sem er of mikið eða of lítið af einhverju sé birtingarmynd misnotkunar .
Að valta yfir börnin sín með of mikilli ást getur verið ein þessara birtingarmynda og fýlustjórnun er eitt þekktasta dæmið .
Að stjórna með eigin tilfinningum .
En mikið sem þetta allt er fín lína .
Maður er sjálfur alltaf að læra hvernig þetta getur orðið betra .
Og maður þarf að vanda sig , " segir Elma Stefanía að lokum .
Það er auðsjáanlegt að hún hlakkar til þess sem framundan er í leikhúsinu – og lífinu .
