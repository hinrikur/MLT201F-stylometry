Silvio Berlusconi er kominn á skrið .
Ekki er nema vika í kosningar á Ítalíu og Berlusconi , sem hrökklaðist úr embætti við þannig aðstæður – Ítalía á barmi gjaldþrots og hann með réttarhöld yfir höfði sér vegna skattamála og kynlífshneykslis – að talið var að hann myndi aldrei eiga afturkvæmt í pólitík , saxar jafnt og þétt á forskot andstæðinganna .
Um miðjan janúar munaði 12 prósentustigum á hægra bandalagi Berlusconis og vinstra bandalagi Piers Luigis Bersanis .
Fyrir viku var forskot Bersanis komið niður í fimm prósentustig .
Vinstri menn höfðu tapað fjórum prósentustigum og hægri menn bætt þremur við sig .
Lofar endurgreiðslu skatta Berlusconi , sem er 76 ára gamall , hefur stormað inn í kosningabaráttuna með loforðum .
Hann byrjaði á að heita því að fasteignaskattur , sem Mario Monti forsætisráðherra lagði á íbúðir og einbýlishús , yrði lagður af .
Auk þess myndi Berlusconi endurgreiða þann fasteignaskatt , sem þegar hefði verið innheimtur .
Sjöundi hver Ítali fengi peninga beint í vasann .
Fleiri loforð hafa bæst við .
Berlusconi ætlar að leggja niður vöruskatt og segir að þannig muni hann búa til fjórar milljónir starfa .
Þá kveðst hann ætla að náða þá , sem hafa dregið undan skatti .
Það mun koma í ljós þegar talið verður upp úr kjörkössunum á Ítalíu hvort atlaga Berlusconis tekst .
Skoðanakönnunin , sem áður var vitnað til , var sú síðasta fyrir kosningar .
Bannað er með lögum á Ítalíu að gera skoðanakannanir síðustu tvær vikurnar áður en gengið er að kjörborðinu .
Endurkoma Berlusconis skýtur andstæðingum hans skelk í bringu .
Monti , sem leitt hefur sérfræðingastjórn Ítalíu síðan síðla árs 2011 , er nú í framboði .
Hann segir að Evrópusambandið óttist að Berlusconi snúi aftur til valda og telji að það myndi hafa neikvæð áhrif á evruna .
" Evrópusambandið óttast endurkomu hans vegna þess að það hefur fengið nóg af skortinum á aga í fjármálum og getuleysi til að taka ákvarðanir , sem hvort tveggja stefnir evrusvæðinu í hættu , " sagði Monti .
Gianfranco Rotondi , sem var ráðherra í stjórn Berlusconis , kom sínum gamla yfirmanni til varnar : " Monti segir að ESB óttist endurkomu Berlusconis .
Ég get fullvissað hann um að Ítalía óttast endurkomu Montis .
" Framboð Montis er í fjórða sæti með um 12% fylgi samkvæmt skoðanakönnunum .
Kannanirnar benda til að grínistinn Beppe Grillo sé í þriðja sæti með um 16% fylgi .
Grillo er ólíkindatól , sem dregur til sín mikinn fjölda á kosningafundum .
Fimm stjörnu hreyfing hans höfðar sérstaklega til ungs fólks og tekur einkum fylgi frá vinstri vængnum , en gerir öllum hefðbundnu flokkunum einhverja skráveifu .
Óvænt áhrif páfa Tilkynning Benedikts XVI. páfa um að hann hygðist segja af sér um mánaðamótin hefur yfirskyggt kosningabaráttuna .
Segja greinendur að afsögn páfa , sem í síðustu opinberu messu sinni gerði hræsnina að umtalsefni , gæti jafnvel haft áhrif á útkomu kosninganna og stöðvað sókn Berlusconis , sem eitt sinn var í uppáhaldi í Páfagarði en féll úr náðinni vegna kynlífshneykslanna .
" Við munum fá minni fjölmiðlaathygli , " sagði Berlusconi í viðtali um ákvörðunina og var óánægður með að missa sviðsljósið .
Sérfræðingar telja ólíklegt að Berlusconi sigri í kosningunum , en segja að fylgisaukning hans gæti torveldað myndun nógu öflugrar stjórnar til að knýja fram umbætur á krepputímum á Ítalíu .
" Hin augljósa hætta er að Lýðræðisflokkurinn [ sem Bersani leiðir ] og Monti fari í sömu sæng og stjórnin falli eftir ár eða sex mánuði , " sagði James Walston , prófessor við Ameríska háskólann í Róm , við fréttastofuna AFP .
Sagan sýnir hins vegar að það er aldrei hægt að afskrifa Berlusconi .
MEÐFERÐ FRESTAÐ Ítalskur dómstóll ákvað á mánudag í liðinni viku að fresta öllum vitnisburði í kynlífsmáli Silvios Berlusconis þar til eftir kosningarnar eftir viku til þess að forsætisráðherrann fyrrverandi gæti haldið áfram kosningabaráttu sinni .
Berlusconi er gefið að sök að hafa borgað fyrir kynlíf með stúlku undir lögaldri , Karimu El-Mahroug , sem einnig er kölluð hjartaþjófurinn Ruby .
Í vikunni þar á undan var meðferð áfrýjunar Berlusconis á dómi fyrir skattsvik frestað fram yfir kosningar .
Gagnrýnendur segja að Berlusconi sé eingöngu í framboði til að komast hjá fangelsi .
Alþjóðamál Karl Blöndal kbl@mbl.is Ég , hinn hugrakki og hetjulegi stríðsmaður , lifi aðeins í þágu lands míns .
Silvio Berlusconi 