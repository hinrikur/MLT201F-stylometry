V ið Búlgarar erum meistarar tregans , " sagði rithöfundurinn Georgi Gospodinov þegar hann sat fyrir svörum á Bókmenntahátíð á dögunum .
Hann bætti við að í heimalandi sínu væri djúpstæð menning þagnar þar sem fólk gleypti hugsanir sínar og hleypti þeim ekki út .
Gospodinov sagði áheyrendum frá Náttúrulegri skáldsögu , skáldsögu sinni sem Aðalsteinn Ásberg Sigurðsson hefur þýtt og var að koma út .
Eins og segir í kynningu er þetta óvenjuleg , margslungin og heillandi frásögn sem fellur utan ramma hefðbundinna skáldsagna .
En hún er líka stórskemmtileg ; fyndin og harmræn í senn , full af vísunum í dægurmenningu , klassískar bókmenntir og heimspeki .
Sagan fjallar um sögupersónu sem er alnafni höfundarins , " og er ekki ég ! " staðhæfir Gospodinov .
Og í sögunni er líka alnafni persónunnar , sá er ritstjóri dagblaðs um bókmenntir .
" Og ekki ég heldur ! " segir Gospodinov .
Sögupersónan er að skilja eftir að eiginkona hans upplýsir að hún gangi með barn sem er ekki hans , hann er einmana og vansæll og leitar iðulega skjóls á salerninu – lesandinn fær þar að kynnast innleggi að " Sögu klósettsins " .
Hann reynir að skrifa skáldsögu sem byggist á upphafssíðum annarra sagna því skáldsögur eru " venjulega bara hamingjuríkar á fyrstu sautján blaðsíðunum " .
Þetta er sem sagt brotakennd saga en brotin raðast saman og hrífa lesandann .
Gospodinov er þekktur höfundur í heimalandi sínu , með bakgrunn sem vinsælt ljóðskáld , og þessi saga hans hefur víða komið út í þýðingum .
Hann sagði nítjándu aldar skáldsöguna hafa verið eins og spegil , sem höfundar vildu spegla heiminn í á heildstæðan hátt , en það væri ekki lengur hægt .
Spegilmynd sagna yrði í dag að raða saman úr brotum .
Einsemdin stærsta krísan " Í nútímanum er spegillinn brotinn og sögur einstaklinga eru einnig brotnar , " segir Gospodinov þegar við tökum tal saman .
" Það er líka harmsaga nútímamannsins , að hann getur ekki litið aftur og upplifað líf sitt sem heild , það er engin lógík í þeirri frásögn .
Við sjáum brot sem gerðust hér og þar , eitthvað sem hófst og er löngu liðið .
Nú upplifum við einmanaleikann líka á allt annan hátt en fólk áður fyrr .
Ég held að einsemdin verði stærsta krísa nútímamannsins , hvernig hann geti þraukað einn í heimi sem er barmafullur af skemmtun og afþreyingu .
Fullur af nýjum miðlum .
Hér áður var einsemdin viðráðanlegri , allir þekktu að vera einir í nokkrar klukkustundir , jafnvel í einhverja daga , en hvað gerist þegar það er orðið þetta auðvelt að láta ná í sig ? Þúsund manns geta verið með símanúmerið mitt og aðrir þúsund verið svokallaðir vinir mínir á fésbókinni ; hvað gerist ef enginn hringir , enginn hefur samband ? Það er skelfileg einsemd sem því fylgir .
Næsta skáldsaga mín fjallar um þetta ...
" En Náttúruleg skáldsaga kom út árið 1999 og þar er maðurinn líka einn .
" Þar örlar svo sannarlega á nítjándu aldar dramatík , " segir hann og brosir .
" Sögupersónan er að skilja því hann hafði ekkert með óléttu eiginkonu sinnar að gera .
Það er vandamál .
En hvernig á að skýra slíka dramatík .
Eins og höfundar nítjándu aldar völdu að gera , með stíganda í framvindunni , eða fella frásögnina inn í heimskulegan og blákaldan veruleikann eins og við þekkjum öll ? Með flugum og klósettferðum ? Það er ákveðin aðferð til að segja sögu , til að safna saman þessum brotum spegilsins .
" Gospodinov segist telja að slíkt sé eðlilegri frásagnarháttur í dag , heldur en með upphafi , röklegri framvindu og niðurlagi .
Hlegið og grátið " Mér finnst mikilvægt að geta bæði hlegið og grátið yfir sögum ; að finna til samkenndar , " segir Gospodinov .
" Skáldskapur þroskar samkennd okkar , það efast ég ekki um .
Ég bjó árum saman hjá afa mínum og ömmu og þótti afar vænt um þau .
Þegar afi minn hafði lesið bókina og ég spurði hvað honum fyndist , þá sagðist hann ekki skilja neitt í henni en hinsvegar hefði hann grátið mikið .
Ég gladdist yfir því , hann hafði náð sögunni , " segir hann og brosir .
Náttúruleg skáldsaga ber keim af bakgrunni höfundarins í heimi ljóða , þar sem áherslan er ekki á framvinduna heldur hugrenningar sem kvikna út frá stökum setningum og málsgreinum .
" Svo sannarlega .
Ég er ljóðskáld ! Ég vildi skrifa skáldsögu setta saman úr stuttum köflum þar sem hver einasta setning skipti máli .
Þar sem ég get fengið lesandann á mitt band á hverri einustu síðu .
Í flestum nútímaskáldsögum eru höfundarnir ekki að hugsa um setningarnar heldur hvernig sögurnar komi best út í bíómyndinni sem verður gerð eftir þeim .
Ég er hinsvegar gamaldags höfundur sem trúir á orðin og setningarnar .
Þess vegna eru flugurnar mikilvægar , og klósettin .
Enginn skrifar skáldsögur um flugur og klósett .
Samt fer svo stór hluti lífs okkar í það að reyna að drepa flugur og einhverjar tregafyllstu stundir fólks eru þar sem það er aleitt læst inni á baðherbergi .
Maður nær hvergi að vera jafn mikið einn og þar .
" Hægfara en máttugt afl Gospodinov segir bókmenntalífið í Búlgaríu ágætt að mörgu leyti .
" Vitaskuld breyttist allt á tíunda áratugnum , " segir hann .
" Áður ríkti hin stóra alræðisskáldsaga en nú eru sögurnar almennari , ekki eins bundnar við okkar nærumhverfi .
Og bækurnar eru teknar að dreifast – þetta er fyrsta búlgarska sagan á íslensku ! " Talið berst að lokum að stjórnmálaástandinu í heimalandi hans .
" Ungt fólk er nú á götunum að mótmæla .
Það mótmælir stjórnvöldum , skiljanlega , en þar getur bóklestur komið til hjálpar .
Ef fólk les bækur , og skáldskap , þá öðlast það ríkari skilning á heiminum .
Margt það heimskulegasta í stjórnmálunum og efnahagslífinu kemur frá fólki sem les ekki bækur .
Ég er sannfærður um að ef fjármálaspekingar læsu skáldskap væru vandamálin önnur og minni .
Bókmenntir eru tæki til að útskýra heiminn og skapa merkingu .
Bókmenntirnar eru hægfara en máttugt afl .
" 