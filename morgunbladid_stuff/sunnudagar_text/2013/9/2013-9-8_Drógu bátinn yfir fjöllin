Leiðangur er heiti sýningar þýsku listamannanna Thomasar Hubers og Wolfgangs Aichners sem opnuð var í sal 2 í Listasafni Íslands á föstudagskvöldið .
Sýningin fjallar um þriggja vikna þraut þeirra fyrir tveimur árum , þar sem þeir drógu rauðan bát yfir ríflega þrjú þúsund metra hátt fjallaskarð í Ölpunum .
Ásamt farkostinum fylgja heimildir um þessa raun , sem endaði sem sýning á Feneyjatvíæringnum .
Verkið vekur spurningar um tengsl listar og náttúru og samanstendur m.a. af málverkum , ljósmyndum , grafíkverkum , bókverkum og vídeóinnsetningu .
Sýningarstjóri er Christian Schoen , fyrrverandi fortöðumaður Kynningarmiðstöðvar íslenskrar myndlistar .
" Verkefnið snerist að vissu leyti um myndhverfingu , " segir Schoen .
" Fyrst þurfti að smíða bátinn og leggja síðan í að draga hann yfir fjöllin .
Sýningin á verkinu , eða um verkefnið , var opnuð án þess í Feneyjum ; Huber og Aichner voru þá á leiðinni yfir fjöllin .
Það var að vissu leyti höfnun á markaðsmaskínu tvíæringsins .
Til að byrja með sýndum við fjarveru verksins en vorum með daglegar uppfærslur á dagbókinni , þar til kom að lokaþættinum þegar verkið birtist loks .
" Og hvert var markmiðið með verkinu ? " Eins og í klassísku drama var tvenns konar mögulegur endir .
Annars vegar þar sem allt færi í vitleysu , og hinn , sá rómantíski , þar sem hetjurnar komast í guða tölu .
Við vissum að verkið yrði að enda illa ! Ef leiðangurinn hefði endað vel hefðu skilaboðin verið þau að menningin drottnaði yfir náttúrunni .
En skilaboðin gátu ekki verið slík , heldur að náttúran myndi alltaf hafa betur .
Þetta er ákveðin gagnrýni á þann draum manna að brjóta náttúruna undir sig .
" Hér á landi mun leiðangurinn nú halda áfram , undir nýjum formerkjum , Powerwalk 2013 , þegar Huber og Aichner hefja vikulanga kraftgöngu á Vatnajökli .
Munu þeir bera vindmyllu sem hleður rafmagni á batterí .
Að leiðangrinum loknum verður fatnaður listamannanna þveginn með uppsafnaðri vindorkunni sem notuð verður til að knýja tvær þvottavélar úti í Þýskalandi .
Heimild um gjörninginn verður til í formi kvikmynda og ljósmynda sem verða síðan grunnur að innsetningu á nýrri sýningu .
efi@mbl.is 