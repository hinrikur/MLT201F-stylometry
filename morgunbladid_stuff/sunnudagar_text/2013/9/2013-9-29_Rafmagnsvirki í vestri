Framkvæmdir við nýtt tengivirki Landsnets á Ísafirði ganga vel og stefnt að því að það verði komið í gagnið um mitt næsta sumar .
Verkefnið er unnið í samvinnu við Orkubú Vestfjarða og er áætlaður heildarkostnaður við það um hálfur milljarður króna , segir í frétt frá Landsneti .
Samið var við Vestfirska verktaka um byggingarframkvæmdir og miðar þeim vel en sjö manns eru að jafnaði að störfum á byggingarsvæðinu á Skeið sex daga vikunnar , tíu tíma á dag .
Nýlega var lokið við að steypa sökkla og plötu og vinna við uppslátt á veggjum er vel á veg komin .
Öll steypuvinna á að vera búin fyrir lok október og þá tekur við frágangur utanhúss og á þaki .
Miðað er við að húsið verði tilbúið fyrir uppsetningu háspennubúnaðar um miðjan febrúar á næsta ári , prófanir á búnaði geti hafist í maí og að tengivirkið verði tekið í gagnið í júní .
Samhliða framkvæmdum við tengivirkið er Landsnet að leggja tvo 600 metra 66 kV jarðstrengi meðfram Skutulsfjarðarbraut , frá Seljalandi að tengivirkinu .
Þegar er búið að ganga frá ídráttarrörum og laga rask á gangbrautum og götum en áætlað er að strenglagningunni sjálfri verði lokið um miðjan næsta mánuð .
Þá hefur Landsnet nýlokið færslu á Ísafjarðarlínu 1 , 66 kV jarðstreng , úr hlíðinni fyrir ofan byggðina niður að Skutulsfjarðarbraut .
Leggja streng í Stóruurð Flytja þurfti strenginn vegna fyrirhugaðra snjóflóðavarna í hlíðinni .
Nýi strengurinn er um tveggja km langur og liggur frá Engi , innst í byggðinni , að núverandi tengivirki Landsnets í Stórurð sem einnig þarf að víkja vegna fyrirhugaðs ofanflóðavarnargarðs .
Byggingin og búnaðurinn í tengivirkinu í Stórurð eru frá 1980 og því kominn tími á endurnýjun .
Verður það fjarlægt næsta sumar þegar nýja tengivirkið á Skeið kemst í gagnið .
Gámaþjónusta Vestfjarða hefur verið verktaki við strenglagnir , bæði fyrir Landsnet og Orkubú Vestfjarða , og mun annast strenglögnina frá Seljalandi að tengivirkinu .
sbs@mbl.is 