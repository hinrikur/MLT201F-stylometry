Þessa dagana stendur yfir átakið Á allra vörum þar sem safnað er peningum sem nýtast eiga geðgjörgæsludeild .
Að ráðast í stóra landssöfnun er mikið fyrirtæki og eins og gengur þá tekst misvel upp .
Margir hafa orðið til að gagnrýna myndmálið sem notað er til kynningar á átakinu og telja það vísa í úreltar staðalímyndir og vísa um of í veikindi frekar en að setja von og bata í forgrunn .
Eflaust á gagnrýnin rétt á sér , en það breytir ekki því að átakið er þarft .
Það er því engin ástæða til að láta misheppnaðar myndir trufla ásetning um að leggja góðu málefni lið .
Móðir tveggja stúlkna sendi blaðinu mynd tekna á síma í leikfangabúðinni ToysRus í Kópavogi því henni blöskraði tiltekin vara á búningagangi verslunarinnar : barnabrúðarkjóll ! Það er vel þekkt að börn klæða sig upp og nota leik til að búa sig undir hin ýmsu hlutverk fullorðinsáranna .
En er þetta ekki heldur langt gengið ? Vill ToysRus búa litlar stelpur undir hlutverk sitt sem eiginkonur ? Í vikunni gaf sama leikfangakeðja það út að í verslunum í Bretlandi yrði hætt að skipta versluninni upp í stráka- og stelpuleikföng .
Ákvörðunin var tekin eftir fund með forsvarsmönnum átaksins Let Toys Be Toys .
Að átakinu standa foreldrar breskra barna sem vilja hvetja leikfangaverslanir og leikfangaframleiðendur til að hætta að stýra leik barna með eilífri flokkun í strákadót og stelpudót .
Vilja forsvarsmenn átaksins hvetja þessa stóru áhrifavalda í lífi barna til að hugsa sig tvisvar um áður en leikföng eru flokkuð " bara fyrir stelpur " eða " bara fyrir stráka " .
Foreldrar hér á landi ættu kannski að taka sig saman og reyna að ná eyrum íslenskra leikfangaverslana líkt og þeir bresku .
