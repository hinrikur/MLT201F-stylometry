Yevgeny Mironov er margverðlaunaður í heimalandi sínu Rússlandi og kallaður Tom Cruise þeirra Rússa .
Mironov settist niður með blaðamanni Sunnudagsblaðsins í hléi frá tökum á rússnesku framtíðarmyndinni Calculator ar sem hann leikur eitt af aðalhlutverkunum ásamt Vinnie Jones og Önyu Chipovskayu .
Benedikt Bóas benedikt@mbl.is Mironov fæddist í Saratov og bjó í litlum herbæ sem kallaðist Tatis .
Í fjölskyldu hans voru bæði áhugaleikarar og listamenn .
Alltaf eitthvað að skapa .
Mironov bjó meðal annars til brúður , skrifaði handrit að leikriti og lék sjálfur í brúðuleikhúsinu sem hann og systir hans sköpuðu .
Hann var ungur að árum þegar hann fór fyrst í leiklistarskóla , aðeins 14 ára .
Hann hélt áfram að læra við Listaháskólann í Moskvu og útskrifaðist þaðan 1990 .
Sérhæfir sig í klassískum verkum Hann leikur aðalhlutverkið í verkinu The Passions of Bumbarash sem hefur verið sýnt fyrir fullu húsi síðan 1993 .
Kvikmyndaferill hans nær aftur til 1988 en frægð hans tók stökk 1991 þegar hann lék aðalhlutverkið í myndinni Love .
Fyrir þá frammistöðu fékk hann fjölmörg verðlaun , bæði alþjóðleg og innlend .
" Ég hef aldrei leikið í geimmynd áður .
Það var meðal þess sem fékk mig til að taka við þessu hlutverki .
Ég sérhæfi mig í klassískum verkum í Rússlandi eins og Fávitanum eftir Dostojevskí .
" Í myndinni leikur hann snilling sem sér nefnilega ekki fólk heldur bara tölur og reiknar allt út .
" Það er ekki erfitt að leika snilling , " segir hann og hlær .
" Rússneskar myndir fara ekki mikið út fyrir Rússland en ég á töluvert dyggan og stóran aðdáendahóp þar sem ég reyni að vera í góðum tengslum við .
Ég get allavega alveg farið út án þess að það séu mættir ljósmyndarar fyrir utan hjá mér .
Það vita ósköp fáir hver ég er utan Rússlands .
" Mironov finnst Ísland fallegt og gaman að vera í tökum á Íslandi .
" Þessir tökustaðir eru frábærir .
Ég hef aldrei áður leikið í mynd þar sem tökustaðirnir eru svona fullkomnir .
Alls staðar þar sem við höfum komið er eins og tölva hafi teiknað þessa staði upp .
Ég þarf varla að hafa fyrir því að leika .
Ég fæ tvo frídaga til að skoða landið og ætla að nýta þá , leigja mér kannski flugvél eða þyrlu til að ná sem flestum stöðum á sem skemmstum tíma .
" Stutta hárið heillaði Leikkonan Anya Chipovskaya leikur hitt aðalhlutverkið í Calculator , konuna sem Yevgeny verður ástfanginn af og breytir sýn hans á þann heim sem hann lifir í .
" Ég hef leikið í ellefu ár , en núna leik ég meira í leikhúsum í Rússlandi .
Það er mikill heiður fyrir mig að leika á móti Yevgeny því hann á og rekur sitt eigið leikhús .
Hann er frábær leikari og mjög gott að leika á móti honum .
Hann er mjög virtur í Rússlandi og Calculator er stórmynd á okkar mælikvarða , " segir Anya sem þurfti ekki að hugsa sig lengi um áður en hún samþykkti að leika í þessari mynd .
Hún gat nefnilega látið gamlan draum rætast .
" Mig hefur alltaf dreymt um að vera með stutt hár og ég fékk þann draum uppfylltan í þessari mynd , sem er persónulegur sigur fyrir mig .
" Anya hefur haft aðeins meiri tíma til að kynna sér land og þjóð og er hrifin af því sem hún hefur séð og upplifað .
" Þetta er ótrúlega fallegt land .
Ég fór til dæmis að Seljalandsfossi og gekk bak við fossinn þar sem mér fannst tíminn standa í stað .
Ég trúði ekki hvað þetta var fallegt , " segir hún um leið og það er bankað á hurðina á hjólhýsinu hennar .
Hún á að mæta í tökur .
Nokkur helstu verðlaun Yevgenys Mironovs Besti leikari á Sochi-kvikmyndahátíðinni ( 1992 ) Besti leikari á Sozvezdie-kvikmyndahátíðinni ( 1992 ) Verðlaun fyrir bestan leik á hátíð kvikmyndagagnrýnenda ( 1992 ) Aðalverðlaunin í flokknum stjörnum framtíðar á alþjóðakvikmyndahátíðinni í Genf ( 1992 ) Verðlaun fyrir bestan leik á hátíð kvikmyndagagnrýnenda ( 1994 ) Besti leikari á Nikita-kvikmyndahátíðinni ( 1994 ) Besti aukaleikarinn á Sozvezdie-kvikmyndahátíðinni ( 1994 ) Verðlaun fyrir bestan leik á hátíð kvikmyndagagnrýnenda ( 1995 ) Alþjóðlegu Stanislavsky-verðlaunin fyrir bestu frammistöðuna ( 1997 ) Mávaverðlaunin í leikhúsi ( 2000 ) Besti aukaleikari á Baltic Pearl-kvikmyndahátíðinni ( 2000 ) Maður ársins í Rússlandi ( 2003 ) Rússi ársins ( 2006 ) Besti skúrkurinn hjá rússnesku MTV-sjónvarpsstöðinni ( 2006 ) Besti leikarinn á Crystal-kvikmyndahátíðinni ( 2009 ) 