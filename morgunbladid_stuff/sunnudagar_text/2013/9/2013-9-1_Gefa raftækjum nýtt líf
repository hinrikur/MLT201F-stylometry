Fyrirtækið Græn framtíð veitti Tryggingamiðstöðinni á dögunum viðurkenningu fyrir umhverfisvæna starfshætti .
Þann stimpil fékk fyrirtækið til staðfestingar á því að það fylgi réttum vinnubrögðum við meðhöndlun á búnaði , uppfylli reglur um gagnaöryggi og fari eftir umhverfisáætlunum .
Grænir greiða lægri iðgjöld Tryggingamiðstöðin fær mikið af rafeindabúnaði eins og farsíma , fartölvur og spjaldtölvur , vegna tjónamála .
Allur slíkur búnaður er endurnýttur í samstarfi við Græna framtíð , jafnframt því að tryggt er að stafrænar upplýsingar og gögn fari ekki á flakk eða séu á glámbekk .
" TM vill með því að endurnýta búnað með öruggum hætti , sem annars hefði verið fargað á óæskilegri hátt , stuðla að bættu umhverfi .
Þannig er hægt að gefa raftækjum nýtt líf , " segir í frétt frá fyrirtækinu .
Sjálfsagt er að stunda endurnýtingu og -vinnslu , er haft eftir Kjartani Vilhjálmssyni framkvæmdastjóra tjónaþjónustu TM .
Hann segir TM vera grænt fyrirtæki , pappírsnotkun sé haldið í lágmarki og eigendur vistvænna bíla greiði lægri iðgjöld trygginga en aðrir .
Sérhæft í endurnýtingu Græn framtíð sérhæfir sig í endurnýtingu á gömlum , gölluðum og ónýtum smáraftækjum .
Félagið , sem starfar í sex löndum , hefur byggt upp ferli fyrir móttöku á smáraftækjum sem nær til fimmtíu móttökustaða um land allt .
Tækin eru flutt til endurvinnslufyrirtækja í Evrópu .
sbs@mbl.is 