Íþróttakempa dagsins er Þórey Edda Elísdóttir en hún er landsmönnum vel kunn fyrir afrek sín í stangarstökki .
Þrátt fyrir að hafa lagt stöngina á hilluna fyrir 5 árum þá heldur hún sér enn í góðu formi .
Hvernig æfir þú í dag ? Ég mæti 2x-3x í viku í fimleika hjá Gerplu þar sem ég æfi með hópnum sem kallar sig GGG og finnst það mjög gaman .
Svo fer ég 1x-2x í viku út að hlaupa í um 20 mín .
og svo geri ég smáæfingar í Hress í um hálftíma .
Henta slíkar æfingar fyrir alla ? Já , svo lengi sem skynsemi er höfð með í för .
Fimleikaæfingar henta öllum en auðvitað verður hver og einn , með hjálp frá þjálfaranum , að finna sín takmörk .
Útihlaup henta öllum og 30 mín .
smáæfingar 1-2x í viku ættu allir að gera .
Hvernig er best að byrja ? Mestu máli skiptir að fara nógu rólega af stað .
Byggja sig upp hægt og þétt í stað þess að taka hlutina með trompi strax í byrjun .
Það er bara ávísun á uppgjöf .
Svo skiptir auðvitað miklu máli að finna það sem hentar , en það er auðvitað mjög einstaklingsbundið .
Sjálf var ég mjög leitandi fyrst eftir að ég hætti að æfa stangarstökk og vissi ekkert hvernig ég ætti nú að hreyfa mig .
Ég var búin að fá nóg af því að fara ein á æfingar og sá ekki tilgang í því lengur , æfði síðan crossfit í 4 mánuði sem var skemmtilegt en mér fannst svo skrítið að gera bara endalaust þrek en nota þrekið svo ekki í eitthvað meira .
Keypti mér svo loks árskort í líkamsrækt en komst að því fljótlega að það var alls ekki fyrir mig að mæta í hópatímana .
Prófaði síðan að mæta á fimleikaæfingu hjá Gerplu og fann mig loksins .
Þar er gert mjög mikið af þreki en síðan farið á áhöld og gerðar fimleikaæfingar .
Það var ekki fyrr en í sumar að ég byrjaði í fimleikunum , 5 árum eftir að ég hætti að æfa stangarstökkið .
Hver er lykillinn að góðum árangri ? Staðfesta .
Að gefast ekki upp þótt á móti blási er lykillinn í mínum huga .
Það er tilgangslaust að vera með hæfileika ef viljinn fylgir ekki með .
Hugarfar er því 60% af árangri .
Hvaða gildi hefur hreyfing fyrir þig ? Í dag hreyfi ég mig heilsunnar vegna .
Ég hreyfi mig fyrir hjarta og æðakerfið og ég hreyfi mig fyrir betri líkamsstöður og betri geðheilsu .
Ég var í toppformi í rúm 20 ár og vissi hreinlega ekki hvernig það væri að vera ekki í formi .
Síðustu ár hef ég hinsvegar kynnst því vel og veit nú hvers vegna líkamsrækt mun fylgja mér alla ævi .
Hvað ráðleggurðu fólki sem vill hreyfa sig meira ? Að hafa hreyfinguna fjölbreytta með mismiklu álagi .
Ekki taka of margar verulega erfiðar æfingar í sömu vikunni heldur taka erfiðar og léttar æfingar í bland .
Með auknum æfingum þarf einnig að borða meira og þarf því að passa að mataræðið fylgi æfingunum .
Ertu meðvituð um matarræðið ? Já , ég tel það .
Ég kaupi ferskan mat , mikið af grænmeti og ávöxtum og vel heilhveitipasta , trefjaríkt brauð og sykurlitlar mjólkurvörur .
Bý mér gjarnan til hristing með hreinu skyri eða ab-mjólk og ýmsum ávöxtum , engiferi og chia-fræjum .
Ég forðast alls ekki fitu því hún er lífsnauðsynleg .
Tek engin fæðubætiefni fyrir utan lýsi og fjölvítamín því mér finnst það ekki nauðsynlegt fyrir fólk sem er að æfa sér til heilsubótar .
Ég reyni líka að kaupa lífrænan mat bæði vegna minni aukaefna og vegna umhverfisins .
Einnig er ég meðvituð um uppruna matarins sem mér finnst vera mikilvægt .
Hver voru heimskulegustu meiðslin ? Sat of lengi í keng í heitum potti og þegar ég stóð upp fann ég smá smell efst í aftanverðu læri .
Ég var hálft ár að jafna mig og missti af einu innanhúss-keppnistímabili .
Skemmtileg saga ? Á mínu fyrsta heimsmeistaramóti , í Sevilla árið 1999 , vorum við Vala Flosadóttir komnar inn á keppnisvöllinn þegar við áttuðum okkur á því að stangirnar okkar voru ekki komnar inn á völlinn .
Andstæðingar okkar voru byrjaðir að hita upp en við gátum auðvitað ekkert gert .
Þjálfarinn okkar þá , Stanislav Szyrba , öskraði á okkur að við ættum að leggjast á brautina og hindra hinar stelpurnar í að hita upp .
Við dauðstressaðar snerumst í hringi og vissum ekkert í hvorn fótinn við áttum að stíga .
Ekki vildum við óhlýðnast þjálfaranum okkar , sem var frekar æstur , en svo fannst okkur hálffáránlegt að fara að leggjast á miðja brautina .
Sem betur fer komu starfsmenn mótsins fljótlega með stangirnar og við gátum farið að hita upp .
