Loksins erum við farin að sjá fallegt sólsetur aftur hér á Svalbarða eftir fjóra og hálfan mánuð af birtu allan sólarhringinn .
Eftir um tvo mánuði verður aftur á móti algjört myrkur á ný í fjóra og hálfan mánuð .
Þetta millibilstímabil er minn uppáhaldstími , bæði á vorin og á haustin , en þá eru dagur og nótt nokkuð " eðlileg " .
Við tilvonandi eiginmaður minn höfum búið hér í um tvö ár .
Hann vinnur sem jarðfræðingur fyrir kolanámufyrirtæki og ég vinn á ferðaskrifstofu sem sérhæfir sig í ýmiskonar báta- , kajak- , hundasleða- og gönguferðum o.fl. Við erum búin að stofna eflaust minnsta Íslendingafélag í heiminum , þ.e. íslensku mafíuna í Longyearbyen .
Það telur á milli fimm og tíu manns .
Flestir eru jarð- eða líffræðingar eða vinna í ferðaþjónustu og er þetta mjög samheldin og góður hópur , sérstaklega núna eftir að við fjárfestum í heitum potti .
Anna Mjöll Guðmundsdóttir og Bjarki Friis 