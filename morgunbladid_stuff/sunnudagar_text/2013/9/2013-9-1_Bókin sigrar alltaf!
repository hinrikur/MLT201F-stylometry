Ari Gísli Bragason selur ekki fornbækur til að verða ríkur .
Bakslag kom í fornbókasöfnun um tíma en Ari Gísli fullyrðir að safnarar séu að ná vopnum sínum á ný , eins sé ungt fólk að færa sig upp á skaftið .
Sjálfur hefur hann mest gaman af Tinna og góðum ljóðum .
Tíminn og vatnið ætti að vera skyldulesning fyrir alla Íslendinga .
Texti : Orri Páll Ormarsson orri@mbl.is Myndir : Ragnar Axelsson rax@mbl.is Að koma í Bókina á Klapparstíg er eins og að stíga aftur í tímann .
Engar tölvur og snjallsímar að áreita mann , bara bækur , tímarit og vínylplötur .
Og fleiri bækur .
Upp um allt og út um allt .
Samt ekki þannig að maður komist ekki áleiðis , það er skipulag í óreiðunni .
Það leynir sér ekki .
Á veggjum vaka þokkagyðjur á borð við Marilyn Monroe og Bryndísi Schram yfir öllu .
Með blik í auga .
Skyndilega rekur maður með mikið hrokkið hár kollinn upp úr einum staflanum .
" Nei , velkomnir ! " segir hann glaður í bragði við okkur Morgunblaðsmenn .
" Liggur ekki vel á ykkur í dag ? " Fasið allt er bráðsmitandi og fyrr en varir erum við komnir á bólakaf í rykfallnar skræður .
Heimskautabókmenntir skulu það vera , að beiðni ljósmyndarans .
Sá hrokkinhærði finnur umbeðna bók eins og skot .
Sá er aldeilis á heimavelli hér , hvað hefði Ari Gísli Bragason mögulega getað orðið annað en fornbókasali ? Mér er spurn .
Innsiglaði frið á markaði Fornbókaverslunin Bókin hf. var stofnuð í Reykjavík árið 1964 og er því elsta starfandi fyrirtækið á þessu sviði .
Stofnendur voru þeir Guðmundur Egilsson , sem veitti Bókinni forstöðu fyrstu fjórtán árin , Stefán Oddur Magnússon forstjóri , Ægir Ólafsson forstjóri og fleiri menn .
Árið 1977 tók Gunnar Valdimarsson frá Teigi við stjórn Bókarinnar og með honum starfaði lengstum Snær Jóhannesson , meðeigandi hans að fyrirtækinu , en áður hafði Ingvar Þorkelsson , kunnur maður í bókamannakreðsum , starfað þar um árabil .
Ari Gísli Bragason keypti Bókina ehf. 1998 og hefur rekið hana síðan , frá 2002 á Klapparstíg 25-27 .
" Við innsigluðum eiginlega frið á fornbókamarkaði þegar ég keypti Bókina af þessum heiðursmönnum , " útskýrir Ari Gísli .
" Mikil samkeppni hafði ríkt fram að því og margir verið um hituna .
Nú er öldin önnur , Bókin er eina fornbókaverslunin í Reykjavík í dag enda þótt víðar sé hægt að kaupa gamlar bækur , svo sem í Kolaportinu og Góða hirðinum .
" Dálítill þrældómur Þetta eru hinar öfgarnar og Ari Gísli viðurkennir að hann sakni samkeppninnar .
" Það myndi ekki hryggja mig að fá eina til tvær búðir í viðbót .
Markaðurinn þolir það alveg .
Það er alltaf jafnleiðinlegt að geta ekki vísað fólki áfram finni það ekki bókina sem það leitar að hjá okkur .
" Spurður um reksturinn segir Ari Gísli hann ganga ágætlega .
" Það er dálítill þrældómur að standa í þessu en vel þess virði .
Ég gerði mér fulla grein fyrir því þegar ég tók húsnæðið hér á Klapparstígnum á leigu að það yrði á brattann að sækja og að vel þyrfti að ganga til að maður gæti staðið við sínar skuldbindingar .
Ég setti mér alveg ákveðna reglu með það og hún var svona : Ef ég gæti ekki , þó ekki væri nema einu sinni , borgað húsaleigu og greitt skatta og opinber gjöld þá myndi ég loka búðinni .
Mér hefur tekist að standa við þetta og er stoltur af því að hafa getað komið fyrirtækinu á koppinn .
" Ari Gísli segir menn seint verða ríka af sölu fornbóka enda sé það ekki markmiðið .
" Standi reksturinn undir sér er ég sáttur með hádegisverð og einn latte á dag – kannski tvo .
Bóksala er köllun og í raun og veru trúboð .
Eigum við ekki að segja að ég sé alltaf að komast nær og nær sannleikanum .
" Hann brosir .
Bakland Ara Gísla er líka gott .
" Mér hefur tekist þetta með hjálp góðs fólks , svo sem konu minnar , Sigríðar Hjaltested , og auðvitað föður míns en við höfum alla tíð stutt hvor annan gegnum súrt og sætt , ekki síst í þessu starfi og það var mikill heiður og góður skóli að vinna með honum , " segir Ari Gísli .
Líka á netinu Faðir hans , Bragi Kristjónsson , landskunnur bóksali í áratugi , hefur nú dregið sig í hlé en þeir feðgar eru í miklu sambandi og segir Ari Gísli ómetanlegt að geta leitað til hans með ráð , til dæmis þegar hann gefur út bókalista fyrir sína dyggustu viðskiptavini eins og hann hefur gert undanfarin tíu ár .
Á bilinu 40 til 60 þúsund titlar eru í búðinni og þar ef eru um 9 þúsund komnir inn á netið , bokin.is .
Þar er vitaskuld opið allan sólarhringinn og viðskiptavinum fjölgar ört , að sögn Ara Gísla .
" Bókasafnarar eru löngu búnir að taka netið í sína þjónustu .
Inni á bokin.is eru ekki bara titlar , heldur líka fróðleikur um fjölmargar bækur .
Við höfum reynt að gera vefinn aðlaðandi og höfum fengið fín viðbrögð .
Bókaviðskipti eru alltaf að færast meira og meira inn á netið .
" Regluleg endurnýjun er lífsspursmál fyrir fornbókabúð og Ari Gísli upplýsir að hann hafi nýverið fest kaup á þremur bókasöfnum , alls á sjöunda hundrað kössum .
" Þetta erum við búin að bera inn í búðina , setja í hillur og verðmerkja .
" Ari Gísli skipulagði búðina , sem er 150 fermetrar , ásamt föður sínum og hefur alla tíð lagt áherslu á að fylla hana ekki um of .
" Það er grunnregla að aðgengi sé gott .
Fólk verður að geta gengið um búðina og skoðað bækurnar .
Það er lítið gagn í bókum sem enginn sér eða kemst að .
" Til að hjálpa gestum enn frekar er bókunum skipt í tuttugu efnisflokka .
Auk þess að selja bækur í búðinni og á vefnum , bokin.is , tekur Ari Gísli þátt í Bókamarkaðnum í Perlunni .
" Við styðjum líka Rauða krossinn og leggjum til verðlaun vegna skákmóts hjá Vin á Hverfisgötunni .
Það er okkar framlag til góðagerðamála .
" Um tíma var Bókin í samstarfi við Gallerí Fold um bókauppboð og voru á bilinu sex til átta hundrað bækur seldar þar .
Nú hafa uppboðin færst inn á netið , uppbod.is , og fer það næsta fram í lok þessa mánaðar .
Jólauppboðið verður svo haldið í endaðan nóvember .
Ætlaði ekki í bóksölu Ari Gísli ólst upp innan um bækur .
Móðir hans heitin , Nína Björk Árnadóttir , var rithöfundur og faðir hans hefur alla tíð haft brennandi áhuga á bókum .
Opnaði fyrst fornbókabúð á Skólavörðustíg þegar Ari Gísli var átta ára .
Ari Gísli ætlaði eigi að síður aldrei að verða fornbóksali .
" Þegar ég kom heim úr námi fyrir tuttugu árum fór ég að vinna með pabba en hann rak á þeim tíma fornbókabúð í Hafnarstræti 4 .
Það átti að vera tímabundið , ég hafði ekki hugsað mér að festast í þessu .
Það bara gerðist .
Núna er engin leið út ! " Hann hlær .
Hægt er að festast á verri stöðum í þessu lífi og Ari Gísli kveinkar sér heldur ekki .
" Ég fæ heilmikla næringu úr þessu , ekki bara úr bókunum , heldur líka gestunum í búðinni .
Margir koma hingað bara til að spjalla um daginn og veginn og oftar en ekki er líf í tuskunum .
Það er líka gaman að geta glatt fólk , bókasafnarar eru örugglega í hópi þakklátustu viðskiptavina í heimi .
Þú getur ímyndað þér gleðina sem brýst fram þegar fólk tryggir sér bók sem það hefur beðið eftir mánuðum og jafnvel árum saman .
" Eigi Ari Gísli ekki bókina sem leitað er að er fólki velkomið að skrá sig á lista og komi hún inn hefur hann umsvifalaust samband .
Sumar bækur koma aftur og aftur í búðina .
Nefnir Ari Gísli sem dæmi bók eftir Tómas Guðmundsson sem þeir séra Sigurður Arnarson létu binda inn á sínum tíma .
Hún skilaði sér aftur áratug síðar .
" Þá gaf ég Guðmundi Óskarssyni rithöfundi hana með þessari tragikómísku sögu .
" Ari Gísli tekur einnig að sér verðmat á bókum .
Ari Gísli á tvo bræður sem lagt hafa annað fyrir sig en nú er þriðja kynslóðin komin á kreik , Ragnheiður dóttir Ara vinnur í búðinni í sumar .
Spurð hvort hún ætli að feta í fótspor föður síns og afa hristir hún höfuðið – varlega .
" Það held ég ekki .
" Ara Gísla er létt .
" Æ já , elskan mín , reyndu endilega að komast hjá því að lenda í þessu .
" Jóhann , Davíð og Steinn Ari Gísli viðurkennir að hann lesi ekki mikið sjálfur , " aðallega Tinna og Basil fursta , " segir hann glottandi .
Nóg sé að vera daginn út og inn í kringum bækur .
Þegar betur er að gáð kemur í ljós að Ari Gísli er fyrst og fremst unnandi góðra og mannbætandi ljóða .
" Jóhann Sigurjónsson er minn uppáhaldshöfundur .
Davíð Stefánsson er líka magnað skáld og Steinn Steinarr .
Það er alltaf hægt að lesa Tímann og vatnið , raunar ættu allir Íslendingar að gera það samkvæmt læknisráði .
" Þegar sá gállinn er á Ara Gísla grípur hann bók og les upphátt fyrir gesti og gangandi í búðinni .
Ekki síst ljóð .
" Maður er líklega eitthvað skrýtinn , " segir hann .
" Og þó .
" Það er yfirlýstur ásetningur Bókarinnar að stilla verði í hóf og það hefur örvandi áhrif á söluna , að dómi Ara Gísla .
Meðalverð mun vera á bilinu 200 til 1.200 krónur .
Spurður um dýrustu bókina í búðinni nefnir hann strax Króniku Árna Magnússonar frá 1695 .
Hún er föl fyrir á bilinu 300 til 400 þúsund krónur .
Nokkuð er um bækur áritaðar af höfundum í búðinni og eru þær að vonum eftirsóttari en ella .
Ungt fólk að eflast Að sögn Ara Gísla eru viðskiptavinir Bókarinnar á öllum aldri , karlar og konur .
Fastagestir í búðinni eru fjölmargir en alltaf sjást ný og ný andlit .
Athygli vekur að Ari Gísli segir ungt fólk farið að koma meira og meira , til að skoða og jafnvel versla .
" Þetta hefur verið áberandi undanfarin misseri og er auðvitað mjög ánægjulegt , " segir hann .
Ragnheiður staðfestir þetta .
Spurð hverskonar bækur unga fólkið sæki í segir hún allan gang á því .
Það spillir heldur ekki fyrir að gott safn vínylplatna er til sölu í búðinni en þær eiga sem kunnugt er aftur upp á pallborðið hjá tónelskum , ekki síst yngra fólki .
Meðan opið er í Bókinni er alltaf vínylplata á fóninum .
Ari Gísli flytur fleiri góðar fréttir .
Safnarar eru að ná vopnum sínum á ný .
" Það leit hreint ekki vel út á tímabili , " segir hann .
" Eldri safnarar voru að falla frá og engir að koma í staðinn .
Þetta er greinilega að breytast .
Söfnurum fer aftur fjölgandi .
" Spurður hverskonar bókum menn séu aðallega að safna nefnir hann fyrst ljóðabækur , þjóðsögur og rímur , norræn fræði og þjóðlegan fróðleik .
Margir af þessum söfnurum eru á besta aldri en Ari Gísli kveðst þekkja þjóðsagnasafnara allt niður í þrjátíu ára og ljóðabókasafnara niður undir tvítugt .
" Það lofar góðu .
" Áhugi á Hólaprenti og öðru gömlu prenti frá því fyrir 1850 fer líka vaxandi en sjálfur hefur Ari Gísli haft milligöngu um sölu á þremur Guðbrandsbiblíum á síðustu fjórum árum .
Tveimur þeirra hafði hann upp á erlendis .
" Svo eru alltaf einhverjir Þorlákar að fara líka .
Þær biblíur eru ekki eins dýrar enda þótt mér þyki persónulegra meira til þeirra koma en Guðbrandsbiblíanna .
" Leitar fanga víða Víða er leitað fanga .
Á árunum 2004-2006 festi Ari Gísli kaup á um átta þúsund bindum af íslenskum bókum í Þýskalandi , mörgum hverjum fágætum .
Má þar nefna tvö eintök af Specimen Islandorum eftir Arngrím Jónsson , upprunalegri útgáfu frá 1643 , um eitt þúsund ferðabækur um Ísland á erlendum málum , 2.500 fræðibækur um Íslands og íslensk og norræn fræði .
" Þetta eru þeir flokkar sem eru vinsælastir í búðinni og á bokin.is .
Einnig var í þessu stóra safni mikið magn af gamla íslenska prentinu , svo sem Skálholts- og Hólaprenti og margt fleira .
" Ekki er þó allt á uppleið , Ari Gísli segir sölu á ættfræðibókum hafa dregist saman enda sé það efni mikið til komið á netið .
" Annars er netið alls ekki neikvætt fyrir bókina .
Oft hefur verið reynt að drepa hana en aldrei tekist .
Bókin sigrar alltaf ! " Efnahagshrunið kom heldur ekki við kaunin á bókinni , þvert á móti .
" Hrunið hafði jákvæð áhrif á bóksölu .
Það er rökrétt .
Fólk leitar gjarnan að uppruna sínum þegar vá er fyrir dyrum .
Hörfar inn í myrkrið og situr þar í næði með kertaljós og bók .
" Þangað til snjallsíminn hringir ...
