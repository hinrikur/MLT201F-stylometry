Samsung , Apple , LG og allir hinir snallsímaframleiðendurnir seldu yfir 700 milljónir snjallsíma árið 2012 .
Hönnuðurinn Dave Hakkens segir að snjallsímar séu ekki gerðir til að endast og vill breyta hugsuninni .
Hakkens hefur sett fram síma , Phonebloks , sem byggist á legó-tækninni .
Þannig geti fólk endurnýjað bilaðan hlut og breytt honum eftir sínu höfði .
Benedikt Bóas benedikt@mbl.is Íslenskir snjallsímanotendur hika varla við að kaupa 100 þúsund króna síma .
Hikið er aðallega fólgið í því að kaupa 2.000 króna hulstur utan um hlut sem brotnar nánast við minnstu snertingu .
Heimurinn keypti 700 milljónir nýrra snjallsíma á síðasta ári .
Salan jókst um 490 milljónir síma á árinu þar á undan .
Samsung seldi mest eða 213 milljónir síma , Apple seldi 135 milljónir en þessi tvö fyrirtæki bera höfuð og herðar yfir önnur fyrirtæki sem búa til síma .
Nokia seldi " aðeins " 35 milljónir og fær bronsið .
Þessir símar eru , eins og flestir vita , engir Nokia 5110 sem endast í einhverja áratugi .
Snjallsímar eru nánast gerðir til að verða úreltir innan tveggja til fimm ára .
Þá er þeim einfaldlega hent .
Flestir enda sem landfylling eða eru teknir í sundur í vanþróuðum löndum þar sem kvikasilfur og annað eitur lekur um óvarðar hendur fólks , oft barna .
Rafmagnsrusl er að verða mikil plága í heiminum og þar eru snjallsímar stór hluti .
Legó-hugmynd Hönnuðurinn Dave Hakkens vill gera nýjan síma sem er búinn til úr blokkum , svipað og legó .
Hakkens gerði myndband þar sem hann kynnti hugmyndir sínar og setti á youtube hinn 10. september og varð það strax mjög vinsælt .
Sjö milljónir horfðu á það fyrstu þrjá dagana .
Hver örgjörvi er með eina blokk og hægt er að breyta símanum algjörlega eftir sínu eigin höfði .
Þannig væri hægt að gera hann hraðvirkari , fá betri myndavél , betri hátalara og svo framvegis .
Bili blokkin má einfaldlega skipta um hana .
Þannig hleðst rafmagnsruslið ekki upp eða minna verður af því að minnsta kosti því ekki þarf að henda heilum síma , bara litlum hluta .
Hugmyndin er svo yndislega falleg að það er í raun ótrúlegt að hún skuli ekki hafa komið upp fyrr .
En mun þetta virka ? Er þetta hægt ? Það er stóra spurningin .
Enn sem komið er er Phonebloks bara hugmynd en takmarkið er að setja símann og blokkirnar í framleiðslu .
Kostnaðurinn er mikill Þeir hjá Adafruit , sem prófa og vita allt um raftæki , framtíð þess og nútíð , segja að hugmyndin sé framkvæmaleg .
Rafmagnsverkfræðingurinn Limor Fried , sem útskrifaðist frá bandaríska háskólanum MIT og er einn aðalmaðurinn á bak við Adafruit-síðuna , segir að markaðurinn muni alltaf ráða því hvort síminn kemur í verslanir eða ekki .
" Persónulega er ég hrifinn af þessari hugmynd .
Að gera minn eigin síma enn persónulegri og ekki er verra að geta gert við hann sjálfur og bætt hann eftir mínu höfði , " segir Fried .
Hann fór síðan yfir tæknina á bak við símann skref fyrir skref .
" Að taka hlut úr sambandi og setja aftur í mun á endanum þreyta tækið .
Það kemur málmþreyta í endana en auðvitað verður það prófað áður en síminn kemur á markaðinn .
Hver eining yrði líka að vera sér í hugsun en það er lítið mál með nútímatækni .
Kostnaðurinn yrði gríðarlegur við hverja blokk og þar með yrði síminn líka mjög dýr .
Væntanlega þyrftu þeir að afrita hönnun sem er nú þegar til og fá þar með leyfi frá Samsung og Apple .
Það mun kosta þá skildinginn .
" Betri hugmynd en iPhone Það er í raun verkfræðilegt undur að koma öllum þessum tækjum og tólum fyrir í einum snjallsíma .
Þó að símarnir séu alltaf að stækka eru þeir alltaf að verða þynnri og léttari .
Verkfræðingarnir á bak við símana í dag virðast hafa það markmið að koma sem flestu fyrir á einu drifi og þannig er frekar ópraktískt að hafa endurnýjanlegar einingar .
Ekki er talið mjög líklegt að Samsung eða Apple vilji stökkva um borð í þessa lest , jafnvel þó að Apple-menn virðist frekar hugmyndasnauðir þessa dagana , nýbúnir að frumsýna enn einn alveg eins iPhone .
Hvað sem má segja um iPhone eru þeir samt fallegir að sjá .
Phonebloks er það alls ekki .
Grár og gugginn og á ekkert skylt við nýbónaða síma í verslunum dagsins í dag .
Krossmarkið Phonebloks Eins og er er Phonebloks bara hugmynd en sjö milljónir manna á fyrstu þremur dögunum segja markaðsmönnum að þetta sé kannski eitthvað sniðugt .
Þetta er svo sannarlega sniðugt fyrir jörðina , svo mikið er víst .
Áætlun Hakkens er að fá alla keppinauta til að gera einn síma en hann yrði besti síminn .
Til þess þarf hann rétta fólkið , já og ríka fólkið auðvitað líka .
En til að sýna að það sé áhugi fyrir þessum síma þarf rödd heimsins að heyrast .
Hvernig lætur maður hana heyrast ? Jú í gegnum fésbókina og thunderclap þar sem tekið er á móti frjálsum framlögum .
29. október munu síðan allir sem lækuðu síðuna hans Hakkens setja krossmarkið ( hashtag ) phoneblok á fésbókina eða twitter .
Sýna heiminum að það er vilji fyrir því að fá síma sem endist aðeins lengur en 18 mánuði .
