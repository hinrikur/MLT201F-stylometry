" Þetta snýst auðvitað ekki um að borða börnin , eins og misprentaðist svo skemmtilega í fyrra , heldur erum við að hvetja fólk til að fara Út að borða fyrir börnin .
Bæði gerum við það til að gera börnunum og okkur sjálfum dagamun , styrkja fjölskylduböndin og svo líka til að styðja við mannréttindi barna , " segir Sigríður Guðlaugsdóttir , verkefnastjóri kynningarmála hjá Barnaheillum – Save the Children á Íslandi .
Sextán staðir leggja lið Samtökin standa nú fyrir fjáröflunarátakinu Út að borða fyrir börnin í samvinnu við veitingastaði sem styðja þannig verkefni samtakanna sem snúa að vernd barna gegn ofbeldi .
Á tímabilinu 15. febrúar - 15. mars munu sextán veitingastaðir , með liðsinni viðskiptavina sinna , láta ákveðinn hluta af verði valinna rétta renna til Barnaheilla á tímabilinu .
Þetta eru staðirnir Caruso , Culiacan , Dominos , Grill 66 , Hamborgarafabrikkan , Íslenska kaffistofan , KFC , Nauthóll , Nings , Pizza Hut , Rossopomodoro , Serrano , Skrúður , Strikið á Akureyri , Subway og Taco Bell .
Öll börn eiga rétt á vernd gegn hvers kyns ofbeldi samkvæmt Barnasáttmála Sameinuðu þjóðanna , hvort sem um er að ræða líkamlegt , andlegt eða kynferðislegt ofbeldi – og þau eiga rétt á vernd gegn einelti og vanrækslu .
" Ofbeldi gegn börnum í ýmsum myndum er því miður staðreynd á Íslandi og það er hlutverk hinna fullorðnu að gæta þess að hvert og eitt barn njóti réttar síns , " segir Sigríður .
Vernda börn Barnaheill gefa meðal annars út fræðsluefni , vinna að vitundarvakningu , reka ábendingarhnapp um óviðeigandi eða ólöglegt efni á netinu í samvinnu við Ríkislögreglustjóra , vinna að vernd barna gegn klámi , standa að gagnvirkum fræðsluvef um Barnasáttmála Sameinuðu þjóðanna og reka fræðslu- og upplýsingavefinn verndumborn.is þar sem finna má upplýsingar um einkenni og afleiðingar ofbeldis gegn börnum og aðgerðir vakni grunur um slíkt .
Þá veita samtökin ráðgjöf og vinna að fjölda lagaumsagna þar sem þrýst er á stjórnvöld að tryggja með lögum að börnum sé veitt vernd gegn hvers kyns ofbeldi .
Út að borða fyrir börnin er nú haldið í þriðja sinn en átakið hófst árið 2011 og hefur mælst afar vel fyrir að sögn Sigríðar : " Ég hef enn ekki hitt krakka sem ekki hefur gaman af því að fara út að borða , og þetta er kjörin leið til þess að láta gott af sér leiða í leiðinni .
" sbs@mbl.is 