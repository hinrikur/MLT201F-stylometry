Anna Gunnhildur Ólafsdóttir tók nýlega við starfi framkvæmdastjóra Geðhjálpar .
Hún ákvað að leggja áherslu á hollt mataræði og lokkaði manninn með sér í leikfimi til að öðlast meiri orku til að vinna að því meginmarkmiði félagsins að bæta hag einstaklinga með geðraskanir og aðstandenda þeirra um landið allt .
Hvað eruð þið mörg í heimili ? Fimm : ég , Davor maðurinn minn og dætur okkar Halldóra Ana ( 16 ára ) og Valgerður Marija ( 14 ára ) og labrador-hundurinn okkar Emil ( eins árs ) .
Hvað er alltaf til í ísskápnum ? Mjólk , viðbit og epli .
Hvað fer fjölskyldan með í mat og hreinlætisvörur á viku ? Um 30.000 kr. að frátöldum mötuneytiskostnaði fyrir aðra tvífætlinga í fjölskyldunni en mig því ég tek með mér nesti niður í Geðhjálp .
Hvar kaupirðu helst inn ? Í lágvöruverðsverslunum nema þegar mikið liggur við og hlaupið er í Nóatún .
Hvað freistar helst í matvörubúðinni ? Fallegir ávextir og grænmeti .
Hvernig sparar þú í heimilishaldinu ? Kaupi kjöt beint frá bónda , nýti grænmeti úr garðinum og býð upp á heilnæmt drykkjarvatn .
Spara þó ekki á kostnað hollustu , reyni að kaupa matvöru nálægt upprunanum og forðast óhollustu eins og unnar kjötvörur .
Hvað vantar helst á heimilið ? Man ekki eftir neinu nauðsynlegu í augnablikinu þótt vissulega væri gott að eiga aukahrærivélarskál .
Eyðir þú í sparnað ? Reyni en læðist oft í sparnaðinn til að ná endum saman í lok mánaðarins .
Skothelt sparnaðarráð ? Beita skynsemi og skipulagi , t.d. með því að ákveða matseðilinn gróflega fram í tímann og fara sjaldan í matarbúðir .
Eiga þó alltaf nóg af mat til að bægja frá hættunni á að þurfa að leita á náðir skyndibitastaða .
Góð regla er einnig að bjóða upp á grjónagraut einu sinni í viku .
