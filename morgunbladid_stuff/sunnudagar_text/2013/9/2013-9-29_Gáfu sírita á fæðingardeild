Soroptimistaklúbbur Austurlands hefur fært fæðingardeild Heilbrigðisstofnunar Austurlands í Neskaupstað hjartasírita að gjöf og er verðmæti hans röskar tvær milljónir króna .
Síritinn er notaður fyrir og í fæðingu til að fylgjast með hjartslætti barns og tíðni samdrátta hjá móður .
Þessi síriti mælir einnig hjartslátt tvíbura og móður .
Hefur ennfremur möguleika á þráðlausri stöð sem myndi gera konum kleift að hreyfa sig meðan á fæðingu stendur og yrði því til stóraukinna þæginda fyrir þær .
Tækið eykur öryggi í þjónustu fæðingardeildarinnar enda var sá búnaður sem deildin átti fyrir úreldur , segir í frétt frá soroptimistum á Austurlandi .
Fæðingardeildin í Neskaupstað er hin eina á Austurlandi en með gjöfinni vilja soroptimistar bæta aðstöðu kvenna til fæðingar í heimahéraði .
sbs@mbl.is 