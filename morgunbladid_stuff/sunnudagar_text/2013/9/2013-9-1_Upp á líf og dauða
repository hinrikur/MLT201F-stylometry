Í litlu herbergi inn af verslun Basarsins nytjamarkaðar hittir blaðamaður Karl Jónas Gíslason .
Það fer ekki mikið fyrir Kalla þar sem hann situr við skrifborðið og talar lágum rómi um lífið , trúna og kristniboðastarfið .
Kalli segist hafa verið á réttum stað á réttum tíma þegar nýfæddir tvíburabræður háðu baráttu upp á líf og dauða .
Guðrún Óla Jónsdóttir goj9@hi.is Kalli fæddist í Eþíópíu árið 1963 en foreldrar hans , Katrín Guðlaugsdóttir og Gísli Arnkelsson , voru þar kristniboðar .
Kalli bjó í Konsó í Eþíópíu til 9 ára aldurs en þá flutti fjölskyldan heim til Íslands .
" Við erum sex systkinin og fjögur okkar eru fædd í Eþíópíu en tvö hérna heima .
Fyrir utan eina systur mína höfum við systkinin öll farið sem kristniboðar .
" Kalli segir að það hafi verið gott að alast upp í Eþíópíu .
" Mér fannst það æðislegt en ég hef auðvitað ekkert til að bera það saman við fyrir sjálfan mig .
Þetta var alla vega það gott að þegar ég sjálfur varð fullorðinn og eignaðist börn þá fór ég til baka til Eþíópíu með eiginkonu minni , Ragnheiði Guðmundsdóttur , og tveimur börnum .
" Fjölskyldan hefur tvisvar sinnum farið til Eþíópíu og í bæði skiptin í fjögur ár í senn .
" Ég segist alltaf eiga mér föðurland sem er Ísland , en ég eigi mér líka móðurjörð sem er Eþíópía .
Svo stefni ég á himininn .
" Ekki auðveld glíma Kalli segir að vegna bakgrunns síns hafi honum ekki alltaf fundist hann passa inn í samfélagið á Íslandi .
" Ég er Íslendingur , fæddur og uppalinn í Eþíópíu þar sem ég bjó samtals í 16 ár .
Ég bjó í Noregi í fjögur ár og gekk í norskan skóla .
Það er þessi samsetning af Íslendingi , Eþíópa og Norðmanni sem gerir mig að þessu eintaki sem ég er og það er ákveðin glíma að eiga við það .
Ég er samt ákaflega sáttur við sjálfan mig í dag .
" Glíman hefur ekki alltaf verið auðveld og Kalli hefur átt við þunglyndi að stríða .
" Ég er þunglyndur , hamingjusamur alkóhólisti , " segir Kalli og brosir .
" Sé rétt haldið á spilunum verður þessi pakki minn styrkleiki sem felst fyrst og fremst í því að þekkja veikleika mína .
" Kalli efast ekki um að glíman við þunglyndið hafi hjálpað honum í starfi hans í Eþíópíu .
" Það að þekkja þunglyndi , kvíða , þetta vonleysi og algjöra uppgjöf verður svo ótrúlega sterkt vegna þess að inn í þetta get ég teygt mig .
Ég þekki þennan ótta , sem er svo djúpur .
Ég get sagst hafa verið í þessum sporum sjálfur og þarna þurfi enginn að vera .
Það vill til að mynda enginn bera út barnið sitt en óttinn við bölvun eða ógæfu er svo sterkur að fólk er á milli steins og sleggju .
" Neyðin felst í ómenningu Kalli fór einn til Eþíópíu síðastliðið haust , fyrir algjöra tilviljun að hans sögn .
" Upphaflega stóð til að ég færi með smáhóp en ekkert varð úr því .
Ég stakk þá upp á því að ég færi út í tvo til þrjá mánuði þar sem enginn kristniboði væri á staðnum .
" Kalli segir að þörfin á að veita Eþíópum í Suður-Ómo aðstoð sé mikil .
" Hvorki Rauði krossinn , Sameinuðu þjóðirnar né aðrar stórar og alþjóðlegar hreyfingar eru þarna , því neyðin er ekki slík .
Neyðin sem við í kristniboðastarfinu upplifum er það sem ég kýs að skilgreina sem ómenningu .
Hún felst í alls konar athöfnum sem sumir kalla sjálfvalda píningu en ég kalla þetta ómenningu .
Fólk á engra kosta völ .
Óttinn sem býr að baki er mikill ; ef hefðirnar eru ekki virtar dynur ógæfan yfir .
" Ólíkar hefðir ættbálka Kalli segir marga ættbálka á svæðinu með ólíkar hefðir .
" Á mínu svæði voru fjórir ættbálkar en á svæðinu í heild sinni eru átján ættbálkar sem þýðir átján hefðir og mismunandi trúarbrögð .
" Því sé jafnvel þannig farið að það sem í einum ættbálki þyki sjálfsögð hefð þyki í öðrum furðulegt og hneykslanlegt .
" Hjá einum ættbálki sem við störfum hjá verða allar stúlkur að verða ófrískar til að sýna fram á að þær séu efni í eiginkonur og geti orðið barnshafandi .
Stúlkurnar eiga ekkert val .
Ef þær ætla að eignast mann þá verða þær að vera búnar að sýna fram á að þær geti eignast börn .
Engu máli skiptir hver pabbinn er og oft og tíðum myndast ómenning í kringum þetta þar sem stúlkurnar eru misnotaðar .
Síðan er framkvæmd á þeim afskaplega frumstæð fóstureyðing .
" Kalli segir vald ættbálksins ískyggilegt og að rígurinn á milli þeirra sé mikill .
" Í hugum margra er það ekki morð að drepa einhvern úr öðrum ættbálki , því það er ekki alvörufólk .
" Börnin talin orsök alls ills " Í einum ættbálki er það talin bölvun verði kona ólétt að öðru barni áður en eldra barnið fær fyrstu tönnina , " segir Kalli .
" Þá þurfa bæði börnin að deyja til að bölvuninni verði aflétt .
Í öðrum ættbálki trúir fólk því að séu foreldrarnir dánir við fæðingu barns hvíli bölvun á fjölskyldunni og eina leiðin til að losna við hana sé að bera út nýfædda barnið .
" Kalli segir að menn telji að hægt sé að koma í veg fyrir að bölvunin komi niður á ættbálkinum með því að flytja barnið , eða börnin , af svæðinu .
Barnið megi hinsvegar ekki snúa aftur .
" Fyrir nokkrum árum var lítil stúlka tekin frá ættbálki og sett á barnaheimili .
Svo sneri hún til baka þegar hún var átján eða nítján ára gömul en þá var hún myrt því hún kom með bölvunina með sér .
Það gleymdist ekkert .
" Bjargað frá hýenunum " Á staðnum sem ég dvaldist á gerðist það einu sinni að maður var myrtur og það að ungur sonur hans skyldi vera tileygður nægði til þess að fjölskyldan og samfélagið kenndi honum um dauða föðurins , " segir Kalli .
Maður frá kirkjunni hljóp út í náttmyrkrið og bjargaði litla drengnum frá hýenunum .
Í Korro , rétt norðan við landamærin að Kenía búa kristin hjón sem hafa tekið að sér börn sem sögð eru bera bölvun .
Núna búa fimm börn hjá þeim og elstu börnin á heimilinu eru átta ára tvíburar .
" Gömul kona úr ættbálkinum hafði séð að hinir kristnu voru óhræddir við að taka þessi börn að sér þrátt fyrir bölvun þeirra .
Börnin virtust dafna vel og ekkert hræðilegt hafði komið fyrir .
Einmitt þess vegna leitaði gamla konan á náðir hjónanna dag einn í október síðastliðnum .
Á sama tíma heimsótti Kalli hjónin ásamt yfirmanni starfsins á svæðinu .
" Hjónin sögðu okkur að gömul kona væri komin til þeirra með tvö börn og bæði þau um að taka við börnunum en það væri ekki hægt .
Þau væru nýbúin að taka að sér litla stúlku sem hefði verið fleygt í ána og hvorki væri pláss né matur fyrir fleiri á heimilinu .
" Kalli fór yfir í næsta kofa og þar var gamla konan með tvo litla drengi , ömmustrákana sína .
" Hún horfði á mig og sagði : Kalli , þú mátt eiga strákana .
Ef þú tekur þá ekki , deyja þeir .
Ég verð þá að bera þá út .
" Bölvun bræðranna Ísaks og Samúels Litlu drengirnir voru fjögurra daga gamlir tvíburar og eina lífsvon þeirra var að Kalli tæki þá að sér .
Móðir þeirra hafði verið gift manni sem var myrtur .
Kalli segir að reglurnar í ættbálknum kveði á um að deyi eiginmaðurinn erfi eldri bróðir hans konuna .
Öll börn sem þau svo eignist skrifist á hinn látna eiginmann .
Konan varð ólétt að tvíburadrengjunum eftir eldri bróðurinn en dó í fæðingunni .
" Þá fór fjölskyldan að hugsa um alla ógæfuna sem hafði dunið yfir .
Fyrst hafði eiginmaðurinn verið myrtur , svo dóu morðingjar hans og móðirin lést í fæðingunni .
Auk þess var annar drengurinn tileygður og fjölskyldan þurfti ekki fleiri sannanir .
" Ljóst þótti að á fjölskyldunni hvíldi bölvun og það yrði að losna við drengina til að aflétta henni .
Amma drengjanna vissi að eina lífsvon drengjanna væri að koma þeim til hinna kristnu .
Því tók hún þá strax eftir fæðinguna og flúði .
Kalli segist ekki hafa hugsað sig tvisvar um .
Hann vissi hvað biði annars litlu bræðranna .
Hann hafi tekið þá með sér heim og ömmuna líka .
" Ég vildi hafa hana til staðar þar til ég væri búinn að finna lausn á þessu .
" Drengirnir voru nafnlausir og Kalli segist hafa spurt ömmuna hvort hún vildi ekki gefa þeim nöfn .
" Það gat hún ekki hugsað sér .
Hún horfði bara á mig og sagði að þetta væru ekki strákarnir hennar .
Svo ég spurði hvort ég mætti nefna þá og skíra þá .
Hún sagði að sér væri alveg sama , þetta væru mínir strákar .
Þá gaf ég þeim nafnið Ísak og Samúel .
" Kalli segir nöfnin komin úr Biblíunni .
" Ísak átti ekki að vera til þar sem Sara var orðin gömul þegar hún átti hann .
Sömu sögu er að segja af Samúel .
Anna móðir hans bað Guð um að gefa sér barn og lofaði að færa það Guði ef hún eignaðist barn .
Ég fékk að vera opni faðmur Guðs þegar hann færði mér þessa tvo litla drengi , fjögurra daga gamla .
Því fengu þeir þessi nöfn .
" Siðir lögum æðri Kalli segir það hafa gengið erfiðlega að finna lausn á máli litlu bræðranna .
Enginn vildi hjálpa honum þótt yfirvöld , lögregla , sveitarstjórnin og heilsugæslan væru fegin því að hann skyldi hafa tekið tvíburana .
" Allir vita að það er ólöglegt að bera út börn en eru svo hræddir , enda tilheyra margir á svæðinu þessum ættbálki .
Þess vegna þorði enginn að rétta hjálparhönd af hræðslu við bölvunina og að lenda í einhverju hræðilegu .
Menningarlegu siðirnir eru lögum æðri .
" Á meðan tvíburarnir voru hjá honum vildi enginn úr ættbálkinum koma inn á lóðina .
" Ekki lögreglan , enginn úr bæjarstjórninni eða frá heilsugæslunni .
Allir voru svo hræddir .
Það var ekki fyrr en drengirnir voru farnir frá okkur að þetta fólk , sem áður hafði ekki hikað við að koma og tala við okkur , hætti sér aftur inn á lóðina okkar .
" Óttaðist bölvunina Tíu dögum eftir að Kalli tók drengina að sér bárust skilaboð þess efnis að SOS barnaþorp í Eþíópíu tæki drengina að sér .
Þegar sú staðfesting hafði borist tók við biðin eftir því að drengirnir yrðu sóttir .
Kalli segir að amman hafi þá verið orðin óþreyjufull .
" Hún vildi ekki vera þarna hjá okkur .
Henni leið illa yfir því að þurfa að umgangast tvíburana og óttaðist bölvunina .
Hún vildi halda fjarlægð frá þeim svo hún væri örugg .
" Daginn eftir að Ísak og Samúel voru skírðir sagðist amman verða að fara burt .
Sama kvöld var hún myrt .
Kalli segir engan hafa staðfest að morðið á henni tengdist drengjunum en þó hafi verið talað um að þetta væri afleiðing af því að hún hefði bjargað þeim .
" Lögreglan vildi ekki skipta sér neitt af þessu .
Málið var ekki rannsakað og morðingjans , eða morðingjanna , ekki leitað .
" Kalli segir að enginn hafi þorað að bera kennsl á gömlu konuna .
Hann og einn félagi hans hafi því gert það .
Ættbálkurinn hefur sérstakar hefðir í kringum andlát og til þess að hægt væri að jarða gömlu konuna þurfti elsti sonur hennar að koma í bæinn .
Sem fyrr vildi enginn koma nálægt þessu af ótta við bölvun .
" Við félagi minn sóttum því soninn og við liðsinntum honum sem kristniboðar .
Þótt við værum ekki sammála þessum siðum bauðst félagi minn , Arkarich , sem er yfir lestrarstarfinu í kirkjunni , til að hjálpa honum við allt sem þyrfti að gera án þess þó að hann tæki þátt í fórnarathöfnum sem væru í kringum þetta .
Hann sagðist vera óhræddur við að hjálpa honum þar sem hann liti svo á að líkami konunnar væri bara skelin .
Hann tryði á Jesú og hefði ekkert að óttast .
Hann aðstoðaði því soninn við að gera það sem þurfti að gera til að jarða móður hans , meðal annars við að fjarlægja af henni skartgripi , raka hana og taka gröfina .
" Málin að leysast , eða hvað ? Þremur dögum síðar kom fólk frá SOS barnaþorpunum að sækja drengina .
Þá hljóp snurða á þráðinn .
Þrátt fyrir að Kalli væri með staðfestingu á því að SOS barnaþorp í Eþíópíu tæki við drengjunum gaf konan sem var yfirmaður heilsugæslunnar ekki leyfi fyrir því að þeir yrðu teknir af svæðinu .
" Hún sagði að ég gæti þess vegna verið að fara með drengina til að taka úr þeim líffærin og selja þau í varahluti .
Bæjarstjórinn var á fundinum og sagði : Þú ert að tala um hann Kalla .
Hann hefur verið hjá okkur samtals í fjögur ár og núna er hann hér af þeirri einu ástæðu að hann vill hjálpa okkur .
Hann stelur ekki neinu barni .
" En hún stóð fast á sínu .
" Ég sagði þá að þetta væri ekkert mál .
Hún væri æðsti yfirmaður og réði .
Ég kæmi því bara með drengina til hennar .
Það tók hún ekki í mál og sagði þá fara á heimavist en ég sagði það ekki koma til greina .
Ég væri með bréf þar sem nafn mitt kæmi fram og ég bæri ábyrgð á drengjunum .
Meðan ég væri þarna bæri ég lagalega ábyrgð á þeim .
Þar sem hún vildi ekki leyfa mér að fara með þá í SOS barnaþorpið færi ég heim og skrifaði bréf um að hún tæki persónulega ábyrgð á drengjunum því enginn annar en hún vildi stöðva þetta .
Þá allt í einu áttaði hún sig á því að ef drengirnir kæmu til hennar fylgdi bölvunin með og það gat hún ekki hugsað sér .
Hún sagðist því samþykkja þetta ef ég lofaði því að þeir yfirgæfu ekki Eþíópíu .
" Loks var skrifað undir nauðsynlega pappíra og gengið frá málinu .
Tregafull kveðjustund Nokkrum dögum síðar kvaddi Kalli þá Ísak og Samúel .
Hann segir mörg tár hafa fallið við kveðjustundina en það hafi verið tár þakklætis .
" Það var magnað að hugsa til þess að drengirnir ættu nú von um menntun , framtíð og nýtt líf .
Nokkuð sem hefði ekki átt að vera mögulegt miðað við allar aðstæður .
Þeir höfðu ekki átt sér neina lífsvon .
" Nokkrum vikum seinna þegar Kalli var á leiðinni heim til Íslands kom hann við í barnaþorpinu og fékk að hitta þá bræður .
" Ég stoppaði þarna í tvo , þrjá daga og heimsótti þá á hverjum degi .
Þetta kerfi sem SOS barnaþorpin eru með er alveg frábært .
Það var stórkostlegt að sjá húsið sem þeir bjuggu í og aðstæðurnar .
Allt var til fyrirmyndar .
" Kalli segir það ómetanlegt að hafa getað kvatt þá Ísak og Samúel vitandi að þeir væru í öruggu skjóli og að mörgu leyti komnir í höfn .
Bræðurnir verða í SOS barnaþorpinu þar til þeir verða orðnir stúdentar , fimmtán eða sextán ára gamlir .
Hafði ekkert að óttast Kalli segist aldrei hafa verið hræddur á meðan á öllu þessu stóð .
" Ekki eitt augnablik .
Það var örugglega vegna míns bakgrunns og hvaðan ég kem .
Ég á vini og samstarfsfélaga sem eru Eþíópar .
Ég hafði heldur ekkert að óttast frá samfélaginu .
Allir voru svo fegnir því að ég væri tilbúinn að taka þetta skref ; að taka drengina að mér burt af svæðinu .
Margir spurðu hvort ég hefði ekki verið hræddur við bölvunina en ég hafði ekkert að óttast hvað hana snerti .
" Kalli segir þessa mögnuðu lífsreynslu vera kristniboðið í hnotskurn .
" Fólkið úr ættbálknum horfði á okkur sem bjuggum þarna á lóðinni umgangast drengina og spurði hvað við hefðum sem þau hefðu ekki .
Hvers vegna við þyrðum að snerta við bölvuninni ? Við vorum algjörlega óhrædd .
Við héldum á drengjunum , sýndum þeim kærleika og gáfum þeim að borða .
Ef til vill er búið að sá dálitlu fræi innra með þessu fólki með raddleysingjunum , tveimur litlum drengjum sem átti að svipta framtíðinni .
" Gat ekki annað en snúið aftur Kalli segir að hefði hann ekki verið í Eþíópíu á þessum tíma hefði enginn kristniboði verið á staðnum til að hjálpa gömlu konunni .
Staða drengjanna hefði þá verið vonlaus .
" Það hefði enginn annar en kristniboði getað bjargað drengjunum , því það eru engir aðrir á staðnum .
Ferðamennirnir koma í mýflugumynd í nokkra klukkutíma .
Aðrir ekki .
Á hverju einasta ári deyja tugir barna í Suður-Ómo í Eþíópíu út af vanþekkingu og vantrú .
Ég get ekki sagt að þetta komi mér ekki við .
Þess vegna gat ég ekki annað en snúið aftur .
Þetta fór á besta veg og allt gekk upp þótt það hafi verið erfitt .
Þegar ég horfi til baka finnst mér þetta samt ekki hafa verið neitt erfiði eða umstang þótt ég hafi vissulega upplifað það þannig á meðan á því stóð .
Ég var bara á réttum stað á réttum tíma .
" Kalli segir fólk hafa áttað sig á því að þetta snerist um líf og dauða .
" Þetta var aldrei spurning um það hvort börnin væru skírð eða í kirkjunni .
Þetta snerist einfaldlega um að bjarga lífi tveggja barna .
Það varð líka afskaplega skýrt í huga fólks að kirkjan og kristniboðastarfið voru ekki að sækjast eftir einu eða neinu , heldur einfaldlega að taka þátt .
Og hjálpa .
" Trúin besta svarið Kalli er trúaður maður og hann segir að eitt besta svarið sem færa megi frumstæðu samfélagi eins og Eþíópíu sé kristin trú .
" Vegna þess að þar kemur nýtt afl , nýr máttur sem ýtir þessum illu öndum sem þeir trúa á algjörlega til hliðar .
Þar kemur inn máttur sem er æðri en allt þetta og þeir geta leyft sér að hugsa að þeir þurfi ekki að framfylgja þessum hefðum .
Þá allt í einu hefur fólk val .
Vil ég gera þetta til þess að heiðra menninguna eða vil ég sleppa því ? Og þótt ég sleppi því þá hefur það engar afleiðingar .
Það gerist ekkert hræðilegt .
" Spurður um hvað starf kristniboðans gangi út á segir Kalli að í Eþíópíu og Keníu skipi fræðsluhlutverkið stærstan sess .
" Einnig að veita eþíópísku leiðtogunum á stöðunum stuðning .
Það þarf að byggja upp heilsugæslu , skóla og innviði samfélagsins .
Kristniboðastarfið felur líka í sér gríðarlega öflugt heilsugæslustarf þótt það hafi ekkert beint með boðunina að gera .
Þarna er til dæmis litið á sjúkdóma sem bölvun .
Malaría er mjög útbreidd og tekur mörg mannslíf á þessu svæði .
En það er þó ekki malarían sjálf sem drepur .
Þegar barn veikist er reynt að fæla þennan illa anda úr því með því að gefa því ekki vatn að drekka .
Svo skrælnar barnið bara upp og deyr .
Það skrifast á malaríuna en er í raun hliðarverkun af menningunni .
Á meðan við í kristniboðinu segjum að fólk geti svo sem fórnað geitinni og smurt barnið með blóðinu úr henni en það verði líka að gefa því töflurnar sem það þarf og vatn .
Á þennan hátt teygjum við okkur inn í þetta samfélag og gerum það á þeirra forsendum .
Það þýðir ekkert að koma með sömu lausnir og svör og á Íslandi , því við þurfum að fylgja þeirra reglum .
Við verðum að fara leiðirnar sem þeir þekkja .
Fræðslan þarf að vera á þeirra forsendum en ekki okkar .
Margir gagnrýna kristniboðshreyfinguna fyrir að eyðileggja aðra menningarkima , en ég fullyrði að þær raddir heyrast undantekningalaust frá fólki sem veit ekki um hvað það er að tala .
" Þetta kemur okkur við Kalli segir fáa staði jafn gefandi en á sama tíma krefjandi og Eþíópíu .
" Maður er í vinnunni 24 tíma á dag , jafnvel þegar maður á að vera í fríi .
En þarna úti fæ ég tækifæri til að breyta einhverju – hafa áhrif .
Við hjónin ættleiddum eitt sinn rúmlega 100 ára gamlan mann .
Sonur hans fór svo illa með hann .
Það kostaði ekki mikið að gefa honum að borða og hitta hann í hverri viku en það var gefandi og gleðiríkt að hitta hann og sjá að allt væri í lagi .
Hér heima ætlast ég til þess að Féló og samfélagið sjái um hlutina , ekki ég .
Þarna úti er engin félagsleg þjónusta .
Við á Íslandi erum orðin svo góðu vön og kröfuhörð .
Við þurfum að hugsa aðeins út fyrir okkar sjóndeildarhring .
Börn eru misnotuð af ferðamönnum sem koma til Eþíópíu .
Börn deyja á hverjum degi vegna vanþekkingar og ómenningar .
Við getum ekki sagt að þetta komi okkur ekki við .
Á meðan við sitjum hér og tölum saman eru eitt til tvö börn að deyja .
" Það má glöggt heyra að Kalla er djúpt niðri fyrir er hann segir þetta – og hann strýkur burt tár .
" Það er ekki hægt að segja að þetta komi manni ekki við .
" 