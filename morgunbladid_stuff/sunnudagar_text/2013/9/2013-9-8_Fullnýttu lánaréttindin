Skólaárið er að hefjast og margir í þeim sporum að vega og meta hvort taka eigi námslán hjá LÍN .
Aurapúkinn veit að það er fátt betra en að vera skuldlaus , en um leið skilur Púkinn að það er nánast óhjákvæmilegt að stofna til skulda þegar lagt er af stað út í lífið , með öllum sínum skyldum .
Púkinn veit líka að leitun er að hagstæðari lánum en þeim sem Lánasjóðurinn veitir .
Vextir eru mun lægri en bjóðast annars staðar og afborgunarkjörin þægileg og tekjutengd .
Þeir sem sjá fram á að þurfa að taka fasteignakaupalán , bílalán eða hreinlega fjármagna kaupin á fyrsta hjónarúminu eftir útskrift , en þurfa ekki endilega námslán til að lifa af , ættu að skoða vandlega þann möguleika að taka lán samt sem áður og leggja fyrir sem sparnað .
Þar gæti t.d. verið komin innborgunin inn á fyrstu íbúðina .
