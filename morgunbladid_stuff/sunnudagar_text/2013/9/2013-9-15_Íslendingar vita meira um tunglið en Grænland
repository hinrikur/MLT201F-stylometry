Það er ábyrgðarlaust hjá Íslendingum að standa hjá þegar auðlindir á norðurslóðum verða nýttar .
Þetta er skoðun Heiðars Guðjónssonar fjárfestis en í næstu viku kemur út eftir hann bókin Norðurslóðasókn – Ísland og tækifærin .
Heiðar er fullur bjartsýni en segir ekki sama hvernig haldið er á spöðunum .
Texti : Orri Páll Ormarsson orri@mbl.is Myndir : Ragnar Axelsson rax@mbl.is Ég skrifa þessa bók vegna þess að mér finnst framtíð Íslands einstaklega björt og held að menn geri sér almennt ekki grein fyrir því hvað landið hefur upp á að bjóða , " segir Heiðar Guðjónsson fjárfestir og höfundur bókarinnar Norðurslóðasókn – Ísland og tækifærin .
Hann segir þetta skýrast af breytingum sem eru að verða á heimsvísu , þeirri helst að mannkyni fjölgar gríðarlega hratt .
" Þegar ég fæddist rétt eftir 1970 voru þrír milljarðar manna á jörðinni , þegar ég fer á eftirlaun 2040 verða þeir orðnir tíu .
Hvernig ætlum við að fara að því að fæða og klæða allt þetta fólk og bjóða því upp á mannsæmandi lífsgæði ? " spyr Heiðar , Hann nefnir annað .
" Fólk er í auknum mæli að flytja í borgir , heimurinn er með öðrum orðum að iðnvæðast meira og meira .
Borgarskipulag krefst til lengri tíma litið minni orku en dreifðar byggðir .
Borgum með meira en tíu milljónir íbúa fjölgar stöðugt .
Í ár eru þær tuttugu og fimm en verða nær fjörutíu árið 2025 .
Aðeins ein borg af þeim fjórtán sem bætast við er á Vesturlöndum : Chicago .
Hinar verða væntanlega Chengdu , Dongguan , Guangzhou , Hangzhou , Shenzhen , Tianjin og Wuhan í Kína , Kinshasa í Kongó , Lagos í Nígeríu , Jakarta í Indónesíu , Lahore í Pakistan og Chennai á Indlandi .
Með þessu eykst ásókn í hrávörur og þá er bara eitt svæði í heiminum eftir ókannað og eftir að nýta , það eru norðurslóðir .
Menn geta haft skoðun á því hvort gott eða slæmt sé að nýta þær auðlindir en það sem við þurfum að átta okkur á er að í kringum okkur , utan okkar lögsögu , verða þær nýttar .
Þá er spurningin þessi : Eigum við að taka þátt í þeirri nýtingu ? Stöndum við hjá höfum við ekkert um málið að segja .
Það er að mínu mati ábyrgðarlaust .
" Engir villimenn – Hvers vegna ? " Vegna þess að Ísland var alltaf miðstöð þjónustu fyrir Norðurheimskautið .
Á árunum 1000 til 1200 upplifði Ísland sitt blómaskeið .
Því er oft haldið að okkur að Íslendingar hafi verið algjörir villimenn á þessum tíma .
Það er öðru nær .
Ísland náði miklum hæðum í hátísku í fatnaði , handritagerð , menningu og öðru .
Það var vegna þess að Ísland var miðstöðin .
Öll nýting á auðlindum og þjónusta við Norðurheimsskautssvæðið fór í gegnum Ísland .
Við getum auðveldlega endurheimt þessa stöðu , höfum við áhuga á því .
" – Hvernig eigum við að snúa okkur í þeim efnum ? " Byrjum á því að átta okkur á því hvað er að gerast í kringum okkur .
Þegar maður gerir áætlun er alltaf skoðað fyrst hvaða þættir eru fyrir utan þitt áhrifasvið .
Er hnattræn hlýnun í gangi ? Er veðrið aftur að verða svipað og þegar víkingarnir námu hérna land , þegar veðurfar var hlýrra ? Verður fólksfjölgun í heiminum virkilega eins mikil og spáð er ? Verður sókn í hrávörur eins mikil og útlit er fyrir ? Er það eitthvað sem mun koma inn á okkar borð og ef svo er viljum við taka þátt í því ? Að mínum dómi þurfum við að horfa fram veginn .
Við getum ekki búið til líf hér með því að liggja í fortíðinni .
Við verðum að búa okkur undir framtíðina og taka þátt í þeim verkefnum sem okkur hugnast þar .
" Evrópa gömul og þreytt – Finnst þér líklegt að þetta sjónarmið eigi hljómgrunn hér á landi , svo sem hjá stjórnvöldum ? " Ríkisstjórn Íslands er með það í stjórnarsáttmálanum að Norðurslóðir séu svæði sem eigi framtíðina fyrir sér .
Það er mjög auðvelt fyrir hana að fylgja þeim sáttmála eftir með því til að mynda að búa til fríverslun við Grænland , efla fríverslun við Færeyjar og önnur grannríki og ekki síður efla stjórnmálasamband við þessi ríki frekar en önnur .
Hvar verður fólksfjölgunin og efnahagsuppgangurinn í náinni framtíð ? Ekki í gömlu Evrópu .
Evrópubúar eru hættir að fjölga sér og samfélögin eru orðin gömul og þreytt .
Það eru önnur samfélög sem halda uppi heimsbúskapnum .
Það er forvitnilegt að bera saman háhýsin í París annars vegar og Shanghæ hins vegar og velta fyrir sér á hvorum staðnum verði meira líf í framtíðinni Ég er bjartsýnismaður að eðlisfari og vona að stjórnmálamenn séu það líka .
Taka þarf upplýsta ákvörðun , af eða á .
Viljum við vera með ? Það þýðir ekkert að koma eftir þrjátíu ár og segja : Ég vissi bara ekki af þessum möguleika .
" – Þetta er skýr sýn .
Hefurðu verið lengi að þróa hana með þér ? " Ég hef lengi haft mikinn áhuga á því að vera úti í náttúrunni og það hefur kennt mér ýmislegt .
Læra þarf á náttúruna , maður sigrast ekki á henni , heldur þarf að vinna með henni .
Náttúran ræður alltaf að lokum .
Þetta hvatti mig til að fara til Grænlands og ferðast þar .
Það er magnað að fara inn á þjóðminjasafnið í Nuuk og sjá víkingahlutann , svo ég tali nú ekki um inúítahlutann , sem er gjörsamlega stórbrotinn .
Almennt held ég að Íslendingar viti meira um tunglið en Grænland .
" Skömmumst okkar ekki – Hvers vegna er það ? " Ég veit það ekki .
Stoltasti menningararfurinn sem við eigum er sá sem situr eftir frá landnámsöld .
Menn byrjuðu snemma að ferðast um heiminn og hringnum var ekki lokað fyrr en Íslendingar fóru til Grænlands og þaðan áfram til vesturheims og hittu skrælingjana þar .
Í heimssögulegu tilliti eru þessar slóðir því mjög merkilegar .
Þarna mættust þessi ólíku menningarheimar í fyrsta skipti og að mínu áliti eigum við miklu meira sameiginlegt með fólki sem býr á Grænlandi en fólki sem býr í Brussel .
Það er engin ástæða til að skammast sín fyrir sinn norræna uppruna .
" – Við getum þá lært margt af Grænlendingum ? " Að sjálfsögðu .
Ekki er til harðgerðari þjóð .
Grænlendingar búa við mjög erfið lífsskilyrði en halda eigi að síður uppi háu menningarstigi .
Það er ekki sjálfgefið þegar brauðstritið er mikið .
Vandamálið hefur verið að danska yfirvaldið dregur allan mátt úr fólkinu , það höfum við Íslendingar reynt á eigin skinni .
Nú er hins vegar komin ný kynslóð í Grænlandi sem sér að leggi hún hart að sér nær hún að gera allt sem henni dettur í hug .
Þessi nýja kynslóð er uppfull af von en ekki vonleysi og horfir til Íslands og hvernig við fórum að því að brjótast til sjálfstæðis .
Og það var miklu erfiðara að vera sjálfstæður árið 1944 en í dag .
Ástæðan er sú að samgöngur , verslun og viðskipti milli landa eru nú með allt öðrum hætti en þá var .
Ég er ekki í vafa um að Grænlendingar geti blómstrað sem sjálfstæð þjóð .
" Ekki bara Grænland – Í bókinni talarðu um að bræða saman samgöngur Íslands og Grænlands .
Gerðu aðeins grein fyrir því sjónarmiði .
" Adam Smith sagði í Auðlegð þjóðanna að samgöngur væru undirstaða viðskipta , velmegunar og verkaskiptingar .
Það er því nauðsynlegt að tengja flutninganet Íslands og Grænlands , það er hagur beggja .
Í dag er ekki fríverslunarsamningur milli landanna sem þýðir að í stað þess að vara fari beint frá New York í Sundahöfn og þaðan til Grænlands fer hún í dag gegnum Rotterdam og Álaborg áður en annað skip kemur frá Grænlandi og sækir hana .
Þetta er vitaskuld ekki hagkvæmt .
" – Og það er ekki bara Grænland .
" Einmitt .
Það er líka Kanada og Norður-Noregur , svæði sem eru menningarlega lík okkur .
Svæði sem eiga eftir að blómstra næstu fimmtíu árin hið minnsta , höldum við áfram á sömu braut .
Það er ekki auðvelt að finna önnur svæði í heiminum sem hægt er að segja með vissu að eigi eftir að bjóða upp á mikinn lífskjarabata á næstu öld .
Ísland er hjarta þessa svæðis .
Ekkert land liggur betur við til að vera miðstöð þjónustu fyrir allar stórar framkvæmdir og viðskipti á norðurslóðum .
Góðar íslausar hafnir og stórir flugvellir .
Vissulega búa hér bara rúmlega þrjú hundruð þúsund manns en við getum samt hæglega þjónustað milljón .
Þökk sé mikilli fjölgun ferðamanna á síðustu misserum .
" Þarna liggur framtíðin – Hvers vegna velurðu bókarformið til að koma þessum sjónarmiðum á framfæri ? " Ég var búinn að skrifa fullt af greinum fyrir hrun um það að mér litist ekkert á gjaldmiðilinn , ekkert á útlánaþensluna og svo framvegis .
Eftir hrun hef ég skrifað margar greinar um það hvernig hægt sé að laga stöðuna með tiltölulega einföldum hætti .
Í stað þess að rifja það upp vildi ég frekar skrifa bók til að sýna fólki fram á það að þarna liggi framtíðin að mínum dómi .
Trúi menn því er síðan hægt að fara að ræða saman um leiðirnar .
" – Hvað kom þér mest á óvart þegar þú fórst að sökkva þér niður í efnið vegna bókarskrifanna ? " Það sem kom mér mest á óvart var hvað þessi lönd á norðurslóðum eiga margt sameiginlegt .
Öll eru þau að fást við sömu vandamál .
Fyrst og fremst er það náttúran sem er óblíð og erfið .
Það er líka erfitt að búa til innviði fyrir lítið samfélög og alls staðar glíma menn við það vandamál að sum samfélög dafna meðan önnur visna .
Á þessu þarf að taka .
Í þeirri vinnu geta menn klárlega haft styrk hverjir af öðrum .
Við kunnum að lifa á norðurhjara veraldar , látum hvorki myrkur né kulda buga okkur .
Það er engin ástæða til að barma sér .
" Kerfisgallar til trafala – Börmum við Íslendingar okkur of mikið ? Liggur vandi þjóðarinnar ef til vill í því eftir hrun ? " Að einhverju leyti .
Sumir eru alltof litlir í sér .
Það er engin ástæða til þess .
Ég er samt ekki að kynna þessa norðurslóðasýn vegna þess að það fór svona illa 2008 .
Íslenska ríkið gaf út tvær skýrslur árið 2006 .
Önnur hét " Alþjóðleg fjármálastarfsemi á Íslandi " , hin " Ísland á norðurslóðum " .
Stemningin var hins vegar þannig á þeim tíma að síðarnefnda skýrslan fór fyrir ofan garð og neðan .
Hitt málið var bara miklu heitara .
Nú er öldin önnur .
Hvað er betra við aðstæður eins og nú eru uppi á Íslandi en að vinna í raunhagkerfinu ? Finna eitthvað sem allir hafa not fyrir .
Aukið samstarf á norðurslóðum er liður í því .
" – Eru einhver ljón í veginum ? " Já , því miður .
Gjaldeyrishöftin .
Þau tefla þessari framtíðarsýn í hættu .
Það eru kerfisgallar á Íslandi sem ollu hruninu .
Þeir eru ennþá til staðar og munu valda öðru hruni ef ekkert er að gert .
Það er óþarfi að vera með svartsýni en framhjá þessu er samt ekki hægt að horfa .
Rússneskur málsháttur segir : " Hinn hyggni lærir af mistökum annarra , hinn heimski lærir af eigin mistökum .
" Hvað kallar maður þá þann sem ekki lærir af eigin mistökum ? Lærdómurinn sem við eigum að draga af hruninu er sá að hér eru kerfisgallar .
Lögum við þá geta lífskjör hér á landi án vandkvæða verið framar því sem annars staðar býðst – næstu hundrað árin .
Það er undir okkar frumkvæði komið .
Það eru ýmsir þættir sem við ráðum ekki , ytri þættir , en innri þáttunum ráðum við og getum lagað .
Þá erum við búin að búa til sjálfbært og traust samfélag til framtíðar .
" 