Reglulega fæðast nýjar vefsíður og forrit fyrir bæði síma og tölvur sem geta hjálpað okkur að einfalda lífið eða gera það skemmtilegra með einum eða öðrum hætti .
Vandamálið er að það getur verið erfitt að fylgjast með því sem er að gerast .
Hér eru því nokkrar ábendingar um sniðug forrit og vefsíður sem gætu verið þess virði að skoða nánar .
Sveinn Birkir Björnsson sveinnbirkir@gmail.com Notaðu iPad sem annan skjá Fólk sem vinnur mikið við tölvu þekkir vel kosti þess að hafa fleiri en einn tölvuskjá tengdan við tölvuna .
Það tekur þó pláss að hafa slíkt með heimilistölvunni .
Air Display er sniðugt forrit fyrir iPad og iPhone , sem breytir skjá spjaldtölvunnar / snjallsímans í annan skjá með tölvunni og virkar bæði með Apple- og Windows-tölvum .
Sendu SMS úr tölvunni SMS lifir góðu lífi þrátt fyrir að það sé ekki jafn áberandi samskiptamáti og það var fyrir nokkrum árum síðan .
Helsti gallinn við SMS er þó að það krefst talsverðrar þolinmæði að stafsetja á litum snjallsímaskjá .
MightyText forritið fyrir Android gerir þér kleift að nota tölvuna til að senda og taka á móti SMS með því að tengjast símanum yfir wifi .
Það ætti að gera samskiptin við unglingana auðveldari .
Afturkallaðu aðganginn að samfélagsmiðlunum Mörg símaforrit og vefsíður fara fram á leyfi til þess að skoða notendaupplýsingarnar þínar á samfélagsmiðlum , ýmist til að gera þér auðveldara að tengjast vinum , eða til að nota þá til að deila upplýsingum í þínu nafni .
Það er erfitt að henda reiður á því hvaða síða eða forrit hefur fengið leyfi þitt til að nota hvaða samfélagsmiðil .
Þar kemur vefsíðan My Permissions til sögunnar , en með henni er hægt að skoða öll leyfi sem þú hefur veitt og afturkalla þau ef svo ber undir .
Hættu að vera hrædd / ur við Snapchat Snapchat er á góðri leið með að verða ráðandi samskiptamáti ungs fólks , en þeir eldri hafa síður verið ginnkeyptir fyrir því .
Það er þó engin ástæða til að óttast Snapchat .
Þetta sniðuga símaforrit sendir mynd eða myndband með textaskilaboðum , sem einungis er hægt að sjá í skamma stund , áður en þeim er sjálfkrafa eytt .
Þetta er ótrúlega þægilegur og sniðugur samskiptamáti sem getur hleypt lífi í tjáskipti þín .
Notaðu Trello til að skipuleggja alla hluti Það er fjöldinn allur til af verkefnastjórnunartólum og minnislistaforritum og öðrum smáum viðbótum sem geta hjálpað þér að halda utan um skipulagið í dagsins önn .
Fá tól sameina þó einfaldleika , skalanleika og fjölhæfni með sama hætti og Trello .
Það má nota til að halda utan um smærri og stærri verkefni , útbúa minnislista , útdeila verkefnum , setja upp skiladag og svo framvegis .
Notast beint úr vafra á tölvum , en hægt er að fá smáforrit fyrir flestar gerðir snjallsíma og spjaldtölva .
Fullkomið fyrir bæði heimilið og vinnustaðinn .
Fáðu fréttirnar með Feedly Þegar Google ákvað að loka hinni vinsælu RSS-þjónustu sinni Goggle Reader hófst kapphlaup um hylli RSS-notenda .
Flestir virðast hafa snúið sér að Feedly , sem sameinar flesta kosti Google Reader , auk er auk þess prýðisvel hannað .
Hægt að fá sem smáforrit í flestar gerðir síma .
Náðu tökum á pósthólfinu þínu Á netinu er netfangið þitt nánast eins og kennitalan þín .
Það fylgir þér í gegnum allt , og er yfirleitt það fyrsta sem þú þarft að gefa upp þegar þú skráir þig fyrir hverskonar þjónustu á netinu .
Afleiðingin er sú að pósthólfið þitt er iðulega uppfullt af fréttabréfum sem þú hefur engan áhuga á að lesa , en það getur verið tímafrekt að afskrá sig fyrir öllum þessum pósti .
The Swizzle er þjónusta sem hjálpar þér að ná tökum á pósthólfinu .
Þú getur safnað fréttabréfum í eina vikulega póstsendingu , eða afskráð þig af póstlistanum beint af síðunni .
Handhægt og þægilegt .
Gerðu símann þinn að þínum eigin Tasker er lítið forrit fyrir Android sem notendur geta notað til að sérsníða hegðun símans að eigin þörfum á vegu sem iPhone-notendur getur einungis dreymt um .
þú getur slökkt á gagnaflutningum á ákveðnum tíma , slökkt hljóðinu á meðan síminn er á hvolfi , eða látið hann byrja að spila tónlist um leið og heyrnartólum er stungið í samband , svo eitthvað sé nefnt .
Notaðu símann sem hallamál Nú hefurðu enga afsökun lengur fyrir að láta myndir hallast eða hengja upp skakkar hillur .
Hægt er að fá hallamálsforrit í allar gerðir snjallsíma , sem sjá til þess að þú þarft aldrei að láta reyna á smiðsaugað aftur .
Safnaðu spjallinu á einn stað Ef þú notar Skype , Gmail eða Facebook , eða jafnvel allt þrennt , þekkirðu væntanlega að vera með vefspjall í gangi á fleiri en einum stað í einu .
Það má leysa með einföldum hætti með Imo.im sem safnar öllum tenglunum þínum á einn stað .
Kosturinn við Imo er að það er hægt að fá það sem smáforrit í flesta snjallsíma líka .
Lærðu meira með iTunes U Þú þarft ekkert stúdentspróf til að sækja háskólafyrirlestra hjá iTunes U , þar sem má nálgast meira en 500.000 háskólafyrirlestra um allt frá stjarneðlisfræði til kynjafræði frá virtustu háskólum heims , ásamt bókum og myndböndum og ýmsu kennsluefni .
Hægt að nálgast í gegnum iTunes á öllum tölvum , og fáanlegt sem sér forrit fyrir iOs tæki .
