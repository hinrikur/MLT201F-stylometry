Víða þar sem ferðast er um kunnar borgir er hægt að komast í stórsniðugar skemmri gönguferðir með leiðsögn , um áhugaverðar en lítt kunnar slóðir .
Getur þetta bætt heilmiklu við upplifunina á viðkomandi stað , ekki síst ef tíminn er takmarkaður .
Hvort sem maður hefur áhuga á bókmenntum , rokki eða klassík , sagnfræði , hönnun , vísindum eða öðru má víða vinna fjöldann allan af áhugaverðum gönguferðum í boði viðurkenndra aðila .
Oftar en ekki eru þeir með ítarleg dagatöl á vefsíðum sínum , þar sem sjá má hvað er í boði á hverjum degi , nánast allan ársins hring .
Sjaldnast þarf að bóka sig hjá þeim aðilum sem hér um ræðir og er verði stillt mjög í hóf .
Besta dæmið um slíkt fyrirtæki er London Walks í Lundúnum , sem býr að langri sögu í þessum iðnaði og hefur orðið mörgum öðrum fordæmi .
Nægir yfirleitt bara að mæta á auglýsta brottfararstaði , t.d. neðanjarðarlestarstöðvar eða önnur þekkt kennileiti , þar sem greitt er ígildi um tvö þúsund íslenskra króna áður en haldið er af stað .
Leiðsögumennirnir koma úr ýmsum áttum , eru t.d. leikarar , rithöfundar , fræðimenn eða fyrrverandi lögreglustjórar sem eru sérfræðingar í raðmorðingjum fyrri alda , svo fátt eitt sé nefnt .
Eiga þeir það oftar en ekki sameiginlegt að hafa brennandi áhuga á þeim svæðum sem þeir leiða fólk um og þekkja þar hverja þúfu og stein , svæsnar gamansögur og sagnfræði .
Er hægt að fræðast um allt milli himins og jarðar , þjóðsagnapersónur sem og minna þekktar , og verða margs fróðari .
Hér eru nokkur fyrirtæki sem vert er að hafa í huga þegar eftirfarandi borgir eru sóttar heim : Lundúnir – Hvort sem þú vilt heyra um Harry Potter , Sherlock Holmes , Rolling Stones eða Jane Austen , hjá fyrrnefndum London Walks finna allir ferð sem heillar .
Óhætt er t.d. að mæla með Oscar Wilde-göngunni , sem fer frá Green Park-lestarstöðinni vikulega .
Þar er m.a. vindlagerðarmaður skáldsins og Winston Churchill heimsóttur .
Sjá nánar : www.walks.com .
París – Paris Walks byggist á sama módeli og systurfyrirtækið í Lundúnum .
Auk þess að halda á skáldaslóðir eða kynna sér nánar sögu ýmissa hverfa borgarinnar við Signu er m.a. hægt að kynna sér sérstaklega franskt súkkulaði , sögufræg tískuhúsin eða slóðir Da Vinci-lykils Dans Browns o.fl. Sjá nánar : http://www.paris-walks.com .
Berlín – Original Berlin Walks bjóða m.a. upp á sérhæfðar gönguferðir um slóðir fyrrverandi þriðjaríkisforingjans og eins úr kalda stríðinu .
Líka er hægt að þræða jólamarkaði eða kynna sér Berlín samkynhneigðra , svo fátt eitt sé nefnt .
Sjá nánar : www.berlinwalks.de / public .
New York – Eitt vinsælasta göngufyrirtækið á Manhattan er The Big Onion Walking Tours .
Nafnið vísar í gamalt gælunafn stóra eplisins .
Sjá nánar : www.bigonion.com .
Róm – Í borginni eilífu er fjölmargt að sjá og því ekki síðra að vita af gönguferðum Rome Free Walking Tours .
Eins og nafnið gefur til kynna býður fyrirtækið upp á ókeypis gönguferðir frá spænsku tröppunum í miðbænum um valin svæði .
Einnig er hægt að bóka frekari ferðir hjá fyrirtækinu .
Sjá nánar : www.romefreewalkingtour.com .
