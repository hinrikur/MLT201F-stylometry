Hin breska Rachel Joyce sló rækilega í gegn með fyrstu skáldsögu sinni Hin ótrúlega pílagrímsganga Harold Fry .
Önnur bók hennar , Perfect , kom út fyrr á þessu ári og hefur fengið afar góðar viðtökur .
Bókin er komin út á íslensku í þýðingu Ingunnar Snædal og nefnist Árið sem tvær sekúndur bættust við tímann .
Bókin um Harold Fry varð alþjóðleg metsölubók og ekki er auðvelt að fylgja slíkri velgengni eftir og Joyce er spurð hvort hún hafi kviðið viðtökum við skáldsögu númer tvö .
" Ég var dálítið á nálum en ég var heppin að því leyti að þegar ég var að skrifa þessa bók var Pílagrímsganga Harold Fry ekki komin út , " segir Joyce .
" Þegar hún kom svo út var ég komin vel á veg með þessa nýju bók og varð þess vegna ekki eins skelkuð og ég hefði kannski annars verið ef ég hefði farið beint í að skrifa nýja bók eftir að hafa fengið alla þessa miklu athygli .
Ég hafði ekki gert mér í hugarlund að Harold Fry myndi ganga svona vel þannig að ég varð dálítið ringluð yfir viðtökunum .
Nýja bókin varð í huga mínum að öruggum heimi þar sem ég gat dvalið með persónum mínum .
Það má greina ákveðinn kvíða í þessari skáldsögu númer tvö .
Ég held að kvíðinn sem ég fann fyrir þegar það var svo mikið í gangi eftir útkomu Harold Fry hafi smitast inn í nýju skáldsöguna .
" Aðalpersónan í Árið sem tvær sekúndur bættust við tímann er hinn ellefu ára Byron sem fréttir að til standi að bæta tveimur sekúndum við tímann .
Þegar móðir hans lendir í árekstri verða þessar sekúndur að þeim mikilvægustu í lífi Byrons .
En hvaðan fékk Joyce hugmyndina að bókinni ? " Mig langaði til að skrifa um móður sem þráði að gera allt rétt en gat það ekki .
Mig langaði til að fjalla um það hversu ómögulegt er að gera allt á fullkominn hátt , " segir hún .
" Í byrjun skrifaði ég söguna út frá sjónarhóli móðurinnar en svo langaði mig til að segja söguna út frá sjónarhóli ungs sonar hennar .
Svo ég byrjaði bara upp á nýtt .
Ég rifjaði upp hvernig ég var þegar ég var tíu ára árið 1972 og fór einnig í heimildaleit og komst að því að tveimur sekúndum var bætt við tímann það ár .
Það hentaði sögu minni , en var alls ekki það sem ég hafði ætlað í byrjun .
" Báðar skáldsögur Joyce , bókin um Harold Fry og bókin um sekúndurnar tvær , eru afar vel skrifaðar og í þeim er stígandi sem heldur lesandanum við efnið .
Joyce tekst einnig einstaklega vel að skapa samúð með persónum sínum .
" Ég er mjög tilfinningarík manneskja , ég fæ ekki breytt því og það hefur áhrif á það sem ég skrifa , " segir hún .
" Ég hugsa til lesenda þegar ég skrifa .
Ég held að það sé vegna þess að ég er sjálf mikill lestrarhestur .
En líka vegna þess að ég hef skrifað leikrit og þá verður maður að hafa sögu að segja .
Sem rithöfundur trúi ég á mikilvægi söguþráðarins og ég huga alltaf mjög vel að honum .
Ég vanda mig eins og ég mögulega get .
" Hin ótrúlega pílagrímsganga Harold Fry og Árið sem tvær sekúndur bættust við tímann eiga það sameiginlegt að enda á bjartsýnum nótum .
" Ég kýs að trúa því að það sé alltaf von og það sé hægt að byrja nýtt líf , " segir Joyce , sem vinnur nú að þriðju skáldsögu sinni , sem sennilega kemur út á næsta ári .
" Hún fjallar um tónlist og gerist að hluta til í plötubúð þar sem fólk leitar að huggun og svörum í gegnum tónlistina , " segir Joyce .
" Þetta er ástarsaga um tvær manneskjur sem ættu að vera saman en geta það ekki .
" Bækur Kolbrún Bergþórsdóttir kolbrun@mbl.is Bók vikunnar Sóley stjarna og bleika plánetan er litrík barnabók eftir Hugin Þór Grétarsson um stórhuga stelpu og ævintýri hennar .
Bækur og sólskinsbros Bókmenntahátíð í Reykjavík er viðburður fyrir alla áhugamenn um bókmenntir .
Ýmsir hafa áhuga á að sitja málþing þar sem rithöfundar koma fram og ræða um verk sín og mæta og hlusta á þá lesa úr verkum sínum .
En það þarf ekki endilega að vera á útstáelsi til að komast í tengsl við Bókmenntahátíðina .
Margir hafa ekki þörf fyrir að hitta höfundana augliti til auglitis , það nægir þeim alveg að útvega sér bækur eftir þá og lesa þær heima .
Og blessunarlega er þó nokkuð af þeim á markaði .
Það er líka ánægjulegt að sjá hversu mikinn metnað fremur lítil bókaforlög , sem ekki búa að miklum fjármunum , sýna í tengslum við Bókmenntahátíð með því að senda frá sér þýðingar á verkum erlendu höfundanna .
Þetta eru bækur sem fjölmargir íslenskir lesendur hefðu aldrei kynnst væri ekki Bókmenntahátíð .
Það er alltaf stemning í kringum Bókmenntahátíð og margs er að minnast frá fyrri hátíðum .
Ein sterkasta minningin er af Kurt Vonnegut en margir af minni kynslóð hafa haft verk hans í miklum metum , og kannski sérstaklega á menntaskólaárunum .
Það var því mikil upplifun á sínum tíma að ganga inn í Eymundsson og biðja hann um að árita bækur sínar .
Það var líka upplifun að sjá hinn aldna José Saramago sem var alveg eins og mynd manns af nóbelsverðlaunarithöfundi .
Svo var Murakami sem tókst að fylla heilan sal af hrifningarfullum íslenskum ungmennum sem höfðu jafn miklar mætur á honum og við kunningjarnir höfðum á sínum tíma á Vonnegut .
Þegar Paul Auster mætti svo til að árita bækur sínar í Máli og menningu tóku aðdáendur á móti honum eins og poppstjarna væri á ferð .
Á Bókmenntahátíð í ár er ekki stórstjarna á borð við þá höfunda sem hér hafa verið nefndir , en þó eru allnokkrir vel þekktir víða um heim .
Sumir vekja ekki einungis athygli fyrir bækur sínar heldur einnig fyrir geðugan persónuleika , eins og höfundur Br é fberans , Antonio Skármeta , en hið sanna sólskinsbros hans kemur manni ósjálfrátt í gott skap .
Sigmar Guðmundsson ritstjóri Kastljóss Mér finnst alltaf erfitt að nefna uppáhalds þetta og hitt því það er svo breytilegt hvað er í uppáhaldi hjá mér .
Fyrirsjáanlegast er auðvitað að nefna Sjálfstætt fólk , enda er það svo óskaplega góð bók alltaf hreint .
Ef ég á að nefna einn íslenskan rithöfund sem er í sérstöku uppáhaldi þá er það Einar Kárason .
Auður Jónsdóttir er líka afar öflug .
En í svona uppáhalds upptalningu finnst mér fólk almennt gleyma mestu snilldinni .
Tinnabækurnar eiga að mínu mati að vera í meira öndvegi inni á heimilum fólks en önnur ritsöfn .
Þessar eðalbókmenntir geyma flottasta gallerí af aukapersónum sem skapað hefur verið og ná þær undantekningarlaust að skyggja á Tinna sem er nú frekar flatneskjulegur og líflaus karakter , gersamlega laus við alla bresti og galla sem lífga upp á allt alvöru fólk .
Alkóhólisma er ákaflega vel lýst í bókunum í gegnum Kolbein kaftein .
Hörðustu bindindismenn fá svæsna fíkn þegar þeir fylgjast með Kolbeini svolgra í sig viskíið ( " Það svíkur engan sódavatnið frá Akureyri " ) og langdrukknir ofdrykkjumenn hugleiða innlögn á Vogi þegar bömmerinn og þynnkan yfirbugar kafteininn .
Svo verð ég að fá að nefna bókina Draumalandið eftir Örnu Skúladóttur sem er í sérstöku uppáhaldi þessar vikurnar .
Ráðin sem þessi bók gefur hafa bætt svefnvenjur hvítvoðungsins á heimilinu til mikilla muna .
Ekkert er skelfilegra en framtakssöm fáviska .
Johann Wolfgang von Goethe Málsháttur vikunnar Hugurinn ber mann hálfa leið .
Verðlaunaskáldsaga um Akkílles Madeline Miller er í hópi þeirra höfunda sem taka þátt í Bókmenntahátíð .
Hún hlaut árið 2012 bresku Orange-verðlaunin fyrir Söng Akkíllesar , en þau eru veitt fyrir framúrskarandi skáldsögur kvenna .
Bókin , sem er fyrsta skáldsaga Miller , er nú komin út í íslenskri þýðingu hjá Sölku .
Skáldsagan byggist á Ilíonskviðu Hómers og segir frá ástarsambandi Akkíllesar og Patróklusar en þeir voru í herliði Grikkja í Trójustríðinu .
Sagan af kappanum Akkillesi er sögð í skáldsögu eftir Madeline Miller og sagan af Örlygsstaðabardaga er rakin í nýrri barnabók .
Afar vönduð og falleg bók um vín og víngerð er komin út og sömuleiðis fyrsta bókin í nýjum glæpasagnaþríleik .
Barnabók um bardaga Bardaginn á Örlygsstöðum er ný barnabók eftir Önnu Dóru Antonsdóttur .
Aðalpersónan er Doddi sem var drengur þegar Örlygsstaðabardagi var háður í Skagafirði árið 1238 .
Þótt allnokkuð hafi verið skrifað af skáldskap um Sturlungaöld hefur ekki verið mikið skrifað um þá tíma út frá sjónarhóli barna .
Í þessari barnabók er Sturlungaöldin séð með augum barns sem ásamt vinum sínum verður vitni að örlagaríkum og dapurlegum átökum .
Þetta er bók þar sem ungir lesendur kynnast fornum tíma og tilfinningum barna á miklum ólgu- og ófriðartímum .
Silla Skaftad McClure sér um myndskreytingar .
Fyrsta bókin í krimmaþríleik Krákustelpan er fyrsta bókin í þríleik eftir Erik Axl Sund sem er höfundarnafn félaganna Jerker Eriksson og Håkan Axlander Sundquist .
Hér er á ferð sálfræðikrimmi þar sem meðal annars er fjallað um grimmdarverk gegn börnum .
Þríleikurinn nefnist Victoriu Bergman-þríleikurinn eftir einni aðalpersónunni .
Bækurnar hafa vakið mikla athygli þar sem þær hafa komið út .
Fróðleg bók um vín og víngerð Vín - frá þrúgu í glas er bók eftir Steingrím Sigurgeirsson en hann er einn helsti vínsérfræðingur okkar Íslendinga .
Hér lýsir hann vínrækt og víngerð og gefur góð ráð um vínsmökkun og val og geymslu á vínum .
Bókin er í afar skemmtilegu broti , ríkulega myndskreytt og einstaklega smekklega gerð í alla staði .
Bók fyrir áhugamenn um vín og víngerð , skrifuð af sönnum smekkmanni .
Síðasta bókin um Wallander Aðdáendur Kurts Wallander fá sitt hvað fyrir sinn snúð í væntanlegri bók , Hendinni , sem kemur út um mánaðamótin .
Höndin er saga sem gerist á undan Órólega manninum sem kom út á íslensku 2011 og er að sögn sú allra síðasta sem Henning Mankell mun skrifa um þessa ofurvinsælu söguhetju sína .
Í þessari kveðjubók Kurts verður einnig eftirmáli um Wallander og áhrif hans og erindi við heiminn og grein eftir Mankell um hvernig Wallander varð til .
Wallender á fjölda aðdáenda hér á landi , sem bíða eflaust spenntir eftir þessari lokabók .
Skáldsaga um Agnesi fær lof Burial Rites , skáldsaga hinnar 28 ára gömlu áströlsku Hönnu Kent um Agnesi Magnúsdóttur , hefur fengið afar góða dóma .
Agnes var síðasta konan á Íslandi sem var tekin af lífi árið 1830 fyrir morðið á Natani Ketilssyni .
Bókin fær mikið lof í Sunday Times og er andrúmslofti hennar líkt við andrúmsloftið í fyrstu kvikmyndum Ingmars Bergman .
Meðal þeirra sem hafa borið lof á verkið er Madeline Miller , höfundur Söngva Akkíllesar , en Miller tekur þátt í Bókmenntahátíð í Reykjavík .
Hún segir þessa fyrstu skáldsögu Hönnu Kent vera framúrskarandi , hún sé bæði grípandi og fallega skrifuð .
Burial Rites mun koma út í tæplega tuttugu löndum .
Enn er óvíst um útgáfu hér á landi , en miðað við viðtökur erlendis má ætla að einhverjir íslenskir útgefendur fyllist áhuga á að gefa bókina út .
Erlenda útgáfan er hins vegar komin í íslenskar bókaverslanir .
