Þegar ég var ung taldi ég kvikmyndagerð vera þann miðil sem hentaði mér best .
Ég hafði mikinn áhuga á hinu sjónræna , elskaði að segja sögur og naut þess að hafa völdin og geta sagt fólki hvað það átti að gera , " segir pólski kvikmyndaleikstjórinn Agnieszka Holland og hlær .
" Ég áttaði mig á því að kvikmyndagerð sameinaði alla þessa þætti sem hafa verið mikilvægir í minni skapandi tjáningu .
" Þessi heimskunni kvikmyndaleikstjóri , sem er heiðursgestur á Evrópskri kvikmyndahátíð í Bíó Paradís þessa dagana , var aðeins fimmtán ára gömul þegar hún ákvað að helga líf sitt kvikmyndum .
" Þetta var á miðjum sjöunda áratugnum , þegar kvikmyndagerð var sérstaklega spennandi hvað listræna sköpun varðar .
Það var frábært tímabil .
Í dag er ástandið alls ekki jafn spennandi .
" Leikstjórinn hefur alræðisvald Agnieszka Holland hefur verið sögð einn áhrifamesti kvenleikstjóri samtímans og þær sögur sem hún segir í kvikmyndum skipta hana venjulega miklu máli ; sumar tengjast fortíð fjölskyldunnar .
Faðir hennar var gyðingur og kommúnisti sem barðist með Rauða hernum , eftir stríðið lést hann við yfirheyrslur lögreglunnar .
Föðurfjölskyldan hvarf að mestu í útrýmingarbúðum nasista .
Holland nam kvikmyndagerð í Prag á sjöunda áratugnum og uplifði " vorið í Prag " og hernám Sovétmanna en um þá tíma fjallar hún í áhrifamiklum nýjum þríleik sínum , Brennandi runna .
" Leikstjóri þarf að búa yfir frásagnarhæfileikum , " segir hún .
" Honum þarf að vera annt um sögurnar og hvernig á að segja þær .
Gott samstarf við handritshöfund er líka mikilvægt , til að snúa skrifaðri sögu á bestan hátt í sjónræna frásögn .
" Og hún segir kvikmyndagerð líka vera viðamikið samstarfsverkefni stórs hóps .
" Þar verður leikstjórinn að vera leiðtoginn og hvetja fólk til dáða , svo það geri ætíð sitt besta .
Hann þarf að gefa fyrirmæli og stundum vera sáttasemjari , þótt kvikmyndagerð sé alls ekki lýðræðisleg í eðli sínu .
Leikstjórinn hefur alræðisvald ! " Hún hlær .
" En á sama tíma tel ég mjög mikilvægt að virkja þá listrænu strengi sem búa í hópnum .
" Í seinni tíð hefur Holland unnið meira og meira fyrir sjónvarp .
Evrópudeild HBO framleiðir Brennandi runna og hún hefur leikstýrt þáttum í sjónvarpsröðum á borð við The Wire og The Killing .
" Hér áður var sjónvarpið í miklu minni gæðum og byggði mikið á nærmyndum en í dag eru gæðin á sjónvarpsskjá oft og tíðum meiri en í kvikmyndahúsum .
Maður þarf ekki að breyta nálgun sinni .
Þegar maður vinnur að sjónvarpskvikmyndum í dag er munurinn því enginn .
Munurinn birtist hinsvegar þegar maður vinnur innan bandaríska kerfisins , eins og við sjónvarpsþáttagerð .
Það er mjög spennandi að gera " pilot " eða prufuþátt að nýrri seríu því maður þarf að móta verkið frá grunni og síðan taka aðrir leikstjórar við og halda áfram með þann stíl , leikarahóp og frásagnarhátt .
Þegar maður stígur sjálfur inn í slíka seríu , eins og ég gerði í The Wire , þá þarf maður að laga sig að sýn annars og gera eins vel með það og maður getur .
Fyrir mér er það frekar stílleg æfing en skapandi tjáning .
" Sjónvarpið betra en Hollywood Holland bætir við að í dag sé margt það efni sem framleitt er fyrir kapalsjónvarpsstöðvar í Bandaríkjunum mun áhugaverðara en það sem Hollywood framleiðir .
Hún segir netið vera að breyta því hvernig fólk horfir á kvikmyndir og annað sjónvarpsefni , fólk er ekki lengur bundið af fyrirfram gefinni dagskrá .
Engu að síður vilja þeir sjá áhugaverðar sögur , segir hún .
Og sögur hennar eru áhrifaríkar , eins og Í myrkri sem er þriðja kvikmynd hennar um helförina .
" Ég barðist lengi gegn því að fara í þetta verkefni en sagan elti mig ! Þetta er erfið saga og það var líka einstaklega erfitt að kvikmynda hana – myndin er bókstaflega tekin í myrkri að talsverðu leyti .
En ég var mjög ánægð með útkomuna , og eins með móttökurnar og þá ekki síst í Póllandi .
" En hana langaði hinsvegar til að segja sögu tékkneska námsmannsins Jan Palach sem kveikti í sér árið 1969 , til að mótmæla stjórnmálaástandinu í Tékkóslóvakíu .
Hún var við nám í Prag á þessum tíma .
" Mig hefur lengi langað til að segja þá sögu á einhvern hátt .
Við Milan Kundera vorum miklir vinir þegar hann var að skrifa Óbærilegan léttleika tilverunnar , ég var fyrsti lesari bókarinnar og langaði að gera mynd byggða á henni , en síðan komu bandarískir framleiðendur til sögunnar .
En þessi reynsla mín í Tékklandi , af því að búa undir oki kommúnismans , reynslan af þessari þrúgandi kúgun og spillingu , og hugrekki einstaklinganna þar , mótaði sýn mína á heiminn .
Ég fékk gott handrit upp í hendurnar og tókst að gera þessa mynd á þann hátt sem ég tel að ég ein hefði getað gert .
" Erfiðara fyrir konur en karla Holland segir konur eiga erfiðara uppdráttar en karlar í heimi kvikmyndanna .
" Það er erfiðara fyrir konur að sýna framleiðendum , dreifingaraðilum og gagnrýnendum fram á mikilvægi verkefna ; að maður hafi eitthvað mikilvægt að segja .
Þá er fyrirkomulagið við kvikmyndagerð ekki fjölskylduvænt .
Konur þurfa að gera miklu betur en karlar til að fá frábæra gagnrýni og til að myndum þeirra sé boðið á mikilvægustu hátíðirnar .
Ég þekki margar sem náðu ekki að komast gegnum þennan múr , þrátt fyrir mikla hæfikleika , þeim fannst þetta einfaldlega of erfitt og gáfust upp .
" Einn virtasti leikstjóri Evrópu Kvikmyndaleikstjórinn og handritshöfundurinn Agnieszka Holland er heiðursgestur Evrópskrar kvikmyndahátíðar ( EFFI ) sem nú stendur yfir í Bíó Paradís .
Kl. 15 á laugardag verður kvikmynd hennar Í myrkri ( 2011 ) sýnd með sjónlýsingu og verður Holland viðstödd og ræðir við gesti .
Á sunnudag verður nýr þríleikur hennar , Brennandi runni , sýndur í þremur hlutum og hefst sýningin klukkan 16 .
Mun leikstjórinn ræða við áhorfendur að sýningu lokinni ..
Holland leikstýrði fyrstu kvikmynd sinni árið 1978 og hefur síðar komið að fjölda mynda og sjónvarpsþátta austan hafs og vestan .
Meðal kunnustu mynda hennar eru Angry Harvest ( 1985 ) , Europa Europa ( 1991 ) og Olivier , Olivier ( 1992 ) .
Hún hefur nokkrum sinnum verið tilnefnd til Óskarsverðlauna .
Holland hefur skrifað handrit að kvikmyndum kollega sinna , vann til að mynda með Kieslowski að handriti Þrír litir : Blár , og að þremur kvikmyndum Andrzejs Wajda .
