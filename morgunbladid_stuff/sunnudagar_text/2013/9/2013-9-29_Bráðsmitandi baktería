Svívirðingum og blótsyrðum er bætt í nýja og hressandi útgáfu af leikritinu um Jeppa á Fjalli .
Leikhúslífið á vel við Braga Valdimar Skúlason sem segir að leikhúsbakterían hafi tekið völdin .
Hann hefur þó ekki sagt skilið við Baggalút en þeir félagar gefa út plötu fyrir jólin .
Gunnþórunn Jónsdóttir gunnthorunn@mbl.is Leikritið Jeppi á Fjalli verður frumsýnt í Borgarleikhúsinu komandi föstudag í leikstjórn Benedikts Erlingssonar .
Bragi Valdimar Skúlason , baggalútur með meiru , þýddi leikritið en kom einnig að gerð tónlistarinnar ásamt Megasi .
" Megas átti að sjá um að gera texta og lög en ég náði að lauma nokkrum þarna inn , " segir Bragi kátur .
" Það eru því einhver lög eftir mig en hann var duglegri en ég í þessu og á bróðurpartinn í tónlistinni .
" Jeppi á Fjalli er eftir Ludvig Holberg og er frá 18. öld .
Leikritið er því ævagamalt en hefur margoft ratað á svið leikhúsa í Evrópu frá því að það var fyrst uppfært árið 1722 .
Bragi segir það hafa verið komið til ára sinna og hefur hann því sett leikritið í nútímabúning .
" Ég þýddi leikritið upp á nýtt en var með fyrri þýðingu til hliðsjónar .
Einhverju var sleppt en ég þýddi aðallega upp úr frumtextanum , " segir Bragi , sem segist hafa hresst duglega upp á leikritið .
" Ég var ekkert ógurlega trúr frumtextanum og má segja að ég hafi haft Holberg og Kolbein kaftein sem fyrirmyndir að textanum fyrir Jeppa .
Töluverðum svívirðingum og blótsyrðum er bætt í sýninguna sem var þá líklega ekki til á þessum tíma , " segir Bragi og hlær .
Leikritið fjallar um Jeppa , sem er drykkjumaður mikill , og í lýsingu leikritsins segir að hann hafi góðar ástæður til enda gangi ýmislegt á afturfótunum í lífi hans .
Lögin gefin út á plötu " Hann er ljúfur sem lamb , " segir Bragi aðspurður um samstarf hans og Megasar .
" Megas var ennþá að yrkja ný erindi fyrir Jeppa löngu eftir að æfingar voru byrjaðar .
Hann sökkti sér alveg í þetta af fullum krafti , " segir Bragi .
Samhliða frumsýningu leikritsins verður gefin út plata með tónlist úr því .
" Við ákváðum að búa til plötu með um það bil 23 lögum .
Benedikt fékk síðan þau lög og valdi úr hvað hann vildi nota í sýninguna .
" Platan er sjálfstæð eining en þó er söguþræðinum fylgt í gegnum lögin .
Megas syngur lögin á plötunni ásamt Valdimar Guðmundssyni en leikarar fara með sönginn í leikritinu sjálfu .
Þetta ku ekki vera í fyrsta sinn sem Bragi semur tónlist fyrir leikhús en hann sá um tónlistina í Ballinu á Bessastöðum , sem var sýnt í Þjóðleikhúsinu .
Aðspurður hvort hann ætli sér að halda áfram á þessari braut leikhúslífsins svarar hann því játandi .
" Já , þetta er mjög skemmtilegt .
Ég er nú á kafi að þýða annað leikrit , Spamalot fyrir Þjóðleikhúsið , þannig að ég er þá greinilega kominn með leikhúsbakteríuna .
Þetta er bráðsmitandi , " segir hann .
" Nú er ég að læra að búa til söngleiki .
Þá kann ég það og get jafnvel farið að gera eitthvað sjálfur .
" Kántríjól hjá Baggalúti Meðlimir Baggalúts tóku sér frí í sumar en hafa nú þegar lokið upptökum á glænýrri plötu sem þeir gefa út fyrir jól .
Félagarnir skelltu sér til Bandaríkjanna í þeim tilgangi að hnoða saman í plötu .
" Við fórum til Nashville í september og tókum upp gott hlass af kántrítónlist með miklum íþróttamönnum í hljóðfæraleik þarna úti .
Það er því von á kántríplötu fyrir jólin og það verður mikið stuð , " segir Bragi .
" Það þýddi ekkert annað til að ná þessum hópi saman en að fara með alla til útlanda og taka upp .
Þeir eru allir orðnir svo gamlir og uppteknir , " segir hann kíminn að lokum .
