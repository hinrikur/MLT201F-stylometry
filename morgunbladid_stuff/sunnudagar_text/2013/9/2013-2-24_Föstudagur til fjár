Veitingastaðurinn Friday ' s í Smáralind hefur verið valinn besti Friday ' s-staðurinn í Evrópu annað árið í röð þegar horft er til þjónustu , matgæða og starfsfólks .
Þá var Ævar Olsen valinn besti framkvæmdastjóri Friday ' s í Evrópu og endurtekur hann með því sigur fyrra árs .
Meira en fjögur hundruð veitingastaðir eru starfræktir undir merkjum Friday ' s um alla Evrópu .
Þetta er hins vegar í fyrsta sinn í sögu þessarar kunnu veitingahúsakeðju að sami staður og stjóri hljóta þessa eftirsóttu viðurkenningu tvö ár í röð .
Ævar Olsen kveðst ánægður með viðurkenninguna .
" Við höfum lagt okkur öll fram við að bjóða upp á framúrskarandi þjónustu og einstakan mat , " segir Ævar .
Margt hefur verið gert svo umhverfi Friday ' s í Smáralind sé sem mest aðlaðandi .
Sett hefur verið upp barnahorn og fimmtudagar eru fjölskyldudagar .
Þá segir Ævar mikið lagt upp úr sérstökum verkefnum og séu í heiðri hafðir ýmsir hátíðisdagar , svo sem þeir bandarísku ; Valentínusardagurinn , hrekkjavakan og þakkargjörðin .
sbs@mbl.is 