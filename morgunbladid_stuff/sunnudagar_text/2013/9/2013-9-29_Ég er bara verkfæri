Ég var bara fimmtán ára gamall þegar ég byrjaði að safna gömlum hlutum , af innri hvöt , " segir Þórður Tómasson , safnamaður í Skógum .
" Fyrst safnaði ég fyrir sjálfan mig , allt þjóðlíf í sveitinni var að breytast á þessum tíma og ný menning að taka völdin í öllum búskaparháttum .
Bændurnir voru að leggja gömlu áhöldin til hliðar og það lá ekki annað fyrir þeim en eyðing .
Verkefni safnara voru því næg á þeim tíma .
" Langur tími er liðinn síðan Þórður byrjaði að bjarga hlutum frá grimmum klóm eyðingarinnar og hann er löngu orðinn þjóðkunnur fyrir störf sín á þessu sviði ; fyrir uppbyggingu hins glæsilega safns í Skógum og fyrir skrif sín um þjóðmenningu .
Tilefni spjallsins er einmitt að út er komin tuttugasta bók Þórðar , Sýnisbók safnamanns , en í þessari ríkulega mndskreyttu bók rekur hann sögu valinna og fjölbreytilegra verka í Skógum .
Þórður er orðinn 92 ára gamall en segir áhugann enn vera þann sama og í upphafi .
Hann gangi um safnið alla daga og hitti fólk , og þá sitji hann löngum við skriftir .
Verkefnin séu næg .
" Uppistaðan í þessari nýju bók er umfjöllun um safngripi í Skógum , " segir Þórður .
Það var árið 1945 sem sýslunefnd Rangárvallasýslu ákvað að efna til byggðasafns fyrir sýsluna og þá hófst söfnun muna á vegum héraðsins .
Haustið 1949 var safnið opnað í " lítill kjallarakompu í Skógaskóla " , sem þá var nýtekinn til starfa , og árið 1952 komu Vestur-Skaftfellingar inn í verkefnið .
" Þetta hefur þróast frá því að vera örverpi í það að vera stærsta minjasafn landsins , utan Reykjavíkur , og með mesta gestafjöldann utan borgarinnar .
Á þessu ári fáum við um það bil 55.000 gesti í heimsókn , þannig að byggðasafnið í Skógum er orðið stórt fyrirtæki sem veitir upp undir 20 manns vinnu í sumarönnum .
Skógaskóli er fallinn í valinn og raunverulega er það byggðasafnið sem heldur uppi veg Skóga í dag , " segir Þórður .
Pétursey er merkilegasti hluturinn Safngripirnir í Skógum eru um 14.000 talsins .
" Ég er oft spurður um það hvað sé merkilegasti hluturinn í safninu og ég segi ævinlega að stærsti gripurinn sé sá merkilegasti .
Það er áraskipið Pétursey , sem er merkilegasti fulltrúi sem til er fyrir gömlu sunnlensku sandaskipin sem færðust í ákveðið form miðað við aðstæður brimsandanna .
Svo á skipið merkilega sögu , " segir Þórður .
Einn þáttur starfsemi byggðasafnsins er varðveisla og endurbygging gamalla húsa og Þórður segir það merkilegan kafla í sögu þess .
" Við eigum gamlan torfbæ og fyrsta timburhús sem var byggt í Vestur-Skaftafellssýslu sem íbúðarhús , það er frá Holti á Síðu frá 1878 .
Viðirnir í því eru í senn reki af Meðallandsfjörum og frá strönduðum skipum .
Við erum með fulltrúa fyrir gömlu fjósbaðstofuna frá Skál á Síðu , sem er heillegur bær á sínu sviði , með stofu , eldhúsi og baðstofu , og fjósið undir baðstofupallinum .
Í því húsi var búið til 1970 .
Þá erum við með fyrsta barnaskólann í Vestur-Skaftafellssýslu sem upphaflega var byggður árið 1903 .
Síðan finnst mér toppurinn á þessu byggingarstarfi í varðveislu eldri húsa vera Skógakirkja .
Kirkja var í Ytri-Skógum frá um 1100 til 1890 og það var draumur minn , eftir að ég flutti að Skógum , að þangað kæmi aftur kirkja .
Það heppnaðist með Guðs og góðra manna hjálp .
Rifin var gömul timburkirkja í Kálfholti í Ásahreppi , frá 1879 , og ég fékk að hirða alla viði hennar sem ég kærði mig um .
Bekkina einnig .
Fyrir átti safnið ýmsar minjar úr gömlum kirkjum , meðal annars grátur og pall frá Stóra-Dal undir Eyjafjöllum .
Einu sinni dreymdi mig um að fá gamla aflagða kirkju einhvers staðar úti á landsbyggðinni og flytja að Skógum en hætti við það og niðurstaðan varð að Hjörleifur Stefánsson arkitekt teiknaði Skógakirkju út frá byggingahlutum gamalla kirkna sem voru komnir í safnið .
Kirkjan er mjög góður fulltrúi fyrir vígða þáttinn í hinu andlega lífi þjóðarinnar og fjölsótt .
Þar eru sungnir andlegir söngvar á hverjum sumardegi , af hópum margra þjóða .
" Eins og gestir þekkja hefur safnið í Skógum orðið sífellt umfangsmeira og þar hefur til dæmis verið byggt yfir samgöngusafn og Þórður segir fjarskiptasafn Sigurðar Harðarsonar , sem varðveitt er innan þess , eiga engan sinn líka og þá sé síma- og póstminjasafnið í Skógum raunverulega þjóðsafn .
" En ég hef alls ekki staðið einn í þessu starfi .
Sverrir Margnússon hefur verið framkvæmdastjóri safnsins í mörg ár og hefur staðið ótrauður í því að koma áfram þessum stórvirkjum , byggingu yfir samgöngusafn og 1.500 fermetra geymsluhúsi .
" Hlutir höfða missterkt til manns Þórður segir söfnunina bara annan þáttinn í sínu starfi .
" Allt frá barnæsku hef ég lagt eyrun við gömlum fróðleik um þjóðhætti í landbúnaði , og reyndar sjávarútvegi einnig .
Árið 1959 fór ég síðan í starf hjá Þjóðminjasafni Íslands við að semja spurningaskrár varðandi íslenska þjóðhætti , sem var dreift vítt og breitt um landið og fengnir margir heimildamenn til samstarfs .
Úr því varð þjóðháttadeild við Þjóðminjasafnið sem Þór Magnússon veitti fyrstur manna forstöðu .
Ég bý sjálfur að miklu heimildasafni varðandi þjóðhætti í landbúnaði , sem enn eru að miklu leyti bara heimildasafn sem ekki er farið að vinna úr .
En þessi nýja bók er ákenning þess , hvað er varðveitt í Skógum .
" Hvernig skyldi Þórður hafa valið hvaða gripi hann fjallar um í nýju bókinni ? " Ég hef tekið fyrir ákveðna hópa í safngripum , hef til dæmis skrifað sérstaklega um rúmfjalir í safninu og gert grein fyrir hlutum eins og trafaöskjum og trafalárum , sem og einstökum búshlutum .
" Hann segir það auka gildi gripanna að geta gert grein fyrir uppruna þeirra og sögu ; ferli þeirra frá því þeir urðu til og þar til þeir komu til safnsins .
En verða allir hlutir jafnmerkilegir með tímanum , hvort sem um verkfæri , leikföng eða skart er að ræða ? " Það má segja svo .
Allt eru þetta gripir sem hafa haft áhrif á daglegt líf þjóðarinnar , öll þessi fjölbreytilegu áhöld vitna um líf og starf þjóðar .
Það er erfitt að taka einn verkþátt út og telja öðrum merkari , þetta er allt samspil þegar að er gætt .
En hlutir höfða missterkt til manns og þeir eiga sér mismerka sögu .
Til dæmis fjalla ég í bókinni um gamla verskrínu sem geymdist uppi á fjöllum í eina öld , á stað þar sem fjórir menn urðu úti árið 1869 .
Hundrað árum seinna voru fjalirnar hirtar og ég setti þær saman í skrínu , í sínu gamla formi og þurfti litlu að bæta í .
Hún er ekki ásjálegasta verskrínan í safninu í Skógum en fyrir mig hefur hún sterkari áhrif en aðrar , því maður lítur á örlagasögu mannanna sem þarna biðu bana uppi á fjöllum .
Fleira en útlit höfðar því til okkar þegar kemur að snertingu við gamla hluti .
" Áhuginn er sá sami Þórður segir , réttilega , að safnið í Skógum sé eina safnið á landsbyggðinni sem hefur búið að sama manni í full sextíu ár .
" Menn koma og menn fara en ég er búinn að vera fastapunktur í þessu safnstarfi í áratugi , og þá hefur leitt af því að ég hef fengið að fjalla um hlutina sem ég hef verið að safna og gera grein fyrir þeim .
Áhuginn er sá sami og hefur verið allan tímann .
Ég geng um safnið á hverjum degi og hitti fólk , og ég er enn að skrifa um gamla hluti .
Ég á mikið óprentað efni , meðal annars handrit að allvænni bók um það að koma mjólk í mat .
Það er stórt og mikið verksvið .
Þessu er ekki alveg lokað , þótt það sé orðið stutt í síðasta áfangann , " segir Þórður og brosir .
Og starfsþrekið er enn gott .
" Já , ég hef lifað við góða heilsu í 92 ár .
Ég hef notið þess og hef umgengist gott fólk , hef notið vináttu góðs fólks og umhyggju og fók hefur sýnt þessu starfi mínu skilning .
Ég hygg að í byrjun hafi það þótt undarleg árátta þegar ég byrjaði að safna en augu fólks opnuðust fljótlega fyrir því að þetta var starf sem þurfti að vinna .
Ég veit með fullri vissu að enginn maður í Rangárvallasýslu eða Vestur-Skaftafellssýslu hefði farið í þetta hlutverk , annar en ég .
Án mín væri ekkert safn í Skógum , það er staðreynd , án þess að ég sé að hreykja mér upp .
Ég er bara verkfæri .
Það er eins og hverjum manni sé áskipað hlutverk í lífinu .
Ég hef notið þeirrar hamingju að fá að vinna að mínum áhugamálum , hef fengið langt og gott líf og ég er þakklátur Guði og mönnum .
" 