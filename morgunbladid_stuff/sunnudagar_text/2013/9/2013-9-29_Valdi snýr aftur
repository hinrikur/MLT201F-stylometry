Tvíeykið Hemmi og Valdi , eða Hermann Fannar og Valdimar Geir Halldórsson , urðu góðkunningjar borgarbúa og áberandi í bæjarlífinu þegar þeir stofnuðu hið geysivinsæla kaffihús Nýlenduvöruverzlun Hemma og Valda sem þeir ráku saman við Laugaveg en í samvinnu ráku þeir einnig Tíu dropa , gistiheimilið Reykjavík Backpackers , tölvuþjónustuna Macland og komu að ýmsum stærri og minni verkefnum saman .
Hermann , eða Hemmi eins og hann var jafnan kallaður , varð bráðkvaddur fyrir um það bil tveimur árum og hefur félagi hans Valdimar , eða Valdi , ekki verið mikið áberandi eftir fráfall Hemma og hefur meðal annars búið í Kaupmannahöfn ásamt eiginkonu sinni .
Nú er Valdi hins vegar snúinn aftur í viðskiptalífið hérlendis og er í forsvari fyrir heimasíðu sem verður formlega opnuð í dag .
Heimasíðan kallast Bestaboð , bestabod.is , og gengur út á að tengja fólk sem þarf á þjónustu að halda og svo þá sem veita hana .
Sú þjónusta sem Bestaboð mun aðstoða með er afar fjölbreytt .
Á heimasíðunni verða upplýsingar um smiði og málara sem bjóða vinnu , grafíska hönnuði , garðyrkjumenn , bókhalds- og flutningsþjónustu , ljósmyndara , rafvirkja , pípara og margt fleira .
Opnunarhóf í tilefni Bestaboðs verður haldið á Kaldabar í dag þar sem Dj Sóley sér um að þeyta skífum og pinnamatur í boði Frú Laugu verður á boðstólum ásamt léttum veigum .
Húsið verður opnað klukkan 19 og stendur gleðin eitthvað fram eftir kvöldi .
