Ströndin verður tekin réttsælis norður fyrir land , með viðkomu á nokkrum stöðum , og þaðan farið í haf til Evrópuhafna .
Þetta er meginþráðurinn í nýrri siglingaleið Samskipa sem kemst á dagskrá um miðjan mars .
Skip á vegum félagsins fer þá frá Reykjavík til Ísafjarðar , Akureyrar og Reyðarfjarðar og þaðan til Immingham í Bretlandi og Rotterdam í Hollandi með viðkomu í Kollafirði í Færeyjum .
Endurskipuleggja leiðakerfi Frá Rotterdam heldur skipið heim , kemur til Reykjavíkur sunnudaginn 31. mars og leggur af stað í nýja hringferð daginn eftir , 1. apríl .
Viðkomustöðum verður hugsanlega fjölgað í framtíðinni .
" Við höfum fundið fyrir mikilli þörf á beinum siglingum frá Vestfjörðum og Norðurlandi , m.a. á sjávarafurðum , á helstu markaði , " segir Ásbjörn Gíslason forstjóri Samskipa .
Um þessar mundir er verið að endurskipulegga leiðakerfi skipafélagsins og með þessu er komið betur til móts við þarfir viðskiptavina .
Til greina kemur að fjölga viðkomustöðum í framtíðinni , að því er kemur fram í frétt frá Samskipum .
Siglingar á þessari nýju leið opna viðskiptavinum Samskipa ýmsa möguleika , að mati félagsins .
Nú verður t.d. hægt að flytja afurðir og vörur utan af landi beint handan um höf – og öfugt .
Þá má einnig segja að strandflutningar séu hafnir að nýju , en slíkt hefur verið kappsmál af hálfu stjórnvalda með tilliti til þess að þungaflutningar brjóta niður þjóðvegi .
Samkeppnisstaða styrkist Daníel Jakobsson bæjarstjóri á Ísafirði er ánægður með þetta ráðslag Samskipa , segir í tilkynningu félagsins .
Miklu skipti að Ísafjörður sé útflutningshöfn enda séu vestra fyrirtæki sem byggi starfsemi sína á sölu á erlenda markaði .
" Samkeppnisstaða fyrirtækja hér styrkist við þetta , " segir Daníel Jakobsson .
Akureyringar taka í sama streng .
sbs@mbl.is 