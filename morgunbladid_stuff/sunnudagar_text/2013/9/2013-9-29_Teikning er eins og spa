Harpa Björnsdóttir fór aðra leið en flestir í átakinu Meistaramánuði í fyrra og setti sér þau markmið að teikna mynd á dag í mánuð .
Verkin báru heitið Meistaraverk og býr Harpa sig nú undir að endurtaka Meistaramánuð , sem hefst 1. október , með seríunni Meistaraverk tvö .
Sigurborg Selma Karlsdóttir sigurborg@mbl.is Meistaramánunuður er að fara af stað 1. október , þriðja árið í röð .
Þetta er nokkurskonar þjóðarátak sem öllum er frjálst að taka þátt í .
Með átakinu er fólk hvatt til að skora sjálft sig á hólm með til dæmis hollu mataræði , hreyfingu og heilsusamlegra líferni .
Markmið Meistaramánaðar er að vera meistari eigin lífs .
Vöruhönnuðurinn Harpa Björnsdóttir tók þátt í Meistaramánuði í október síðastliðnum og ögraði sjálfri sér með því að teikna mynd á dag og í kjölfarið birta myndirnar á netinu .
" Í lok mánaðarins eftir að hafa fengið miklar og jákvæðar undirtektir netáhorfenda ákvað ég að setja upp sýningu á verkunum , " segir Harpa en verkin eru nú til sölu og sýnis í versluninni GK Reykjavík á Laugavegi 66 .
Myndirnar mynda eitt heildstætt verk sem er nokkurskonar dagbók listamannsins og innblásturinn er hver dagur fyrir sig .
Harpa vinnur aðallega með margskonar túss , vatnsliti og blýanta í verkunum sínum .
Hvenær fékkstu áhuga á teikningu ? " Ég var alltaf teiknandi sem barn og gat setið tímunum saman við að teikna .
Ég gleymdi mér alveg í þessum heimi og yfirleitt voru miklar pælingar á bak við hverja mynd .
Ég hafði mikið úthald í að nostra við hluti og hætti ekki fyrr en ég varð ánægð með útkomuna .
Ég hef farið á nokkur teikninámskeið , meðal annars var ég í módelteikningu í FB og í Iðnskólanum og á ég það enn til að gleyma mér algjörlega í þessum heimi .
Þegar ég sótti um í Listaháskóla Íslands voru eiginlega bara teikningar í möppunni minni og var ég mjög hissa að komast inn í vöruhönnun nánast eingöngu vegna teikninga .
" Er einhver sérstök aðferð sem þú notar við teikningu ? " Hausinn á mér er iðulega á fullu og mér finnst ég alltaf vera að fá hugmyndir að einhverju sniðugu .
Ég byrja yfirleitt á því að skrifa niður það sem ég er að hugsa og vinn síðan út frá því .
Ég skrifa mikið í verkin mín , oft það sem ég er að hugsa , stundum texta úr lagi sem ég er með á heilanum , orð sem mér finnst skrítin eða ljóð sem hafa haft áhrif á mig .
Textarnir sjást ekkert endilega í myndunum enda falla þeir oft inn í teikninguna .
Ég las ljóðabókina " Það sem ég hefði átt að segja næst – þráhyggjusögur " eftir Ingunni Snædal og hef verið að teikna út frá ljóðunum hennar þessa dagana .
" Áttu þér uppáhaldsteiknara ? " Ég fylgist mikið með öðrum listamönnum og er Ísak Óli í miklu uppáhaldi núna .
Hann er einstaklega góður í að gera myndir af teiknimyndafígúrum og nær þeim óútskýranlega vel .
Hefur þú meðvitað þróað þinn teiknistíl ? " Ég held ekki , nema bara með æfingu .
Þegar maður hefur löngun til að verða betri í því sem maður er góður í og sýnir því þolinmæði þá er gaman .
Stíllinn þróast svo bara með æfingunni .
Það er mjög gaman að skoða gamlar teikningar og sjá hvernig stíllinn hefur breyst og þróast .
" Hvað er skemmtilegast við teikningu ? " Teikning er eins og spa , afslappandi eins og heitur pottur , hressandi eins og jarðarberjasturta , stressandi en góð eftir á eins og kaldi balinn , hreinsandi og endurnærandi eins og gufa .
Ef maður nær öllum þessum skala , þá erum við að tala um meistaraverk sjáðu til og þá er skemmtilegt .
" Telur þú teikningu vera visst tjáningarform ? " Já , mér finnst ég geta tjáð mig í gegnum verkin mín og tengi oft teikningarnar mínar við viss tímabil í lífi mínu .
Svo getur áhorfandinn auðvitað túlkað verkin á allt annan hátt .
Ég hef líka áhuga á listmeðferðarfræði og finnst mér sú fræðigræn vanmetin .
Mér finnst svo merkilegt að hægt sé að hjálpa fólki að tjá tilfinningar sínar og hugarheim gegnum myndræna nálgun án orða og skilja þannig sjálft sig betur .
" Meistaramánuður hefst þiðjudaginn 1. október og hægt er að fylgjast með meistaraverkum Hörpu á www.behance.net / harpabj .
Þeim sem vilja kynna sér Meistaramánuð betur og jafnvel skrá sig til leiks er bent á vefsíðuna www.meistaramánuður.is .
