Ég hef alltaf átt góða veiðifélaga .
Aldrei hefur komið fyrir svo ég muni að félagsskapurinn væri ekki í lagi , " sagði Axel Kristjánsson , hæstaréttarlögmaður og hreindýraveiðimaður .
" Mér finnst líka allir hafa reynst mér vel þarna fyrir austan .
Gestrisnin og greiðviknin var ótrúleg á öllum þeim bæjum , sem ég hef gist , Þuríðarstöðum , Sturluflöt , Klausturseli , Glúmstaðaseli á fyrstu árunum og svo á Grund , Merki , Brú og síðast en ekki síst á Vaðbrekku .
" Axel fór nýlega á hreindýraveiðar og kom heim með góðan tarf .
Það er í frásögur færandi því á þessu ári er hálf öld frá því að Axel hélt fyrst til hreindýraveiða , haustið 1963 .
Hreindýraveiðiferðirnar eru orðnar 32 og hreindýrin sem hann hefur fellt að minnsta kosti 50 talsins .
Axel verður 85 ára í haust og er staðráðinn í að halda áfram að sækja um hreindýraveiðileyfi .
Leiðsögumaður Axels og ferðafélaga hans í nýliðinni veiðiferð var Sigurður Aðalsteinsson frá Vaðbrekku .
Þetta var 18. ferðin sem Axel hefur notið leiðsagnar Sigurðar .
Með í för voru þeir Karl sonur Axels og tveir dóttursynir , þeir Axel og Daði Sigurðarsynir .
Veitt á gömlum slóðum " Siggi [ Sigurður Aðalsteinsson ] var mikið með það á heilanum að það voru fimmtíu ár frá því að ég fór fyrst , " sagði Axel , spurður um veiðiferðina .
" Hann sagði allan tímann að við færum upp á Flatarheiði .
Hún er ofan við Sturluflöt í Fljótsdal og frá Sturluflöt fórum við fyrsta árið á hestum .
Þetta vildi hann endurtaka og fékk að ráða því enda leiðsögumaðurinn .
" Veiðidagurinn 11. september síðastliðinn rann upp bjartur og heiður .
Farið var upp bratta slóð frá Sturluflöt sem Sigurður kallar " himnastigann " vegna þess hvað þarna er bratt .
Fljótlega fann Sigurður leiðsögumaður hreindýrahóp .
" Það var náttúrulega rokið af stað .
Eins og venjulega gleymist allt annað þegar maður sér dýrin , " sagði Axel .
Aðstæður voru tiltölulega þægilegar og veðrið eins og best varð á kosið .
Eftir dágóða stund lá í valnum tarfur sem féll í fyrsta skoti .
" Siggi sagði einhvern tímann að kúlurnar færu þangað sem þær eiga að fara .
Þessi hitti tarfinn í hálsinn aftarlega .
Þetta var 80 kílóa tarfur , mjög fallegur , " sagði Axel .
Eftir góða veiði voru teknar margar myndir og menn gæddu sér á nestinu og " ég sagði grobbsögur " , eins og Axel orðaði það .
Hann sagði að þeim hefði liðið afskaplega vel þarna í sólinni á Flatarheiði .
" Við töluðum líka um hvar við hefðum farið fyrsta árið og það var verið að rifja það upp .
Þegar ég kom í fyrsta skipti var ég gersamlega ókunnugur þarna .
Ég man að við riðum upp brekkurnar innan við bæinn á Sturluflöt , tjölduðum um kvöldið og dreyptum á stálbrúsum með sjéniver við kertaljós .
Við vorum á þessum sömu slóðum og veiddum þá þrjú dýr , " sagði Axel .
Þegar þeir komu heim í Vaðbrekku um kvöldið fór að hvessa og góða veðrið var búið .
" Þessi dagur var eins og valinn fyrir okkur .
Mér leið afskaplega vel um kvöldið og ég var alsæll með þetta , " sagði Axel .
Gengnir veiðifélagar Þorsteinn S. Thorarensen , borgarfógeti , á heiðurinn af því að Axel varð hreindýraveiðimaður .
Þorsteinn var vanur hreindýraveiðum þegar hann bauð Axel árið 1962 að koma með sér á veiðar .
Þeir fóru í fyrstu ferðina árið eftir , enda hafði Þorsteinn á orði að undirbúningurinn tæki eitt ár .
Auk Axels var Vilhjálmi K. Lúðvíkssyni , lögfræðingi Landsbankans og besta vini og veiðifélaga Axels , boðið með .
Axel segir að Þorsteinn sé sér ógleymanlegur , mikill persónuleiki og sérstakur maður .
Þorsteinn var burðarásinn í veiðiferðunum á meðan hans naut við .
Hann seldi Axel Remington Model 721 riffil í kaliber .
300 Holland & Holland Magnum sem Axel notar enn .
Axel sagði að sér hefði orðið hugsað til genginna félaga þarna uppi á Flatarheiði .
" Ég held að sex af veiðifélögum mínum á hreindýr í gegnum árin séu farnir að veiða annars staðar , eins og ég segi stundum .
En ég á góða félaga eftir og þeir eru ungir og vilja vera með mér .
Það er alveg ómetanlegt , " sagði Axel .
Auk þeirra Þorsteins og Vilhjálms var Kjartan Bjarnason frá Þuríðarstöðum með Axel í fyrstu veiðiferðinni .
Kjartan var fylgdarmaður Axels og veiðifélaga hans í fyrstu fjórum hreindýraveiðiferðunum sem Axel fór á 7. áratug síðustu aldar , sú síðasta með Kjartani var farin 1969 .
Eftir það varð hlé á hreindýraveiðum Axels til 1975 .
Sumir félagar voru fallnir frá og eins voru hreindýraveiðar bannaðar um tíma á þessum árum .
Axel tók aftur til við hreindýraveiðar 1975 og veiddi þá með Eyjólfi Ágústssyni , bónda í Hvammi í Landsveit og miklum veiðimanni .
Þeir veiddu saman allt til ársins 1994 , með nokkrum hléum .
Framan af var Óli Stefánsson á Merki leiðsögumaður þeirra og var farið á Jökuldalinn .
Þeir Eyjólfur og Axel nutu fyrst leiðsagnar Sigurðar Aðalsteinssonar frá Vaðbrekku haustið 1992 .
Kristfinnur I. Jónsson , bifreiðasmiður , er kær veiðifélagi sem nú er genginn á vit feðra sinna .
Hann fór fyrst með Axel og félögum hans á hreindýraveiðar árið 1964 .
" Við þáðum það með þökkum að hafa Kristfinn með því hann hafði unnið í sláturhúsi og var alvanur fláningsmaður .
Hann gat gert allt í höndunum ef eitthvað bilaði og leysti öll vandamál einhvern veginn .
Í öllum okkar ferðum held ég , að hann hafi skammað mig tvisvar fyrir að festa bíl af bjánaskap , og ég átti það skilið .
Kristfinnur var sérstakur maður , sérstakur vinur og félagi .
Engin orð fá honum lýst , " sagði Axel .
Kristfinnur kom aftur inn í hópinn 1994 og fór með í allar ferðir til 2006 sem var hans síðasta hreindýraveiðiferð .
Hann var þá orðinn fárveikur af krabbameini sem lagði hann að velli árið eftir .
Að minnsta kosti 50 dýr " Ég veit með vissu að ég hef fellt 50 hreindýr þessum ferðum , " sagði Axel .
" Við skutum oft svo mörg dýr í hverri ferð á þessum árum .
Í ferðunum með Eyjólfi skutum við frá fjórum og upp í sex dýr .
Í túrnum 1968 skutum við yfir 20 dýr þrír menn og árið 1984 skutum við tólf dýr þrír menn , " sagði Axel .
Skýringin á þessum mörgu dýrum er fyrirkomulagið sem þá gilti um veiðarnar .
Hreppunum var úthlutað dýrum sem bændur áttu .
Þeir fengu menn sem áttu riffla til að veiða dýrin því almennt voru bændur þá illa vopnum búnir .
Axel hefur farið á hverju ári til hreindýraveiða allt frá árinu 1997 fyrir utan árið 2011 þegar enginn í hópi veiðifélaganna fékk veiðileyfi .
En ætlar hann að sækja um á næsta ári ? " Jú , það er alveg ákveðið mál .
Ég er við góða heilsu .
Það er ekkert í mínum huga sem heitir að eitt eða neitt sé búið ! Hins vegar er ég þannig gerður að ég lifi bara fyrir einn dag í einu , " sagði Axel .
