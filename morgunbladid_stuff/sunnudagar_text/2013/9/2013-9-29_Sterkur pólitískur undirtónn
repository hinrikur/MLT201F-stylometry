Það er mjög sterkur pólitískur undirtónn í þessu verki , þó efnið sé sett fram með gamansömum hætti .
Innihald verksins á jafnmikið erindi nú og fyrir átta árum , " segir María Reyndal um leikritið Best í heimi sem flutt verður í Útvarpsleikhúsinu á Rás 1 á morgun , sunnudag , kl. 13 .
María er bæði leikstjóri og höfundur útvarpsleikgerðarinnar sem byggist á leikriti eftir Hávar Sigurjónsson , Maríu og leikhópinn Rauði þráðurinn sem sett var upp af leikhópnum 2006 .
Að sögn Maríu fjallar verkið um samskipti nýrra Íslendinga við þá sem eru innfæddir og ákveðna árekstra sem það hefur stundum í för með sér .
" Í verkinu er sögð saga Kim , en tengdamóðir hennar er ósátt við val sonarins á maka .
Þegar Kim síðan eignast barn er hún blekkt til að semja frá sér forræðið , " segir María og bendir á að leikritið byggist á persónulegum reynslusögum .
Leikendur verksins eru Arndís Hrönn Egilsdóttir , Brynhildur Guðjónsdóttir , Elma Lísa Gunnarsdóttir , Dimitra Drakopoulou , Halldór Gylfason , Kristbjörg Kjeld , Pierre Alan Giraud , Sólveig Guðmundsdóttir , Tuna Dís Metya , Waraphorn Chanse , Hekla Kormáksdóttir og Hrafnhildur Orradóttir .
" Leikararnir koma auk Íslands frá Taílandi , Tyrklandi , Frakklandi og Grikklandi .
Það er frábært að geta auðgað íslenskt leikhúslíf með erlendum starfskröftum .
Einnig er það mikill fengur fyrir hlustendur Útvarpsleikhússins að heyra íslenskuna í meðförum leikara sem ekki hafa íslensku að móðurmáli , " segir María og bætir við : " Þegar við settum sýninguna upp fyrst árið 2006 ætluðu erlendu leikararnir varla að trúa því að þeir gætu leikið á íslensku á íslensku leiksviði .
En þegar til kastanna kom tókst þetta með miklum ágætum , sem kom þeim ánægjulega á óvart og jók sjálfstraust þeirra við að tala íslensku til muna .
" Þess má að lokum geta að leikhópurinn Rauði þráðurinn er þegar farinn að leggja drög að næstu uppsetningu sinni undir stjórn Maríu Reyndal , en sú sýning nefnist Næstbest í heimi .
silja@mbl.is 