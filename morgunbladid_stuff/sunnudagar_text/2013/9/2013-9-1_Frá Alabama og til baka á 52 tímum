Þessari helgi gleymi ég seint og þetta er eitt það skemmtilegasta sem ég hef upplifað , ég mun lifa á þessu lengi , " segir María Rós Arngrímsdóttir , nemi í Montgomery , Alabama , en hún spilar með Breiðabliki í Pepsi-deild kvenna .
Eftir að ljóst varð að Breiðablik myndi leika til úrslita við Þór / KA um bikarmeistaratitilinn ákváðu María og Breiðablik að hún flygi til Íslands til að spila leikinn .
" Ég lagði af stað frá Montgomery aðfaranótt fimmtudags , eða klukkan hálffjögur að nóttu til hérna úti en þá er klukkan á Íslandi orðin hálfníu .
Ég átti flug héðan til Atlanta klukkan hálfsex og steinsvaf á leiðinni .
Þar beið ég á vellinum í einn og hálfan tíma .
Þá átti ég flug frá Atlanta til Boston og var komin til Boston hálftólf og átti flug til Íslands hálfþrjú og var því lent um klukkan 23 að íslenskum tíma heima á fimmtudagskvöldinu .
Vélin var á undan áætlun mér til mikillar gleði .
Á leiðinni eignaðist ég einn ágætan vin í vél númer 2 frá Atlanta til Boston , þar sem ég lagði mig aðeins á öxlinni á honum og vaknaði við að hann var að taka mynd af okkur .
Ég á frekar auðvelt með að sofa í flugvélum en það gekk ekki nógu vel í þetta sinn – held að ég hafi verið rosalega spennt fyrir leiknum .
Ég var síðan mætt á æfingu á föstudeginum .
" Forréttindi að vera hluti af þessum hóp María segir að þreytan hafi verið aukaatriði enda spennan mikil að taka þátt í þessum stærsta leik tímabilsins .
" Ég get ekki sagt að ég hafi sofið vel vegna tímamismunarins en þreytan varð algjört aukaatriði þegar ég var komin heim og til stelpnanna í undirbúninginn fyrir leikinn – það eru þvílík forréttindi að fá að vera hluti af þessum hóp og hvað þá að vera með á degi sem þessum .
Ég myndi samt ekki kjósa þennan undirbúning þar sem ég verð að viðurkenna það að eftir leikinn var ég alveg búin á því .
Ég gæti ekki farið í þrjár flugferðir um hverja helgi , þetta er langt ferðalag og mikill tímamismunur fyrir tvo daga því ég var svo mætt á Keflavíkurflugvöll klukkan átta á sunnudagsmorguninn og lent í Montgomery á miðnætti að íslenskum tíma á sunnudagskvöldinu .
" Ansi magnaðir klukkutímar .
Í Alabama var tekið á móti Maríu með blómvendi og segir hún að lífið sé ljúft í skólanum enda fjölmargir Íslendingar sem stunda þarna nám og hafa gert í gegnum tíðina .
" Þetta er hinn svokallaði íslendingaskóli hérna úti , " segir hún og hlær .
" Lífið í Alabama er mjög ljúft .
Ekkert nema fótbolti og skóli sem kemst að sem er auðvitað bara yndislegt þó að litla hjartað sé alltaf með einhverja heimþrá , " segir bikarmeistarinn og Blikinn María Rós um leið og skólabjallan hringir .
Það er kominn tími á að fara í tíma .
