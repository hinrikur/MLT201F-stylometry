Kyrja er nýtt merki fatahönnuðarins Sifjar Baldursdóttur sem er væntanlegt með haustinu .
Sif nam fatahönnun í Istituto Marangoni í Mílanó og er hægt og rólega að byggja upp eigið fyrirtæki á Íslandi .
Hún vonast þó til að geta selt vörur sínar erlendis í náinni framtíð .
Sigurborg Selma sigurborg@mbl.is Sif Baldursdóttir telur mikla grósku vera í lista- og hönnunarsenunni á Íslandi undanfarið og samstöðu ríkja milli hönnuða .
Hún segir andrúmsloftið og fólkið í kringum hana hafa mikil áhrif á hönnunarferlið .
" Notagildi skiptir sköpum og mikilvægt að fallegar flíkur endi ekki bara á herðatré í skápnum og bíði eftir réttu stundinni , " segir Sif sem leggur mikla áherslu á þægileg snið í náttúrulegum efnum .
Kyrja verður fáanleg frá og með haustinu í versluninni Kiosk á Laugavegi 65 en Kiosk er tískuverslun í eigu þeirra sjö hönnuða sem selja vörur sínar í versluninni og skiptast á að standa vaktina í búðinni .
Hvernig myndir þú lýsa línunni ? " Línan er aðallega svört og einkennist af frekar víðum og þægilegum sniðum í náttúrulegum efnum eins og silki , bambus jersey og mohair ull .
Síðan glittir einstöku sinnum í bert bak " .
Hvert sækir þú innblástur ? " Tónlist og í minn eigin litla draumaheim .
Ég á það til að fá bestu hugmyndirnar mínar þegar ég er milli svefns og vöku .
" Á hverju hefur þú lært mest ? " Auðvitað lærði ég mikið í skólanum mínum úti í Mílanó en lærdómsríkast fannst mér að vera í starfsnámi hjá ítalska merkinu Vivetta , en þá vorum við bara tvær , ég og hönnuðurinn , að vinna saman og urðum fyrir vikið hinar bestu vinkonur .
Þar fór ég með henni í flestar erindagerðir , til dæmis allar mátanir og fundi hjá framleiðsluverksmiðjunni ásamt því að hanna fyrir hana og gera meirihlutann af sniðunum .
Hún hafði rosalega mikla trú á mér og vildi helst ráða mig í vinnu en því miður leyfðu fjármálin hjá henni það ekki þá stundina , en þetta reyndist vera dýrmæt reynsla í alla staði .
Ég fór síðan frá Mílanó til London og vann þar fyrir nærfatamerki sem heitir Loulou Loves You og vini mína þá Agi & Sam sem gera dýrindis karlmannsföt með alls konar munstrum .
" Lýstu fyrir mér hönnunarferlinu .
" Ég reyni að einskorða mig ekki alltof mikið við eitthvert ákveðið þema heldur fylgi frekar innsæinu , oft byrjar þetta á lagi eða plötu sem gefur mér einhverja ákveðna tilfinningu sem ég fer síðan að vinna út frá .
Mér finnst ekkert sérstaklega gaman að teikna , þannig að ég vinn oftast beint út frá sniðunum , sem geta tekið ýmsum breytingum í ferlinu " .
Hvað er það besta við að vera fatahönnuður ? " Sköpunargleðin og að sjá fólk ganga í flíkunum mínum .
Ég fæ alveg gæsahúð .
" 