Vægir heilaáverkar geta haft þrálátar afleiðingar .
Jónas G. Halldórsson sérfræðingur í klínískri taugasálfræði segir að vægasta form heilaáverka sé heilahristingur , sem einkennist af tímabundnum einkennum , svo sem höfuðverk , ógleði , svima , ruglástandi eða skertri meðvitund .
" Vísbendingar um alvarlegri heilaáverka eru t.d. tímabundið meðvitundarleysi , minnisleysi gagnvart því sem gerðist , heilamar eða blæðingar í heila .
Heilahristingur er algengasta form heilaáverka .
Sem betur fer er bati yfirleitt góður eftir heilahristing og einkenni hverfa á nokkrum dögum eða vikum .
Meðan bataferlið stendur yfir er heilinn hins vegar sérstaklega viðkvæmur fyrir líkamlegu og andlegu álagi og fyrir öðrum vægum heilaáverka .
Stundum valda vægir heilaáverkar þrálátum einkennum sem há einstaklingnum á ýmsan hátt í lífi og starfi .
Sem dæmi um einkenni til lengri tíma má nefna höfuðverk , þreytu , einbeitingar- og minniserfiðleika , hvatvísi , aðlögunarerfiðleika og vanlíðan .
" Ungt fólk fær frekar heilaáverka Rannsóknarhópur Jónasar náði til allra barna og unglinga 0-19 ára , sem greind voru með heilaáverka á tímabilinu frá 15. apríl 1992 til 14. apríl 1993 .
Alls voru það 550 einstaklingar , sem voru greindir með heilaáverka á þessu eins árs tímabili .
Jónas hefur fylgt þessum hópi eftir með endurteknum athugunum undanfarin 20 ár .
Árið 2008 valdi Jónas samanburðarhóp úr Þjóðskrá , liðlega 1.200 einstaklinga .
Jónas byggir því niðurstöður sínar á tveimur þjóðarúrtökum , sem er einsdæmi í rannsóknum á heilaáverkum .
Hann vill þakka öllum þátttakendum í rannsókninni frá upphafi rannsóknarstarfsins , sem hann segir að hafi lagt sitt af mörkum til fræðanna af velvilja og ósérhlífni .
" Í svörum við spurningalistanum kom m.a. fram að um helmingur þátttakenda kvaðst hafa hlotið heilahristing eða alvarlegri heilaáverka einhvern tíman á lífsleiðinni .
Þetta er hærra hlutfall en lýst hefur verið í fyrri rannsóknum á almennum þýðum .
Rannsókn á hópi ungs fólks í Christchurch á Nýja Sjálandi , sem fylgt var eftir frá fæðingu , leiddi í ljós að við 25 ára aldur höfðu 32% þátttakenda hlotið læknisfræðilega staðfestan heilaáverka .
Gera má ráð fyrir að fleiri hafi hlotið heilaáverka , en ekki leitað til læknis vegna þess .
Algengi heilaáverka getur verið hærra í sérstökum áhættuhópum .
Rannsókn gaf til kynna að í hópi háskólanema , sem kepptu í boltaíþróttum fyrir bandaríska háskóla , hefðu 63-70% hlotið heilaáverka .
Niðurstöður þessara rannsókna sýna hve algengir heilaáverkar eru meðal ungs fólks .
Fall er algengasta orsökin hjá ungum börnum En hverjar eru helstu orsakir heilaáverka ? " Fall , oft í heimahúsum , reyndist algengasta orsök heilaáverka í yngstu aldurshópunum , en heilaáverkar af völdum óviljahöggs í leik eða íþróttum og heilaáverkar tengdir hestum , hjólum og vélknúnum ökutækjum og umferð urðu algengari með aldri .
Vægir heilaáverkar voru algengastir í yngsta aldurshópnum 0-4 ára .
Niðurstöðurnar gefa til kynna mikilvægi þess að huga vel að yngstu börnunum , gæta þeirra og leitast við að hafa umhverfi þeirra sem öruggast .
Það er erfiðara að átta sig á alvarleika heilaáverka hjá ungum börnum en þeim sem eldri eru .
Það er því mikilvægt að fara með þau til læknis eftir höfuðhögg og að fylgjast með mögulegum afleiðingum .
Fyrirbyggjandi aðgerðir og öryggisbúnaður , svo sem hjálmar , bílstólar og öryggisbelti , skipta miklu .
Einnig er mikilvægt að bregðast rétt við þegar börn og unglingar hljóta heilaáverka , t.d. við fall eða í íþróttum .
" Um 7% ungs fólks á fullorðinsaldri takast á við afleiðingar heilaáverka .
Heilaáverkar eru taldir vera ein helsta orsök sjúkleika og hömlunar meðal ungs fólks á Vesturlöndum .
" Áætlað hefur verið að 0.3-2% þjóða takist á við hömlun af völdum heilaáverka .
Doktorsrannsóknin bendir til þess að þetta hlutfall kunni að vera mun hærra .
Í ljós kom að um 7% þátttakenda í þýðinu sem valið var úr Þjóðskrá árið 2008 lýsti einkennum af völdum heilaáverka sem samrýmdust miðlungs hömlun .
Þessi 7% þátttakenda lýstu einkennum í daglegu lífi , sem háðu þeim á ýmsan hátt við nám , leik , störf og samskipti .
Þetta eru einkenni sem sjást ekki utan á einstaklingum , en geta dregið úr hæfni þeirra til að takast á við flókið nám og störf .
Niðurstöðurnar benda til þess að heilaáverkar á ungum aldri sem leiða til miðlungs hömlunar sé áhyggjuefni fyrir hugræna heilsu og hafi áhrif á líf margra einstaklinga og fjölskyldna þeirra .
Þyngd höfuðhöggs spáði best fyrir um alvarleika til lengri tíma Jónas segir að það mikilvægt að meta alvarleika heilaáverka barna og unglinga og batahorfur á sem nákvæmastan hátt á bráðadeild eða við innlögn á sjúkrahús .
" Snemmtæk markviss íhlutun flýtir fyrir bata og dregur úr líkum á afleiðingum til lengri tíma .
Það getur hins vegar verið erfitt að meta alvarleika heilaáverka skömmu eftir atburðinn .
Einkenni alvarleika eru oft ekki eins sýnileg hjá börnum og hjá fullorðnum og heilasneiðmynd eða hefðbundin segulómun af heila eru ekki næmar á þá áverka á taugafrumum , sem valda breytingu á hugrænum þáttum , atferli og aðlögun .
Í rannsókninni kom fram að þær breytur sem spáðu best fyrir um afleiðingar til lengri tíma voru þyngd höfuðhöggs og að hafa hlotið heilaáverka oftar en einu sinni .
Börn og unglingar sem hafa hlotið þungt höfuðhögg eða heilaáverka oftar en einu sinni þurfa sérstaka eftirfylgd , jafnvel þótt heilaáverkinn virðist í fyrstu vera vægur .
Nýgengi heilaáverka lægra í dreifbýli en á Reykjavíkursvæðinu Í rannsókn Jónasar reyndist árlegt nýgengi vægra heilaáverka sem leiddu til innlagnar á sjúkrahús og nýgengi alvarlegri og banvænna heilaáverka svipað því sem lýst hafði verið í nágrannalöndunum .
" Nýgengi heilaáverka var hærra meðal stráka en stelpna .
Nýgengi vægra heilaáverka sem metnir voru á bráðdeildum var mun lægra í dreifbýli en á Reykjavíkursvæðinu .
Þessi munur var sérstaklega áberandi í yngsta aldurshópnum .
Vera kann að foreldrar ungra barna í dreifbýli leiti síður læknisaðstoðar vegna vægra heilaáverka en foreldrar á Reykjavíkursvæðinu eða að slíkir áverkar séu síður skráðir í tölvuvæddar sjúkraskrár á landsbyggðinni .
Fáir hljóta þá meðferð og endurhæfingu sem þeir þurfa Á árunum kringum 1990 hlutu að meðaltali 1-2 börn endurhæfingu á ári hverju hér á landi vegna afleiðinga heilaáverka .
Endurhæfingin var að mestu bundin við skammtíma sjúkraþjálfun og hugræn endurhæfing var lítt þekkt hugtak .
Í rannsókn Jónasar kom fram að um 40 þeirra 550 einstaklinga sem greindir voru með heilaáverka á árinu 1992-1993 lýstu umtalsverðum þrálátum afleiðingum 16 árum síðar .
Það má því áætla að endurhæfing hafi alls ekki mætt þörf .
Í Bandaríkjunum hefur verið áætlað að einn af hverjum 20 einstaklingum sem tekst á við afleiðingar heilaáverka hljóti endurhæfingu við hæfi .
Niðurstöður Jónasar benda til þess að enn skorti verulega á íhlutun og endurhæfingu fyrir börn og unglinga með afleiðingar heilaáverka hér á landi .
Sérstaklega þarf að leggja áherslu á hugræna endurhæfingu .
Hægt er að lesa doktorsritgerð Jónasar á www.skemman.is 