Um þessar mundir stendur yfir í Listasafni Reykjanesbæjar í Duushúsum sýning Gunnhildar Þórðardóttur , Áframhald .
Í tengslum við sýninguna verður listakonan með fjölskyldusmiðju á laugardag milli klukkan 14 og 16 , þar sem verkin á sýningunni verða ungum listamönnum innblástur .
Verk Gunnhildar á sýningunni eru bæði tvívíð og þrívíð og ýmist unnin úr fundnum hlutum , tilfallandi efni eða afskurði .
Innblásturinn sækir hún til berskuáranna í Keflavík .
Gunnhildur lauk BA í listasögu og listum frá Listaháskólanum í Cambridge árið 2003 og MA í liststjórnun frá sama skóla árið 2006 .
Aðgangur að sýningunni er ókeypis og allir velkomnir .
