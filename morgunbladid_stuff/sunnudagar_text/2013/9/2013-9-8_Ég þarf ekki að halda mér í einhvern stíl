Þetta er " Flatey Dream " , fyrsta verkið sem ég vann á Íslandi , " segir Kees Visser og sýnir ljósmynd þar sem hann sést standa upp fyrir mitti í köldum Breiðafirði og veifa til hafs .
" Þetta var um verslunarmannahelgina 1976 og ég vaknaði að morgni fyrsta ágúst og hafði dreymt afa minn .
Hann kom og tilkynnti mér að þennan dag væri öld frá fæðingu hans , hann væri að fara út á sjó og spurði hvort ég vildi ekki koma og kveðja hann .
Þarna er ég að kveðja afa , " segir Kees , brosir og fer með ljóð sem hann samdi einnig þennan dag .
" Mér finnst gaman að hafa þetta verk með á sýningunni , það fyrsta sem ég gerði hér , " bætir hann svo við .
Á föstudagskvöldið var opnuð í tveimur sölum Listasafns Íslands sýningin Ups and Downs , á verkum þessa hollenska listamanns sem bjó á Íslandi um árabil og tengdist náið þróun íslenskrar myndlistar á áttunda og níunda áratug liðinnar aldar .
Þótt Kees hafi ekki verið jafnáberandi hér síðan hann flutti til Parísar árið 1993 , þar sem hann hefur átt blómlegan feril á meginlandinu sem kennari og listamaður , finnst okkur mörgum hann vera íslenskur listamaður .
Hann talar fljúgandi íslensku og þekkir landið betur en flestir , eftir að hafa starfað sem leiðsögumaður og dvalið á fjöllum í mörg sumur .
Samhliða opnun sýningarinnar gefur Crymogea út bók um listsköpun Kees .
" Flest verkin á sýningunni eru gömul og tengjast þeim tíma þegar ég bjó hér ; ég var einn vetur á Varmalandi , tvö og hálft ár á Stórutjörnum og sjö og hálft ár í Reykjavík , " sagði Kees þar sem hann var önnum kafinn við uppsetningu verkanna .
Þvert gegnum annan salinn er búið að smíða létta grind og á hana hefur verið raðað verkum sem hann hefur fléttað saman úr skornum síðum bóka um tvo listamenn , Piet Mondrian og Roy Lichtenstein .
" Fyrirmyndin að þessu verki er bók sem ég fléttaði á Varmalandi á sínum tíma , 1978 , og kallaði Hjónaband íslensku og hollensku , " segir hann .
" Það er í raun grunnverk þessarar sýningar því mín hollensk-íslensku tengsl mynduðust þennan fyrsta vetur hér .
" Fjallabak , Klaustur , Rauðaá ...
Í þessum sal gefur líka að líta skúlptúra , stórt verk úr litaflötum sem Kees sýndi á eftirminnilegri sýningu í SÚM-sal Nýlistasafnsins árið 1992 og á löngum borða eru samhliða raðir ljósmynda ; sú neðri sýnir jörðina við fætur ljosmyndarans en hin upp í himininn .
Þetta er verkið Ups and Downs .
" Þessi er frá Fjallabaki , þetta er í Lundarreykjadal , þarna horfi ég niður af brúnni við Kirkjubæjarklaustur , þetta er Rauðaá við Hellu ...
" þylur listamaðurinn upp þar sem hann bendir á myndirnar af jörðinni .
Þar sem Kees ferðaðist um Ísland ár eftir ár uppgötvaði hann að hann var alltaf að mynda jörð og himin .
Og verk tók að mótast í huga hans , verk með 3.200 myndrömmum sem sýna ætti í 40 slædssýningavélum ; 20 beindust upp í loft og sýndu himin en hinar 20 héngju í loftinu og vörpuðu jarðarmyndum á gólfið .
Aldrei tókst þó , sökum kostnaðar og tækniörðugleika , að sýna verkið í heild .
Seinna fór hann að vinna að myndskreytingu fyrir hús Kennaraháskólans , þar sem í efri glugga átti að prenta myndir af himninum en af jörðinni á þá neðri ; það gekk heldur ekki upp .
En hér á sýningunni er þessi útgáfa verksins og önnur minni í bás með átta myndvörpum .
" Nú er ég farinn að geta litið til baka yfir ferilinn og sé að margt sem ég gerði er blanda af innsæi og þörf til að greina allt og túlka , " segir Kees .
" Þetta tvennt birtist aftur og aftur í ferlinu en er þó ekki eitthvað sem ég þarf að halda mér í , ég þarf ekki að halda mér í einhvern stíl .
Persónuleikinn kemur hins vegar í ljós í því sem maður gerir .
Maður rúllar áfram gegnum lífið og það kemur í ljós að í ferðalaginu er eitthvert samhengi .
" Gestir á sýningunni sjá hvað listsköpun Kees þróaðist á athyglisverðan hátt .
Eitt sinn hafði hann vinnustofu á Korpúlfsstöðum og var að smíða rimlarúm fyrir börnin sín þegar honum datt í hug að sníða fæturna af og setja rúmhliðarnar með máluðum rimlunum upp á vegg .
Það var byrjun á röð áhugaverðra verka .
Árið 1985 vann hann röð expressjónískra prenta út frá verkum eftir Einar Jónsson myndhöggvara .
" Ég tók þrjú þemu úr symbólisma hans , fæðingu , líf og dauða , og vann upplagsverk í möppu auk þessara ellefu mónóþrykkja , " segir hann um þykkt prentuð verkin .
" Það var auðvelt að taka þetta skref í prentun verkanna , því Dieter Roth var þegar búinn að taka þau ...
Á þessum tíma var ég í miklum vafa um hvað ég ætti að gera í listinni .
Ég sá enga möguleika á að halda áfram með fléttuverkin og svo var póstmódernisminn að koma fram og fór í taugarnar á mér .
Ég fór svo að gera bókverk með grínmyndum út frá póstmódernískum skúlptúr og ákvað í framhaldinu að vinna úr frá verkum Einars .
Mér hafði þótt þau heillandi alveg frá því ég sá þau fyrst .
Ég var alinn upp við að allt sem væri í germönskum stíl væri nasískt og ég þurfti að skilja að hér höfðu þessir hlutir þróast á allt annan hátt en hjá Þjóðverjum ; hér hafði þessi menning aldrei hörfað meðan nasistar fóru að rifja þetta upp og hengdu við sig .
" Árið 2008 var yfirlitssýning á verkum Kees í Matisse-safninu í Frakklandi .
Þá var rætt um að sýningin kæmi í kjölfarið í Listasafn Íslands en um haustið hrundi allt og safninu var ekki lengur unnt að flytja sýninguna inn .
" Við þurftum að hugsa þetta upp á nýtt og árið 2010 var ákveðið að sýna aðeins verk sem ég hafði gert hér á landi , og tengdust sjálfkrafa tímanum þegar ég bjó hér .
En sýningunni var síðan frestað í tvígang og ég hafði því tíma til að undirbúa hana betur og betur .
Þá tók ég upp samstarf við Crymogeu og ákveðið var að gefa út bók .
Öll þessi töf hefur því bara gert sýningunni gott , " segir Kees .
