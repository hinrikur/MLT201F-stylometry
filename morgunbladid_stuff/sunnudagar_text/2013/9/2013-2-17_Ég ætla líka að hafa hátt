Björn Thoroddsen heldur upp á 55 ára afmæli sitt með tónleikum í Salnum í Kópavogi á laugardag klukkan 16 .
Á tónleikunum sýnir hann á sér hliðar sem íslenskir tónlistarunnendur hafa ekki kynnst fyrr , en Björn kemur einn fram með kassagítarinn og leikur flest annað en djass .
Leikur hann ýmis þekkt lög , popp , rokk og blús , jafnvel þungarokk , úr smiðju hljómsveita á borð við Bítlana , Deep Purple , Black Sabbath , Police og Who .
Björn segir hugmyndina hafa kviknað þegar hann horfði á sjónvarpsþátt með uppistandaranum Seinfeld , þar sem já verður nei og leikarar gera allt andstætt því sem þeir hugsa .
" Fólk þekkir mig hér einkum fyrir ákveðna tegund tónlistar og því ákvað ég að gera eitthvað allt annað á þessum tónleikum og koma einn fram , " segir Björn .
Hann segist reyndar hafa komið fram með svona efnisskrá á tónleikum erlendis en viðurkennir að honum finnist meira mál að gera þetta hér , þótt hann þekki öll þessi lög vel .
" Þetta eru mörg mín uppáhaldslög gegnum tíðina .
Í gamla daga var Black Sabbath mín uppáhaldshljómsveit ; þarna er grunnurinn ! Ég leik allt á kassagítarinn , þótt þessi tónlist heyrist venjulega ekki á það hljóðfæri , og ég ætla líka að hafa hátt , " segir hann og hlær .
" Gegnum tíðina hef ég leikið marga gítarstíla en engu að síður er maður oft settur í ákveðið hólf , sérstaklega hér heima , en það er gaman að smeygja sér út úr því .
" Björn er upptekinn maður og að tónleikunum loknum einbeitir hann sér að undirbúningi tveggja gítarhátíða sem hann stýrir erlendis í sumar , í Winnipeg í Kanada og Bergen í Noregi , auk þess sem tónleikar eru á döfinni í Bandaríkjunum , Kanada og á Norðurlöndum .
Þá er Björn að leggja lokahönd á plötu sem hann gerir með stórsöngvaranum Kristni Sigmundssyni .
efi@mbl.is 