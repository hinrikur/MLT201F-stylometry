Fertugur að aldri tók Carlos Atli Córdova Geirdal sig upp með konu og tvo unga syni , yfirgaf Mexíkó , þar sem hann hafði búið alla tíð , og hélt til lands móður sinnar , Íslands , þar sem hann settist á skólabekk í HR til að nema sjálfbær orkuvísindi .
Fjölskyldan hefur kunnað frábærlega við sig og nú þegar náminu er lokið er fyrsti kostur að vera hér áfram .
Orri Páll Ormarsson orri@mbl.is Carlos Atli Córdova Geirdal er auðþekkjanlegur í Sólinni – aðalmóttöku og -rými Háskólans í Reykjavík , þar sem við höfum mælt okkur mót .
Hrafnsvart hárið og suðrænt yfirbragðið leynir sér ekki .
Hann heilsar með brosi og handabandi .
Carlos er hæglátur maður , fíngerður og kurteis en stutt í húmorinn , þegar það á við .
Hann er fæddur og uppalinn í Mexíkó en eins og nafnið gefur til kynna á hann íslenska móður .
Carlos segir engan kippa sér upp við Atla-nafnið þar syðra enda keimlíkt nafn vinsælt meðal Azteka , alltént með tilliti til framburðar .
Eins og reglur kveða á um í spænskumælandi löndum taka börn fyrst eftirnafn föður síns og síðan móðurinnar .
Carlos prísar sig sælan að móðir hans skuli vera Geirdal .
Það væri svolítið vandræðalegt fyrir karlmann að heita Carlos Atli Córdova Guðmundsdóttir .
Hann skellir upp úr við tilhugsunina .
Fyrir um hálfri öld var móðir Carlosar , Erna Geirdal , við störf í heimsborginni New York og brá sér í frí til Acapulco í Mexíkó .
Þar kynntist hún föður Carlosar , Alfonso Córdova , og fáeinum mánuðum síðar gengu þau í heilagt hjónaband .
Erna hóf nýtt líf fjarri heimahögum .
Þeim varð fjögurra barna auðið .
Elstur er Alfonso Ari , síðan kemur Erna Dís Elena , þá Raúl Arturo og loks Carlos Atli .
" Það er svo merkilegt að eina systkinið sem ekki fékk íslenskt nafn , Raúl Arturo , er langnorrænastur í útliti , ljóshærður og hávaxinn .
Eins og hver annar víkingur , " segir Carlos hlæjandi .
" Heima í Mexíkó grunar ekki nokkurn mann að ég sé af norrænum ættum .
" Kom oft til Íslands Carlos er 42 ára gamall .
Hann ólst bæði upp í Mexíkóborg og Acapulco og segir barnæskuna hafa verið afskaplega ljúfa .
Móðir hans var dugleg að halda upprunanum að börnum sínum og reyndi að tala íslensku við þau á heimilinu .
" Við mynduðum blokk á móti henni , öll fjögur , og á endanum gafst hún upp .
Ég sé eftir því í dag , það hefði verið gott að ná tökum á íslenskunni á barnsaldri .
Eldri systkini mín eru aðeins betri í íslenskunni en ég , sérstaklega Erna og Ari .
" Meðan þau voru börn komu systkinin reglulega til Íslands og Carlos á góðar minningar frá þeim heimsóknum .
" Ísland og Mexíkó eru um margt gjörólík lönd og fyrir vikið var alltaf jafnspennandi að koma hingað .
Hitta ættingja , fara á skíði , borða ópal og leika sér með legó , sem ekki var til í Mexíkó á þeim tíma .
Svo hömstruðum við alltaf Prins Póló – þvílíkt hnossgæti .
" Carlos lauk BS-prófi í verkfræði heima í Mexíkó árið 1994 og stefndi á frekara nám .
Þá féll faðir hans hins vegar frá og fyrir Carlosi lá að hefja störf í fjölskyldufyrirtækinu en Córdova-fjölskyldan rak bílaumboð .
Hafði meðal annars umboð fyrir General Motors .
" Aldrei stóð til að ílendast þar en það er eins og það er , allt í einu voru fimmtán ár liðin , " segir hann .
Það var svo í lok árs 2010 að GM sleit samstarfinu og fyrirtækið lagði upp laupana .
Nú eða aldrei Þá settist Carlos niður ásamt eiginkonu sinni , Lauru Elenu Cervera Magallanes , og spáði í framtíðina .
" Niðurstaðan var sú að það væri nú eða aldrei , ætlaði ég að afla mér frekari menntunar .
Stefnan var tekin á meistaranám , ekkert endilega á Íslandi en það var klárlega álitlegur kostur í ljósi tengsla minna við landið .
" Carlos hefur brennandi áhuga á orkumálum , ekki síst jarðvarma og sjálfbærri orkunýtingu .
Hann komst á snoðir um nám við Háskólann á Akureyri sem hentaði honum , sótti um og var tekinn inn .
" Ég var byrjaður að setja niður í töskur þegar mér var tjáð að námið hefði verið lagt niður .
Þar með hélt ég að tækifærið væri farið .
Það voru mikil vonbrigði .
" Þá benti seinni eiginmaður móður hans , Benedikt Árnason , Carlosi á REYST-prógrammið við Háskólann í Reykjavík , sem ÍSOR og Orkuveitan eru aðilar að .
Hann sótti um og fékk inni .
Carlos og Laura komu hingað um miðjan júlí 2011 ásamt sonum sínum tveimur , Alfonso og Alejandro , sem jafnan er kallaður Alex .
Þeir eru nú sex og fimm ára .
Þau komu sér vel fyrir í háskólahverfinu Ásbrú á Keflavíkurflugvelli , þar sem bandaríski herinn réð áður ríkjum .
" Ég man eftir að hafa keyrt framhjá herstöðinni við komuna til landsins þegar ég var strákur en óraði aldrei fyrir því að ég ætti eftir að búa þar , " segir Carlos brosandi .
Þarf að ríghalda í drengina Þau kunna vel við sig þar syðra , allt sé til alls og íbúðin rúmgóð .
Ættingjar Carlosar hafa verið boðnir og búnir að aðstoða fjölskylduna og kann hann þeim bestu þakkir fyrir .
Einn frændi hans lánaði þeim meira að segja bílinn sinn en hann er hættur að keyra sjálfur .
Carlos kveðst þó ekki nota bílinn mikið , helst til að skutla drengjunum í skólann og leikskólann .
" Hann blæs býsna hressilega þarna á heiðinni og í verstu hviðunum þarf ég að ríghalda í strákana til að þeir fjúki ekki á haf út , " segir hann og glottir .
Sjálfur tekur Carlos rútu í skólann .
" Sumir vorkenna mér ægilega að búa svona langt frá skólanum en ég get fullvissað ykkur um að fjörutíu mínútur er ekki langur tími til að fara að heiman í skóla eða vinnu .
Alltént ekki í Mexíkó , ég sakna ekki umferðarinnar þar .
Mér er engin vorkunn enda get ég hvílt mig , lesið og lært á leiðinni .
Það er netsamband í rútunni .
" Ekki spillir fyrir að Erna , móðir Carlosar , hefur verið hérlendis meira og minna síðan þau komu til landsins .
Hún býr í Reykjavík .
" Mamma hefur verið mikið hérna í seinni tíð , sérstaklega eftir að hún kynntist Benna , en þetta er samt fyrsti veturinn sem hún er á Íslandi í hálfa öld .
Það er frábært að hafa mömmu hérna og við hittumst flesta daga .
Hún er mjög ánægð með þetta uppátæki okkar og ljómar öll þegar hún talar við ömmustrákana sína á íslensku og þeir svara á móti .
" Öll barnabörnin kalla Ernu ömmu upp á íslensku .
Hlæja að tilburðum pabba Já , Alfonso og Alex eru orðnir flugmæltir á íslenska tungu eftir hálft annað ár .
" Þeir voru ótrúlega fljótir að ná valdi á málinu og hlæja bara að mér þegar ég reyni að tala íslensku .
Þetta gengur aðeins hægar hjá mér enda ákvað ég að einbeita mér að meistaranáminu .
Kennslan fer fram á ensku og lítill tími til tungumálalærdóms á meðan .
En það er alveg ljóst að ég þarf að fara að bæta ráð mitt – áður en synir mínir fara að baktala mig á íslensku ! " Ekki nóg með það , drengirnir eru að ná ágætu valdi á enskunni líka – gegnum sjónvarpið .
Allt erlent sjónvarpsefni er talsett í Mexíkó .
Laura fékk fljótlega vinnu á leikskólanum í hverfinu .
Hún er enskukennari og fékk það hlutverk að kenna hinum ungu nemum hið alþjóðlega mál .
Leikskólinn er hluti af Hjallastefnunni og fer Laura á milli leikskólanna sem fylgja þeirri stefnu á Suðurnesjum .
Carlos segir hana hæstánægða í vinnunni .
Leitar að vinnu á Íslandi Carlos brautskráðist með meistaragráðu frá Háskólanum í Reykjavík nú í janúar og á aðeins einu verkefni ólokið í tengslum við námið .
" Ég er að fara núna í febrúar til Bandaríkjanna að kynna lokaritgerðina mína á ráðstefnu í Stanford-háskóla ásamt tveimur félögum mínum úr náminu og einum kennara .
Þarna verður fjöldinn allur af fólki úr heimi jarðvarmavísindanna og ég hlakka mikið til .
Þessa dagana fer allur minn tími í að undirbúa kynninguna .
" Heiti lokaritgerðar Carlosar er : Efnahagslegur samanburður á holutoppsvirkjun og venjulegri jarðvarmavirkjun .
( e. Economic Comparison between a Well-head Geothermal Power Plant and a Traditional Geothermal Power Plant ) .
Spurður hvað taki síðan við er Carlos fljótur til svars : " Ég er að leita mér að vinnu .
Helst í orkugeiranum , þar sem verkfræðiþekking mín nýtist líka , " segir hann og bætir við að Ísland sé fyrsti kostur .
" Það er alveg ljóst að Laura og strákarnir verða hérna fram á vor , þangað til skólarnir eru búnir .
Þá fyrst myndum við hugsa okkur til hreyfings .
Við höfum hins vegar kunnað svo vel við okkur á Íslandi að ég mun byrja að svipast um eftir vinnu hérna .
Það er engin pressa frá mér , við erum öll sammála um þetta .
" Til lengri tíma dreymir Carlos um að geta miðlað af þekkingu sinni í Mið- og Suður-Ameríku .
" Orkuþörfin er mikil þar um slóðir og það verður brýnna með hverju árinu að skoða aðra kosti en olíu .
Það eru blikur á lofti .
Ísland hefur hagað sínum orkumálum á afar skynsamlegan veg undanfarna áratugi og hér hefur orðið til yfirburðaþekking á endurnýjanlegri orku sem miðlað hefur verið víða .
Ég er ekki í nokkrum vafa um að þessi þekking gæti komið að gagni í Mexíkó og í Suður-Ameríku enda þótt erfitt gæti orðið að mæta orkuþörfinni alfarið með þeim hætti .
En einhvers staðar verður að byrja .
Það yrði gaman að taka þátt í útflutningsverkefni af þessum toga , möguleikar Íslands er miklir í útflutningi á orkuþekkingu .
" Myrkrið erfiðast Eitt er að koma í heimsóknir til Íslands , annað að búa hérna allt árið um kring .
Spurður hverju hafi verið erfiðast að aðlagast nefnir Carlos myrkrið .
" Það er svakalegt myrkur hérna á veturna , það hefur tekið tíma að venjast því .
Veðrið er minna mál , alla vega fyrir mig .
Maður þarf bara að klæða sig vel ! Auðvitað er miklu kaldara hér en í Mexíkó , við bjuggum meira að segja síðustu árin í Cuernavaca , Borg hins eilífa vors , " segir Carlos og brosir .
" Á móti kemur að það væri synd að segja að veturinn hérna á suðvesturhorninu væri harður , það snjóar varla og hiti fer sjaldan undir frostmarkið .
" Carlos og Laura höfðu séð snjó áður en þau fluttu hingað enda skíðafólk en þetta voru fyrstu kynni drengjanna af honum .
" Þeir urðu strax ægilega spenntir enda jafnast fátt á við að leika sér í snjó þegar maður er krakki .
Núna eru þeir jafnan með fyrstu börnum út þegar byrjar að snjóa .
" Piltarnir hafa líka lagað sig að sjávarhitanum en þeir töldu ekki eftir sér að svamla í Nauthólsvíkinni í fyrrasumar .
" Það var mjög fyndið , því á sama tíma sátu börn systur minnar , sem var hér í heimsókn með fjölskylduna , á ströndinni – í lopapeysum , " upplýsir Carlos og skellir upp úr .
Borða hangikjöt og skyr " Synir mínir lifa orðið alveg eins og Íslendingar , sérstaklega Alfonso , " heldur hann áfram .
" Á þorranum í fyrra prófaði hann meira að segja hákarl .
Honum fannst hann að vísu ekki góður – en hann smakkaði .
Hann er sólginn í hangikjöt , fisk og skyr .
Sérstaklega skyr .
Íslenskur matur er almennt mjög góður og langi okkur í eitthvað sem minnir meira á Mexíkó , svo sem taco eða tortillur , er lítið mál að ná í það .
Það er helst að við söknum ávaxtanna , framboðið er mun meira þar en hér .
" Jólin á Íslandi eru töluvert frábrugðin því sem synirnir áttu að venjast í Mexíkó , ekki síst fyrir þær sakir að jólasveinarnir eru þrettán en ekki einn .
" Sú staðreynd vakti mikla lukku hjá bræðrunum og það er alveg ljóst að þeim verður ekki fækkað aftur sama hvort við munum búa á Íslandi eða annars staðar í framtíðinni , " segir Carlos kíminn .
Hann bætir við að Alfonso og Alex hafi stundum verið svo spenntir fyrir jólin að þeir glaðvöknuðu um miðjar nætur til að kíkja í skóinn .
Carlos segir íslenskt samfélag til fyrirmyndar um margt .
" Hér er 100% læsi og menntunarstigið hátt .
Því er ekki að heilsa í Mexíkó enda þótt það mjakist í rétta átt .
Samfélagsgerðin er almennt sterk , heilbrigðiskerfið , velferðarkerfið .
Hér er mikil velmegun og hún hefur aukist frekar en hitt frá því að ég kom hingað fyrst sem drengur .
Þrátt fyrir bankahrunið og kreppuna virðist efnahagur þjóðarinnar heilbrigður í öllum veigamestu atriðum og á hægri en öruggri uppleið .
Það er alltént minn skilningur .
Auðvitað gengu menn of hratt um gleðinnar dyr í góðærinu en það gerðu fleiri þjóðir líka .
" Sumarhús í miðri byggð Carlosi þykir Reykjavík hafa stækkað mikið frá því hann kom hingað fyrst á áttunda áratugnum , Kópavogur og Hafnarfjörður ekki síður .
" Ég man þegar ég var lítill að vinkona mömmu átti sumarhús í Kópavogi , fjarri allri byggð .
Hún á þetta hús ennþá en núna er það í bænum miðjum .
" Carlos fann fljótt að hraðinn í Reykjavík er mikill .
" Þetta kom mér svolítið á óvart í fyrstu en ég var eigi að síður fljótur að laga mig að hraðanum .
Íslendingar eru almennt séð mjög niðursokknir .
Ég átti til dæmis von á því að sjá meira af ættingjum mínum .
Á móti kemur að ég hef sjálfur verið mjög upptekinn í mínu námi .
Kannski gefst aðeins meiri tími núna þegar því er lokið .
" Nám með alþjóðlegum blæ REYST er samstarfsvettvangur Háskólans í Reykjavík , Orkuveitu Reykjavíkur og Íslenskra Orkurannsókna um framhaldsnám á sviði sjálfbærrar orkunýtingar .
Um er að ræða 18 mánaða meistaranám við HR þar sem nemendur fá breiða sýn á þau viðfangsefni sem snúa að sjálfbærni í orkumálum , auk þess að fást við afmarkaðari verkefni af meiri dýpt .
Námið er ætlað nemendum með fjölbreyttan bakgrunn , en tvær meginlínur eru í náminu , annars vegar tæknilína fyrir þá sem sækjast eftir verkfræðigráðu en hins vegar almenn lína fyrir þá sem vilja leggja meiri áherslu á viðskipti eða umhverfismál , að sögn Ágústs Valfells , forstöðumanns námsins .
Mikil áhersla er lögð á að nemendur öðlist þá færni að geta leyst margþætt vandamál sem krefjast samstarfs fólks með mismunandi sérfræðiþekkingu .
Fyrsta árið sækja nemendur námskeið þar sem þeir njóta leiðsagnar margra sérfræðinga úr atvinnulífi og háskólanum , en að því loknu tekur við meistaraverkefni .
Nám hófst við REYST haustið 2008 og hafa að meðaltali útskrifast 7 meistaranemar úr hverjum árgangi .
Alþjóðlegur nemendahópur setur svip sinn á námið , en um helmingur nemenda er erlendur með fulltrúa frá öllum byggðum heimsálfum .
Fyrir vikið fær námið á sig alþjóðlegan blæ og útskrifaðir nemendur mynda tengslanet um allan heim .
Viðfangsefni meistaraverkefna eru líka mjög fjölþætt , t.d. nýting kastvarma í álveri , greining á hagkvæmni kolefnisbindingar í bergi , innleiðing rafbíla , og nýting jarðhitavökva í yfirmarksástandi .
