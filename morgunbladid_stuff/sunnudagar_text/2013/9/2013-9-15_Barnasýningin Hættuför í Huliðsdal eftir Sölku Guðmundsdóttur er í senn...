Barnasýningin Hættuför í Huliðsdal eftir Sölku Guðmundsdóttur er í senn þrælspennandi , bráðskemmtileg og hjartnæm .
Aðeins sýnd í september í Kúlunni í Þjóðleikhúsinu , en alls verða fjórar sýningar um helgina .
Guðrún Atladóttir leiðir gesti um sýningu Jóhönnu Kristínar Yngvadóttur Hraunfjörð Kona málar konur í Gerðarsafni sunnudag kl. 15 .
Þar má sjá hluta úr heimildarmynd sem Guðrún gerði um listakonuna .
Málþing um utangarðsfólk fer fram í Þjóðarbókhlöðunni í dag , laugardag , kl. 13 í tengslum við sýningu um sama efni í safninu .
Átta frummælendur flytja erindi , þeirra á meðal Már Jónsson og Þórarinn Eldjárn .
Auk þess flytur Jón Gnarr borgarstjóri ávarp í tilefni af nýrri skýrslu um málefni utangarðsfólks .
Í tilefni af 100 ára afmæli enska tónskáldsins Benjamin Britten efna sópransöngkonan Gréta Hergils og píanóleikarinn Arnhildur Valgarðsdóttir til tónleika í Háteigskirkju sunnudag kl. 20 .
Á efnisskránni er m.a. verk sem hann samdi við ljóðaflokkinn On this Island eftir Auden .
Æsa Sigurjónsdóttir listfræðingur verður í dag , laugardag , kl. 14.30 með leiðsögn um sýninguna Úr djúpunum sem nú stendur yfir í Listasafni Sigurjóns Ólafssonar .
Æsa mun m.a. fjalla um vinnuaðferðir Sigurjóns .
