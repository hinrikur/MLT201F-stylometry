" Þó svo að Pjakkur og Píla séu systkin úr sama goti eru þau afskaplega ólíkir persónuleikar , " segir María Björk Sverrisdóttir söngkona um kettina sína tvo .
" Píla er ákveðin og stygg og á það til að fela sig þegar ókunnugir koma í heimsókn .
Pjakkur er lítill bangsi , mun meðfærilegri og afskaplega forvitinn .
Hann bíður við útidyrnar eftir að ég komi heim á daginn og er mjög áhugasamur um allt sem ég geri , hvort sem það er að elda eða syngja , svo ég er aldrei ein .
Þau eiga þó til að fara stundum í fýlu ef þau eru ein heima í langan tíma .
Á sumrin höfum við því tekið þau með í hjólhýsaferðir en þá þarf að passa vel upp á þau .
Það er nær ómögulegt að stjórna köttum , þeir gera það sem þeir vilja þegar þeir ætla sér það , " segir María Björk og nefnir að hún hafi í upphafi girt garðinn af heima hjá sér til þess að leyfa þeim að vera úti .
Þau hafi þó fljótt náð að brjóta sér leið í gegnum netið .
" Pjakkur er eiginlega í uppáhaldi hjá mér og kærastinn grínast stundum með því að segja að ég geri upp á milli barnanna minna .
Hann hefur eflaust rétt fyrir sér , " segir María Björk hlæjandi .
