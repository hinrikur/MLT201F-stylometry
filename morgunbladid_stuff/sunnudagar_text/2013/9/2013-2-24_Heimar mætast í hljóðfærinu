Ég byrjaði að hugsa um hljóðfæri í þessum anda í september 2011 , þegar ég fór að leggja drög að lokaverkefni mínu við Listaháskóla Íslands , " segir Úlfur Hansson tónlistarmaður .
Hann hlaut í vikunni Nýsköpunarverðlaun forseta Íslands en þau eru árlega veitt námsmönnum sem hafa unnið framúrskarandi starf við úrlausn verkefnis sem styrkt hefur verið af Nýsköpunarsjóði námsmanna .
Verðlaunin hlaut Úlfur fyrir nýtt hljóðfæri , 26 strengja rafstrokna hörpu sem hann kallar OHM .
Harpan er með snertitökkum og að auki sjálfspilandi með sérsmíðuðu tölvuforriti .
Í lýsingu á þessari hugvitssamlegu hörpu segir að með henni sé hefðbundnu samspili snertingar , viðbragðs og tóns á strengjahljóðfæri umturnað .
Ytri umgjörðin er sótt á persónulegan hátt í heim klassískra tréhljóðfæra .
" Ég var á nýmiðlabraut og var að velta fyrir mér hvað ég gæti gert sem lokaverkefni .
Mig langaði að gera eitthvað akústískt með kammerhljómsveit sem væri stafrænt um leið .
Mér datt í hug að þessir heimar gætu mæst í svona hljóðfæri , " segir Úlfur .
Hann sá fyrir sér hljóðfæri sem væri algjörlega stafrænt en akústískt á sama tíma .
" Raftónlist einskorðast venjulega við hátalara eða hljómflutningskerfi , en þessari hörpu er hægt að stýra með tölvunni og láta hana spila raftónlist , sem er samt sem áður akústísk vegna hljómkassans – og þrívíð í þeim skilningi , " segir hann .
" Ég notaði frumgerðina í lokaverkinu mínu þegar það var flutt á tónleikum í Hörpu í maí .
Í kjölfarið sótti ég um rannsóknarstyrkinn hjá Rannís , en hann gerði mér kleift að nýta allt sumarið í að betrumbæta og ljúka við hönnunina .
Ég þurfti að fínpússa ýmsa þætti til að fá þýðari tón og gera hörpuna notendavænni .
Mikil hugbúnaðarvinna er í kringum þetta og svo er rafkerfið sérsmíðað .
Allar koparspólur eru til dæmis vafðar í höndunum með borvél og koparþræði , ég hafði ekki efni á öðru .
Loks var trésmíðavinnan mikilvæg og tímafrek , og auðvitað hljómbotninn utan um hörpuna , sem ég gerði með pabba .
" Þakkar netsamfélaginu Þrátt fyrir að hljóðfærið spretti úr heimi raftónlistar sækir það útlitið í heim hefðbundinna viðarhljóðfæra og á Úlfur ekki langt að sækja þá nálgun ; leiðbeinandinn við smíðina var faðir hans , Hans Jóhannsson hljóðfærasmiður .
" Pabbi er ótrúlega flinkur smiður og sérfræðingur í akústík .
Það var skemmtilegt að geta eytt öllum þessum tíma með honum , " segir Úlfur og bætir við að það hafi eflaust haft mikil áhrif á þá ákvörðun hans að smíða sér hljóðfæri að faðir hans er þessi kunni hljóðfærasmiður .
" Ég er alinn upp við að það sé ekkert mál að smíða hvað sem er og bjarga sér .
Það hefur alltaf verið andinn á heimilinu að það þurfi ekki að kaupa neitt , heldur sé betra að smíða hlutina sjálfur .
Ég fíla það mjög vel .
Ofan á það bætist svo hvaðan verkþekking kemur yfirleitt .
Hún kemur ekki endilega úr skólum , því flest sem ég þurfti að tileinka mér við að smíða þessa hörpu kemur af netinu .
Ég hafði til dæmis aldrei lóðað neitt saman fyrr en ég fór að smíða hörpuna en netið er orðið það magnað að þar er hægt að fræðast ókeypis um allt mögulegt .
Á netinu er líka hægt að hafa uppi á ótrúlega mörgum sem eru til í að leggja manni lið ; þar er auðvelt að verða sér úti um allra handa sérfræðiþekkingu .
Það þarf bara að slá inn rétta leitarorðið .
Harpan er ekki enn orðin alveg eins og mig langar að hafa hana , en þegar hún verður fullmótuð langar mig að gefa netsamfélaginu eitthvað til baka fyrir þá aðstoð sem það veitti mér .
Ég ætla því að taka saman tækniteikningar og upplýsingar um verkefnið til niðurhals .
" En það þýðir ekki að þeir sem vilja smíða sér hörpu ráði við að smíða jafnfallega umgjörð .
" Nei , " segir Úlfur og brosir .
" Þar er það sérstaka sem enginn getur tekið frá mér .
En þessi opni upplýsingaheimur er svo magnaður og sú forritunarþekking sem ég bý yfir byggist á því að finna upplýsingar á netinu .
Maður þarf samt að vera með ákveðna þráhyggju , fá verkefnið á heilann til að það gangi upp ...
" segir hann og hlær .
Úlfur útskrifaðist frá Listaháskólanum í vor og er orðinn tónsmiður að mennt , hyggst hann halda áfram á þeirri braut ? Plata í heimsdreifingu " Já , því fyrst og fremst ætla ég að einbeita mér að því að vera tónlistarmaður , " segir hann .
Tónlistarsköpun Úlfs hefur verið fjölbreytileg .
Hann hefur leikið með dauðarokkshljómsveitum , fór í heimsferðalag sem bassaleikari hljómsveitar Jónsa , þegar hann fylgdi eftir plötunni Go , árið 2008 gaf hann út plötuna Sweaty Psalms undir listamannsnafninu Klive og í fyrra kom síðan út í Japan platan White Mountain þar sem hann notar listamannsnafnið Úlfur .
" Þótt ég hafi lengi verið að semja er stutt síðan ég ákvað að vinna eingöngu að tónlist og nú á hún hug minn allan – alla daga , " segir hann .
" Ég einbeiti mér nú fyrst og fremst að þessari fyrstu sólóplötu sem ég gef út sem Úlfur .
Hún kom reyndar út í febrúar í fyrra í Japan en kemur núna út fimmta mars , með lítilsháttar breytingum , á öllum öðrum mörkuðum á vegum bandaríska útgáfufyrirtækisins Western Vinyl .
Fyrir utan að vinna í hörpunni hefur orka mín helst farið í að búa til flott tónleikasett svo hægt sé að spila tónlistina í hljómsveit á tónleikum .
Ég hef því fengið til liðs við mig skara af hljóðfæraleikurum til að kynna plötuna og við vonumst til að fara í tónleikaferð um Evrópu í haust .
Hvert lag á White Mountain er að stórum hluta unnið úr vettvangsupptökum sem ég tek í ferðalögum .
Ég reyni að nota upptökutækið líkt og myndavél þegar ég er á ferðinni , tek upp það sem á vegi mínum verður .
Eitt lagið er til dæmis sett saman úr vatnshljóðum buslandi frænda í útilegu sem tvinnast saman við hljóð úr fuglsungum sem ég fann í hreiðri í Chicago .
Þetta gerir það að verkum að efniviðurinn verður persónulegri – myndar eins konar " collage " af minningum – sem gerir mér kleift að vinna á dýptina við forritunarhluta ferlisins .
Ætli ég sé ekki að leita að meiri náttúru í raftónlistinni , fá hana til að anda .
" Námið veitti innblástur Þegar Úlfur er spurður hvað námið í Listaháskólanum hafi gefið honum til að takast á við tónlistarferil segir hann það heyrast vel í muninum á plötunni sem hann sendi frá sér 2008 og þeirri nýju .
" Sú fyrri var mjög rafræn en sú nýja byggist meira á klassískum tónsmíðum .
Ég byrjaði í Listaháskólanum skömmu eftir að fyrri platan kom út .
Ég tel mig heppinn að hafa komist inn í skólann , því þótt ég hefði góðan tölvugrunn fyrir nýmiðlana hafði ég litla þjálfun í kontrapunkti og öðru slíku .
Í skólanum fékk ég tækifæri til að læra hljóðfæraútsetningar , hljómfræði , kontrapunktinn og fleira sem hefur veitt mér innblástur , en ekki síður meira vald yfir því sem mig langar að gera .
Ég er þakklátur fyrir veru mína í skólanum og stefni nú á mastersnám í tónsmíðum í Bandaríkjunum .
" Lifandi stafræn tónlist Þessa dagana er Úlfur að vinna með hópi leiklistarnema sem undirbúa sem útskriftarverkefni sýningu á Draumi á Jónsmessunótt í leikstjórn Stefáns Jónssonar .
" Ég sé um tónlistina í verkinu .
Þar nota ég meðal annars svipað rafkerfi og er í hörpunni , en í leikhúsinu spilar það á píanó sem er búið að taka í sundur .
Það verður sem sagt lifandi stafræn tónlist í sýningunni , " segir Úlfur .
