Bókin The Rosie Project eftir Graeme Simsion má kallast sönn krúttsprengja .
Bókin sem er fyrsta bók höfundar er að slá í gegn víða um heim .
Fróðlegt verður að sjá hvort svo verði einnig hér á landi en búið er að þýða bókina og útgáfudagur hennar hér á landi er 2. september og íslenski titillinn er Rosie-verkefnið .
Aðalpersóna bókarinnar er Don Tillman sem er afar nákvæmur maður – kannski er hann með Asperger-heilkenni – og vill finna réttu konuna sem þarf að uppfylla nákvæm skilyrði , hún þarf til dæmis nauðsynlega að vera stundvís og má alls ekki reykja og drekka .
Svo kynnist hann Rosie Jarman sem uppfyllir engan veginn þær kröfur sem hann gerir til fyrirmyndareiginkonu , en kennir Don ýmislegt sem hann ekki vissi áður .
Búið er að selja útgáfuréttinn að þessari bók til 32 landa og hún er orðin metsölubók .
Sony hefur svo keypt kvikmyndaréttinn , en sagan hentar einstaklega vel í rómantíska og gamansama kvikmynd .
Svo er bara að bíða og sjá hvaða leikarar verði í aðalhlutverkum , en þau hlutverk bjóða upp á afar tilþrifamiklar túlkanir .
