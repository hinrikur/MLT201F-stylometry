Bjarni Benediktsson , formaður Sjálfstæðisflokksins , sló réttan streng í setningarræðu Landsfundar .
Þetta eru ekki úrskurðarorð bréfritara , enda hefur hann ekki meira um það að segja en hver annar .
Þetta er sagt vegna þess að ræðan hitti í mark .
" Salurinn " , sálin í Sjálfstæðisflokknum á hverjum tíma , var móttækilegur fyrir þessari ræðu .
Mótvindur mæðir Því er ekki að neita að núverandi formaður hefur átt á brattann að sækja frá því að hann var fyrst kjörinn .
Hluti skýringarinnar á því er í senn einföld og eðlileg .
Hans fyrsta formannskjör fór fram í skugga uppþota .
Þegar þannig var komið hafði flokkurinn og forysta hans misst allt sjálfstraust og þá er stutt í að menn missi fótanna líka .
Samfylkingin hafði ekki gengið til stjórnarsamstarfs við Sjálfstæðisflokkinn af fullum heilindum vorið 2007 .
Hún kom til þess samstarfs ráðin í að starfa í anda " borgarnesræðunnar " , þar sem lögð var sú lína að engar hömlur skyldu lengur lagðar á þau öfl sem voru að leggja undir sig allt fjármálalíf landsins í skjóli einokunar eða ígildis hennar á fjölmörgum sviðum , heldur skyldi hið pólitíska vald láta af sínu andófi og lýðræðislegri varðgæslu og snúast á sveif með " sigurvegurum hinna nýju efnahagslögmála " eins og það var kallað .
Innan Sjálfstæðisflokksins voru til öfl sem voru óþægilega móttækileg fyrir slíku .
Gekk þetta svo langt að Samfylkingin knúði yfirlýsingu inn í stjórnarsáttmála vorið 2007 um stuðning ríkisstjórnarinnar við " útrásina " , með ráðum og dáð .
Og þessu stjórnmálaafli tókst svo að bíta höfuðið af skömm sinni áður en yfir lauk .
Það náði að klína afleiðingum af baráttu sinni frá tímum borgarnesræðunnar og bandalagi við þau öfl sem þar voru hafin til skýja , og framgöngu allt til falls þeirrar ríkisstjórnar frá 2007 , eingöngu á Sjálfstæðisflokkinn .
Það var vel af sér vikið þótt ljótt væri .
Sjálfstæðisflokkurinn , undir nýrri forystu Bjarna Benediktssonar , fékk verstu útreið sögu sinnar í kosningunum vorið 2009 .
Það var enn meiri hrakför en flokkurinn fór vorið 1987 , sem flokksmenn höfðu vonað að yrði hinn eilífi botn .
En Bjarna varð ekki kennt um þau úrslit .
Það var sameiginlegt skipbrot Sjálfstæðisflokksins alls .
En það var á hinn bóginn ekki öfundsvert hlutverk sem hinn nýi formaður hafði fengið .
Í fyrsta sinn í sögunni var flokkurinn ekki stærsti þingflokkur landsins .
Höggbylgja heiftar Áróðurinn gegn flokknum var ofsafenginn .
Ekki fór þar aðeins óvenju hatursfullt stjórnarlið , sem sýndi framgöngu gagnvart andstæðingum sem ekki hafði sést glitta í áratugum saman í þessu landi .
Ríkisútvarpið og 365 miðlar Jóns Ásgeirs Jóhannessonar voru eins og samvaxnir tvíburar í áróðurstilburðum sínum fyrstu ár þeirrar ríkisstjórnar og lengi vel var lítil viðspyrna annars staðar .
Sjálfstæðisflokkurinn var óneitanlega næsta óburðugur í stjórnarandstöðu lengi vel , sem þarf ekki að koma alveg á óvart í stöðunni .
Hann var þó vafalítið eftirgefanlegri en efni stóðu til fyrsta kastið .
En smám saman fór sjálfstraust hans vaxandi í réttu hlutfalli við axarsköft ríkisstjórnarinnar og eftir því sem vanhæfni hennar afhjúpaðist í hverju stórmálinu á fætur öðru .
Það lá í loftinu að andrúmsloftið var að snúast .
Þá tók forysta flokksins skyndilega óskiljanlega ákvörðun um að stökkva um borð í hripleka icesaveskútu ríkisstjórnarinnar .
Engin skynsamleg skýring hefur enn fengist á því uppátæki , né heldur á hinu að fjölmargir reyndir fyrrverandi forystumenn álpuðust einnig , umbeðnir að vísu , um borð í fúið rekaldið .
Þetta var mikið áfall fyrir venjulega trygga og trúa sjálfstæðismenn , sem voru byrjaðir að taka trú á hinum unga formanni , vegna margra ótvíræðra kosta hans .
Öflugur forystumaður úr borginni , Hanna Birna Kristjánsdóttir , ákvað að gefa kost á sér til formennsku í flokknum .
Kannanir sýndu að almennir kjósendur , líka Sjálfstæðisflokksins , virtust vilja skipta um formann þegar þarna var komið .
Landsfundur var annarrar skoðunar þegar talið var upp úr kössum hans , þótt munurinn væri ekki mjög mikill .
Sennileg réð mestu um þá niðurstöðu að Hanna Birna hafði ekki , svo eftir væri tekið , tekið eindregna afstöðu í þeim afdrifaríku málum sem vakið höfðu upp vantraust á formanninum .
Kaflaskil Dómur EFTA-dómstólsins sannfærði nánast alla endanlega um að þeir sem ráðlagt höfðu formanninum um afstöðu til Icesave höfðu afvegaleitt hann í málinu og hann skaðað sig á því að hlíta slíkum ráðum .
Allir formenn Sjálfstæðisflokksins , einnig hinir velmetnu látnu formenn hans , hafa gert mistök í sinni formannstíð , enda hlýtur það að vera hluti lögmálanna .
Þeir formenn sem best duga sýna að þeir læra af slíkum mistökum .
Og þá er það sennilega einnig hluti af lögmálunum að geri menn það verði þeir betri formenn á eftir .
Hanna Birna Kristjánsdóttir ákvað að bjóða sig ekki fram aftur gegn formanninum , þótt hann lægi vel við höggi á núverandi fundi , svo skömmu eftir úrslit EFTA-dómsins .
Það var rökrétt hjá henni .
Það hafði ekkert gerst eftir að Landsfundur hafði ákveðið að gefa Bjarna Benediktssyni annað tækifæri .
Varaformannssætið " losnaði " þegar Ólöf Nordal ákvað að hverfa frá því vegna breyttra persónulegra aðstæðna .
Hanna Birna ákvað þá að gefa kost á sér til varformanns , til starfa við hlið Bjarna Benediktssonar , og mun vafalítið fá góða kosningu .
Þótt margt hafi verið skrafað , svo sem vonlegt er , má gera ráð fyrir því að Bjarni fái einnig afgerandi kosningu í formannskjöri .
Landsfundur mun vilja að forystan geti gengið brött til átaka við pólitíska andstæðinga , fullviss um að sjálfstæðismenn fylki sér um hana , sjálfstæðisstefnuna og brýnustu baráttumál okkar tíðar í kosningunum í vor .
Og enn er það spuninn Í Speglinum , sérstökum afmörkuðum áróðursþætti , sem fréttastofa Ríkisútvarpsins hefur inni í sínum aðalfréttatíma , var fjallað um ræðu formanns Sjálfstæðisflokksins .
Þáttargerðarmaður , sem svo sannarlega hefur iðulega sýnt að hann er einfær um að leggja illt til forystumanna þess flokks , fékk óvænta aðstoð við það frá sérvöldum manni úr hópi landsfundarfulltrúa .
Álit hans var algjörlega á skjön við viðbrögð yfirgnæfandi meirihluta annarra landsfundarfulltrúa við ræðu formannsins .
Sá hélt því fram að Bjarni Benediktsson hefði verið að apa eftir Framsóknarflokknum í ræðu sinni og dregið dám af Jóni Gnarr ! Og svo var tönnlast á því að ræðan hefði einkennst af því að kosningar væru framundan .
Það var mikil speki .
Almanakið og allir aðrir vita að kosningar eru framundan .
Formaður Sjálfstæðisflokksins hefði ekki valdið sínu hlutverki ef hann hefði ekki gefið ákveðnar og skýrar bendingar um , hvers menn mættu vænta af flokknum í vor .
En það sem var eftirtektarverðast var einmitt svo ólíkt spunanum í Speglinum .
Bjarni Benediktsson lét það ekki eftir sér að fara í yfirboð við aðra flokka .
Hann sýndi gætni og eðlilega varúð við þær aðstæður sem nú ríkja .
Sem betur fer og að sjálfsögðu boðaði hann að hverfa yrði frá skattpíningarstefnu vinstristjórnarinnar .
En hann stillti sig um að gefa sver loforð í þeim efnum og það þrátt fyrir að aðeins séu fáeinar vikur til kosninga .
Og slíka pólitíska hógværð sýndi hann á fleiri sviðum , þótt boðskapurinn væri skýr .
Þetta féll þorra sjálfstæðismanna vel í geð .
Þess vegna hitti formaðurinn í mark .
Þess vegna bendir margt til að þetta verði nýtt upphaf fyrir hann og þar með fyrir Sjálfstæðisflokkinn .
Það er vonandi rétt mat .
Því það er svo mikið í húfi fyrir þjóðina núna .
