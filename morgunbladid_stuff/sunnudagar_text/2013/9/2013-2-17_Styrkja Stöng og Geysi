Á dögunum voru veittir styrkir úr Framkvæmdasjóði ferðamannastaða og er þetta fyrsta úthlutunin af þremur á þessu ári .
Peningar voru veittir til alls 44 verkefna - en í pottinum voru 150 millj. króna .
Á næstu þremur árum verður starfsemi sjóðsins efld að mun með 500 millj. aukaframlagi í tengslum við fjárfestingaáætlun ríkisstjórnarinnar til að standa fyrir viðhaldi , gróðurvernd og uppbyggingu ferðamannastaða .
Hæstu styrkirnir eru eyrnamerktir verkefnum við Geysi í Haukadal og Stöng í Þjórsárdal .
Sveitarfélagið Bláskógabyggð fær 20 millj. kr. vegna hugmyndasamkeppni og deiliskipulagsvinnu við Geysi í Haukadal og Fornleifavernd ríkisins til að ljúka skipulags- og hönnunarvinnu og hefja uppbyggingu við Stöng í Þjórsárdal .
Hveravallafélagið fær 10 milljónir króna vegna skipulags og framkvæmda á Hveravöllum , Skógrækt ríkisins 7,5 milljónir króna vegna þjónustuhúss við Laugarvatn og Sveitarfélagið Hornafjörður 7,3 milljónir króna vegna göngubrúar og stíga við Fláajökul .
" Áberandi er hve mikið er veitt til hönnunar ferðamannastaða , " segir í fréttatilkynningum frá sjóðnum .
Á næstu dögum verður auglýst eftir styrkumsóknum fyrir næstu úthlutun úr sjóðnum sem verður í apríl næstkomandi .
sbs@mbl.is 