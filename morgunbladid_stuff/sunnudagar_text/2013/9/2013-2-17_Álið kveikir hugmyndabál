Íslenskir hönnuðir sýndu þróunarverkefni með ál sem efnivið á sýningunni 13Al+ á hönnunarviku í Stokkhólmi sem haldin var samhliða Stockholm Furniture and Light Fair um síðustu helgi .
Hönnuðirnir Sigga Heimis , Snæbjörn Stefánsson , Þóra Birna , Garðar Eyjólfsson og Katrín Ólína taka þátt í verkefninu , sem er unnið í samstarfi við íslenska og sænska álframleiðendur .
Til viðbótar voru Volki , Bryndís Bolladóttir og Á. Guðmundsson með bás á hönnunarsýningunni .
Sigga Heimis segir verkefnið hafa byrjað í kringum Hönnunarmars í fyrra og var sýningin í Stokkhólmi forsmekkurinn af því sem hægt verður að sjá á Hönnunarmars í ár .
Hún segir verkefnið skemmtilega umfangsmikið og samvinnu við bæði íslensk og sænsk fyrirtæki hafa verið gefandi .
" Við fórum í leiðangur með hvað er hægt að gera með ál og við ál , " segir hún bætir við að hönnuðirnir séu líka búnir að heimsækja álver .
Hún bendir á að hönnuðirnir í verkefninu séu með ólíkan bakgrunn , sem skapi frekari fjölbreytni .
Sigga fór í samstarf við SAPA , stóran álprófílframleiðanda í Svíþjóð .
" Minn útgangspunktur var að gera eitthvað úr álprófílum , " segir hún en úr varð kassalaga kollur .
Hugmyndin kom frá pappakössum .
" Álið er létt og sterkt og það er auðvelt að brjóta kollinn saman .
Kollurinn þolir veður og vind og getur staðið úti .
Hugmyndin var sú að það væri hægt að nota kollinn í ráðstefnuherbergjum , nota 20-30 kassa bæði sem borð og stóla í stað hefðbundinna þungra húsgagna , " segir hún og bendir líka á að fólk geti snúið sér á alla kanta á svona stól .
" Það er svo oft sem ég fæ svo þröngan ramma , eins og þegar ég teikna fyrir IKEA fæ ég að vita hvað hluturinn á að kosta , hvað á að nota hann í , hvernig hann á að vera og liggur við í hvaða lit hann á að vera .
Það er minn veruleiki .
Mér fannst því gaman að búa til hlut sem er opinn og getur gengið við ýmis tækifæri , " segir Sigga og bætir við að hún hafi fengið mikla hjálp frá manninum sínum með tæknilegu hliðina en hann er verkfræðingur .
Sigga stoppaði ekki þarna því hana langaði líka að vinna með íslensku fyrirtæki .
Málmsteypan Hella býr til pönnukökupönnur og Siggu datt í hug í " jólageggjuninni í desember " að búa til eitthvað tengt þeim .
" Ég var að baka smákökur og fékk þá hugmynd að búa til kökukefli sem myndi passa við pönnuna .
Mig langaði að búa til nytjahlut í eldhúsið sem þarf ekki alltaf að vera að troða ofan í skúffu , " segir hún en kökukeflið er sérlega fallegt og sómir sér vel á borði .
Hún lét heldur ekki staðar numið þarna .
" Mér finnst svo gaman að vinna úr þessu efni , " segir Sigga sem datt í hug í kjölfar kökukeflisins að búa til æfingatæki úr áli , enda fylgir ræktin gjarnan í kjölfar kökuátsins .
Æfingatæki sem stofustáss " Venjuleg lóð eru úr stáli en mér datt í hug að gera lóð úr áli , " segir hún en állóðin eru auðvitað miklu stærri og hægt að taka sig mun betur út með þau en lítil stállóð en lóðin vöktu hvað mesta athygli af gripunum í Stokkhólmi .
Þau eru eru falleg á að líta og minna á skúlptúr og myndu jafnvel taka sig vel út í stofunni .
Þau hafa líka getið af sér nýtt verkefni hjá Siggu sem á eflaust eftir að fá góðar viðtökur en það er lína af heimaæfingatækjum fyrir stofuna .
" Til dæmis sófaborð sem hægt er að nota sem bekk og mottu sem hægt er að snúa við og nota þá í jóga .
Þetta eru hlutir sem blandast inn í stofuna án þess að hverfa , " segir hún en þetta hljómar spennandi .
Í framhaldi af Hönnunarmars verður haldin ráðstefna um álhönnunarvörurnar og ætla hönnuðirnir sem taka þátt í þessu verkefni að senda þekkinguna áfram .
" Ég held að það eigi eftir að geta komið skemmtileg flóra út úr þessu og að verkefnið verði yngri hönnuðum innblástur .
Það er spennandi að leika með þetta hráefni .
Ég sé fyrir mér að það væri gaman að taka þetta lengra og fara með í skólana til næstu kynslóðar .
Þetta er byrjunin á skemmtilegu ævintýri .
" 