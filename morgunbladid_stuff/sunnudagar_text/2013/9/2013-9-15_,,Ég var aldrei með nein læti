Ertu ekkert hissa ? " spyr hún brosandi en blaðamaður hváir .
" Já , ég er á réttum tíma , " segir Ásta Sóley Sigurðardóttir hlæjandi og vísar til þess að margir með ADHD séu óstundvísir .
Þessi geislandi kona er lögfræðingur í dag en leiðin þangað var þyrnum stráð .
" Ég var alltaf sauðurinn í hópnum þegar ég var barn , utan við mig og fannst ég klaufsk .
Ég átti erfitt með að mynda djúp tengsl heldur safnaði í kringum mig einstaklingum og kunningjum en átti sjaldan raunverulega vini í grunnskóla .
Mér gekk samt vel í skólanum þó ég héldi aldrei athyglinni .
Ég var samt aldrei með nein læti eins og algengt er hjá strákum með ADHD , en stelpur með röskunina eru oft síður órólegar .
Ég sat aftast og var oft í draumaheimi .
Ég las síðan vel fyrir próf en það er eins og við sem erum með ADHD fáum oft einhverja ofurathygli í stuttan tíma .
Þegar ég útskrifaðist úr grunnskóla fékk ég verðlaun fyrir námsárangur og allt virtist leika í lyndi .
" Þegar Ásta Sóley fór í framhaldsskóla fór hins vegar að halla undan fæti .
" Ég fór að sofa illa en það er eitt af einkennum ADHD og það háði mér í skóla .
Ég átti erfitt með að mæta á réttum tíma í skólann og halda mér vakandi þar .
Ég sofnaði oft í tímum .
Ég hrapaði í einkunnum og á endanum hætti ég .
Ég fór að vinna á bar og fór í kvöldskóla .
Það gekk betur , ég fékk meira frjálsræði , árangurinn varð betri og ég náði að útskrifast .
Deyfði sársaukann með víni Á þessum tíma hafði Ásta Sóley ekki greinst með ADHD og lífið var farið að reynast henni þungbært .
" Ég fór síðan að vinna á skrifstofu eftir stúdentsprófið og vinnuveitendur mínir voru vægast sagt umburðarlyndir og ég er þeim ævinlega þakklát .
Ég átti erfitt með að mæta á morgnana vegna dægursveiflna en skilaði þó alltaf mínu , vann fram á kvöld ef þess þurfti en stundum kom það fyrir að ég sofnaði í vinnunni .
En mér datt aldrei í hug að ég væri með ADHD .
" Ásta Sóley segir að hún hafi verið farin að drekka meira en góðu hófi gegnir til þess að deyfa sársaukann og róa sig niður .
" Ég fór til geðlæknis sem greindi mig með þunglyndi og setti mig á lyf en það gerði ekki mikið gagn .
Ég vissi að ég væri góður námsmaður og eftir að hafa unnið sem aðstoðarmaður geislafræðinga á LSH , ákvað ég að fara í læknisfræði .
Ég var á málabraut í framhaldsskóla en gekk samt ágætlega í klásusnum þótt ég kæmist ekki í gegn .
Ég fór þá aftur á náttúrufræðibraut í kvöldskóla og tók alla áfangana þar en árið eftir voru komin inntökupróf í læknisfræðina sem mér fannst mjög ósanngjarnt og ákvað þá að hætta við .
Ég flutti þá til Danmerkur , fór að vinna á bar og drakk alla daga til að draga úr kvíðanum og samviskubitinu sem hafði fylgt mér frá því ég var barn og er mjög algengt hjá ADHD fólki .
Ég var orðin vonlaus um sjálfa mig , einangruð og þunglynd og var farið að langa heim en hafði hugsað mér að ferðast um heiminn og vinna á eins mörgum Hard Rock stöðum og ég mögulega gæti .
" Fékk lyf og notar HAM Henni fannst botninum vera náð en aftur var það námið sem bjargaði Ástu Sóleyju .
Hún sótti um lögfræði í Københavns Universitet ( KU ) " Ég komst inn og það veitti mér sjálfstraust þótt ég hafi gefist upp vegna mætingaskyldu eftir tvær vikur .
Svefninn sveik mig enn einu sinni og að lokum var ég orðin of kvíðin til að mæta .
En í kjölfarið ákvað ég að fara heim og sækja um í lögfræði við Háskóla Íslands .
Ég komst í gegnum fyrstu önnina og þar held ég að pressan hafi hjálpað mér og kosturinn sem stundum fylgir ADHD , þessi ofurathygli í stuttan tíma .
En strax á annarri önn fór að ganga verr en ég var hins vegar svo heppin að föðursystir mín var að skrifa MS-ritgerð um ADHD í félagsráðgjöf við Háskóla Íslands .
Hana grunaði að ég væri með ADHD og lagði fyrir mig greiningu sem var jákvæð og hún ráðlagði mér að leita til geðlæknis .
Hann lét mig hafa lyf en lyfin hafa bæði skammtíma- og langtímaáhrif .
Ég fann samstundis skammtímaáhrifin , u.þ.b. 15 mínútum eftir að ég tók fyrstu töfluna fann ég athyglina skyndilega virkjast .
Ég sat í kennslustofunni , horfði út um gluggann og var dottin út , þ.e. heyrði ekkert hvað kennarinn var að segja , eins og gerðist alltaf í tíma .
Skyndilega var eins og einhver hefði kveikt á athyglinni minni , eins og kveikt væri á heyrnartæki .
Ég heyrði allt í einu það sem kennarinn var að segja .
Og það sem meira er , ég gat fylgt honum eftir og hætti að detta út á nokkurra mínútna fresti .
Á lyfjunum get ég einbeitt mér að einu verkefni án þess að vera að hugsa um og kvíða fimm hundruð öðrum verkefnum .
Ég treysti mér til að byrja á verkefnum , sem hefur reynst mér mjög erfitt í gegnum tíðina , og klára það sem ég byrja á .
Langtímaáhrifin lýsa sér í auknu jafnvægi , ég á auðveldara með að stjórna skapi mínu og viðbrögðum , ég sef betur og á auðveldara með að koma mér í reglu og vanafestu .
Það er mjög erfitt af hafa stjórn á lífi sínu þegar maður gleymir öllu og getur ekki komið sér upp kerfi , t.d. bara að muna eftir að bursta tennurnar og þess háttar .
Þegar ástandið er svoleiðis vekur það upp mikla gremju gagnvart manni sjálfum og maður verður reiður yfir því að geta ekki " fúnkerað " eins og annað fólk .
Ég eyddi t.d. miklum tíma áður í að vera reið við sjálfa mig fyrir að hafa ekki farið fyrr í skóla , fyrir að hafa ekki lært meira þegar ég var yngri , hafa ekki fengið betri einkunnir og þar fram eftir götunum .
Það er dæmigert fyrir fólk með ADHD að vera fullt gremju út í sjálft sig og ávíta sig fyrir að hafa ekki gert betur og standa ekki undir væntingum , enda vitum við yfirleitt að við getum betur.Við erum ekki að fullnýta getu okkar .
Lyfin hafa bjargað lífi mínu en það er einnig nauðsynlegt að nota aðrar aðferðir eins og HAM , hugræna atferlismeðferð , eða 12 sporin með en hvort tveggja hefur reynst mér vel til að bæta hæfni mína .
Það var t.d. ekki fyrr en eftir á að ég áttaði mig á hvað ég hefði verið erfið í samskiptum , " segir hún og hlær .
Ásta Sóley hefur nú starfað í tæp þrjú ár sem lögfræðingur hjá umboðsmanni skuldara en áður starfaði hún hjá Varnarmálastofnun og JP-Lögmönnum .
" Ég lét vinnuveitanda minn vita af röskuninni þegar ég sótti um og hann kemur til móts við mig að mörgu leyti en á móti hef ég marga kosti vegna ADHD , " segir hún ákveðin .
" Ég er opin fyrir að ræða um ADHD ef það kemur upp og finn minna fyrir fordómum en fyrst þegar ég var greind árið 2007 en þeir eru þó nokkrir enn , " segir þessi farsæli og jákvæði lögfræðingur að lokum .
Athyglin helst ekki vakandi Allir geta verið utan við sig öðru hvoru , misst þráðinn við lestur , áhorf kvikmynda eða í miðju samtali , gleymt að kaupa ákveðna vöru í búðinni , týnt farsímanum , farið úr einu í annað eða misst út úr sér miður fagurt orðalag í hvatvísi .
Sá sem er með ADHD upplifir hins vegar alltaf slíka hluti .
Hann á erfitt með að byrja á verkefnum og að ljúka þeim , athyglisbresturinn gerir það að verkum .
Athyglin helst ekki vakandi nema stutta stund .
Afleiðingarnar geta verið margvíslegar á nám , vinnu og daglegt líf .
ADHD hefur áhrif á heilsufar , félagslega stöðu og efnahag .
Geðsjúkdómar eru oft fylgikvillar röskunarinnar eins og meiriháttar þunglyndi og kvíðaraskanir .
Erfiðleikar í námi leiða oft til þess að einstaklingar með ADHD detta snemma úr námi og fara ekki í langskólanám .
Skipulagsleysi er algengt og ef ofvirkni er mikil þá geta svefnerfiðleikar verið vandi .
Stundum getur ADHD einnig haft hættur í för með sér , eins og í umferðinni .
ADHD vangreint hjá fullorðnum ADHD er skammstöfun úr ensku ( attention deficit hyperactivity disorder ) sem þýða má á íslensku sem athyglis- og ofvirkniröskun .
ADHD er röskun í taugakerfi barna og þróast með aldrinum en hverfur ekki eins og áður var talið .
Ýmsar faraldsfræðilegar rannsóknir á almennu þýði sýna 5-10% algengi ADHD hjá börnum og unglingum og að hjá um helmingi þeirra ( 30-70% ) þróist einkenni sem hafi veruleg hamlandi einkenni á unglings- og fullorðinsaldri .
Það geta því allt að 7.000 Íslendingar á fullorðinsaldri verið með röskunina , fleiri karlmenn en konur en þó er talið að stúlkur séu vangreindar .
Margir lifa með ADHD án þess að það hafi veruleg áhrif á líf þeirra og það er einnig þekkt að afreksfólk getur haft einkennin og að þau hafi jafnvel jákvæð áhrif .
En vandinn sem fylgir einkennunum er þó óumflýjanlegur hjá flestum , sérstaklega ef hann hefur ekki verið meðhöndlaður strax í æsku .
Athyglisbrestur , ofvirkni og hvatvísi eru höfuðeinkenni ADHD en athyglisbrestur getur verið til staðar án þess að hin tvö einkennin fylgi .
Er þá erfiðara að greina vandann sem oft kemur ekki í ljós hjá börnum fyrr en námserfiðleikar láta á sér kræla .
Munurinn á þeim sem hefur röskunina og þeim sem finnur öðru hvoru fyrir athyglisbresti er að sá fyrrnefndi er alltaf með einkennin og það þarf m.a. að hafa í huga við greininguna .
Það sama á við um hvatvísina og ofvirknina því aðrir sjúkdómar geta líka verið orsökin fyrir einkennunum .
Hægt að hemja ofvirkni og hvatvísi Margir með sýnilega ofvirkni , eins og hreyfiofvirkni , losna að hluta eða öllu leyti við hana á unglingsárum eða geta lært að hemja hana með árunum .
Aðrir halda þó áfram að vera á iði , eins og með hendur og fætur eða þurfa sífellt að vera á ferðinni eða með margt á prjónunum .
Flestir upplifa þó áfram ofvirkni í hugsun og tala oft hratt og mikið .
Hvatvísi er annar vandi sem fullorðnir með ADHD glíma við .
Hún losar um hömlur og getur t.d. leitt til þess að hinn hvatvísi virðir ekki eðlileg mörk í samskiptum , fær kaupæði eða lendir í fjármálaóreiðu .
Röskunin getur einnig lýst sér í spennu og áhættuhegðun af ýmsu tagi , eins og fíkniefnaneyslu .
En eins og ofvirkni þá getur hvatvísi minnkað eða orðið minna áberandi með árunum , þar sem sumir virðast ná að hemja þetta einkenni .
Orsakir ADHD eru ekki þekktar en sterkar vísbendingar eru um bæði erfða , - umhverfis- og líffræðiþætti .
Sameindaerfðafræðirannsóknir sýna breytileika í genum sem tengjast flutningi eða bindingu taugaboðefnisins dópamíns og þá hefur verið talið að skemmd í djúphnoðum heilans leiði til taugalífefnafræðilegra frávika sem hafa áhrif á dópamínframleiðslu í taugaendum .
Þá hefur verið sýnt fram á afbrigðilega virkni á svæðum í framhluta heilans , bæði með taugagreiningu og taugasálfræðilegum aðferðum .
Greining ADHD er bæði tímafrek og vandasöm .
Geðlæknar og sálfræðingar , sem greina fullorðna með ADHD , eru fáir og biðlistar langir .
Ekki liggja fyrir nægilega góðar upplýsingar um greiningu og meðferð fullorðinna með ADHD hér á landi og þarf að bæta úr því .
Lyfjameðferð er áhrifarík Eins og algengt er með geðraskanir er meðferð ADHD ætíð samsett .
Lyfjameðferð er það meðferðarúrræði sem lengst hefur verið beitt á markvissan hátt og er það úrræði sem best er stutt með rannsóknum .
Lyfjameðferð hefur verið umdeild , sérstaklega vegna þess að sum þeirra eru misnotuð af fíklum .
Meirihluti rannsókna hefur þó sýnt að lyfjagjöf við ADHD er ekki ávísun á neyslu fíkniefna hjá þeim sem hafa röskunina en umræðan um misnotkun hefur reynst mörgum ADHD-einstaklingum erfið .
Notkun þessara lyfja hér á landi er svipuð og gerist í Bandaríkjunum en meiri en í flestum Evrópuríkjum .
Af örvandi lyfjum er methylphenidate langmest notað .
Í dag eru skrásett lyfin Rítalín ® og Equazym ® sem eru skammverkandi lyfjaform en Rítalín Uno ® og Concerta ® eru langverkandi og þurfa þá fullorðnir t.d. ekki að taka þau í skóla eða vinnu .
Fullorðnir einstaklingar leita oftast sjálfir til fagaðila vegna einkenna sem þeir sjálfir eða aðstandendur þeirra telja að geti samrýmst ADHD .
Einnig er algengt að foreldrar barna sem nýgreind eru með ADHD óski eftir mati .
Sálfélagsleg meðferð breytir ekki þeim frávikum í heilastarfi sem eru undirrót vandans né heldur kjarnaeinkennum .
Hún getur hins vegar dregið úr þeirri hömlun sem einkennin valda , létt á þeim tilfinningalega vanda sem mjög oft fylgir ADHD og bætt aðlögun .
Með fræðslu má skerpa vitundina hjá þeim sem hafa röskunina um þau áhrif sem ADHD hefur á daglegt líf .
Hugræn atferlismeðferð ( HAM ) hefur einnig reynst vel fyrir marga með ADHD sem og hópmeðferð með öðrum fullorðnum með ADHD , þar sem fólk getur rofið einangrun sína .
Heimildir : http://www.adhd.is / is ( skoðað 12.09.2013 ) Grétar Sigurbergsson .
ADHD hjá fullorðnum .
http://www.adhd.is / is / moya / page / adhd_fullordnir ( skoðað 12.09.2013 ) Baldursson G , Magnússon P , Haraldsson HM , Vinnulag við greiningu og meðferð athyglisbrests með ofvirkni ( ADHD ) .
Landlæknisembættið , 2012 ( skoðað 13.09.2013 ) .
Sótt á : http://www.landlaeknir.is / gaedi-og-eftirlit / heilbrigdisstarfsfolk / klininskar-leidbeiningar / leidbeiningar / item14931 / ADHD---vinnulag-vid-greiningu-og-medferd 