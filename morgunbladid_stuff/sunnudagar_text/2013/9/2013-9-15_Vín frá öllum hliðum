Áhuginn á eðalvínum og vínmenningu hefur síst dalað á Íslandi eftir hrun .
Að sögn Steingríms Sigurgeirssonar , vínsérfræðings og höfundar nýrrar bókar um fræðin , er áhugi landans síst takmarkaður við einhvern einn aldurs- eða þjóðfélagshóp fremur en annan .
Gunnhildur Ásta Guðmundsdóttir gunnhildur@mbl.is Það hafði lengi blundað í mér að taka annan snúning á þessum fræðum .
Maður er alltaf að bæta í sarpinn , þroskast sjálfur og sjá nýja hluti , enda stöðug þróun í gangi sem maður vill láta svona bók endurspegla , " segir Steingrímur léttur í bragði , spurður um tilurð útgáfu nýju bókarinnar VÍN - frá þrúgu í glas , sem kom út á vegum Forlagsins á dögunum .
Töluvert er liðið frá því Steingrímur gaf síðast frá sér bók um vín en Heimur vínsins kom út árið 2000 .
Hann hefur hins vegar frætt fólk um vín og vínmenningu í um 20 ár , lengi vel með skrifum í Morgunblaðið og undanfarin ár á sælkeravefnum vinotek.is , sem hann rekur ásamt konu sinni , Maríu G. Guðmundsdóttur .
Þrátt fyrir að vera einn helsti vínsérfræðingur landsins segir Steingrímur bókina skrifaða fyrir vínáhugamenn á öllum stigum .
" Ég reyndi að skrifa bókina fyrir hinn almenna Íslending sem hefur gaman af og vill auka þekkingu sína á vínum .
Hver sem er á í raun að geta tekið upp bókina , án þess endilega að hafa djúpa þekkingu á vínum fyrir , og geta þannig lesið sér til .
Á sama tíma hefur hún einnig þá dýpt að þeir sem hafa pælt töluvert í vínum , ættu líka að hafa gagn og gaman af henni , " bætir hann við .
Ferðalag um vínheiminn Í bókinni fer Steingrímur með lesandann í ferðalag um vínheiminn , hin ýmsu vínræktarlönd og -héruð , þar sem mismunandi þrúgum , vínrækt og -gerð er lýst .
Einnig fer hann yfir og gefur góð ráð um val á vínum , smökkun , geymslu og aðra þætti vínmenningar , sem fróðlegt er að vita um .
En hvað segir vínsérfræðingurinn um vínmenningu landans – hefur hún tekið miklum breytingum undanfarið ? " Það er reyndar svolítið síðan eða á síðasta áratug síðustu aldar sem vínáhuginn fór að spretta upp fyrir alvöru hér á landi .
Hann hefur síðan haldið áfram að dafna og þroskast og í dag er kominn stór hópur Íslendinga sem veit töluvert um vín , vill njóta góðra vína og fræðast um þau , " segir hann og bætir við að ekki sé að merkja að sá áhugi sé bundinn við einhvern einn tiltekinn aldurshóp eða þjóðfélagsstétt fremur en aðra .
Að sögn Steingríms er úrval vína hér á landi hreint ekki svo slæmt .
" Miðað við stærð markaðarsins hér á landi er úrvalið merkilega gott .
Í stóru vínbúðunum er veruleg breidd í boði og oftar en ekki mikið af góðum vínum sem hægt er að velja úr , þótt auðvitað megi alltaf gott bæta .
Í bókinni reyni ég að gefa fólki nokkur ráð um hvernig er hægt að læra að þekkja eigin vínsmekk betur og þar með auðvelda sér valið bæði í vínbúðinni og á veitingastöðum , " segir hann að endingu og við látum það vera lokaorðin .
* Léttu vínin á undan þeim öflugu * Ungu vínin á undan þeim þroskuðu * Þurru vínin á undan þeim sætu ( VÍN – frá þrúgu í glas , bls. 72 ) Stofuhiti " Gjarnan er sagt að vín eigi að bera fram við stofuhita .
Það kann að hafa átt við í ókyntum evrópskum húsum á næstsíðustu öld en ekki á íslenskum heimilum með hitaveitu .
Þar er stofuhiti gjarnan yfir 25 gráður .
Rauðvín sem geymd eru við slíkar aðstæður þarf því að kæla um nokkrar gráður til að þau nái kjörhitastigi .
" ( VÍN – frá þrúgu í glas , bls. 72 ) 