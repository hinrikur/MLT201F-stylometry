Venjulegi launamaðurinn kallar það oft gott að eiga hús , bíl og ísskáp fullan af mat .
Að eiga bílinn og húsið skuldlaust er fjarlægur draumur fyrir flesta .
Jafnvel fólk með allhá laun hefur áhyggjur af reikningunum sem hrúgast inn hver mánaðamót og getur ekki leyft sér hvað sem er .
Þau okkar sem eiga lítið annað en skuldir í bankanum myndu halda að sá sem á tugi milljóna króna og jafnvel hundruð milljóna í eign sé á grænni grein , kaupi allt sem hugurinn girnist og líði í gegnum lífið áhyggju- , streitu- og áreynslulaust .
Veruleikinn er allt annar .
Nýleg rannsókn á vegum bankans UBS skoðaði viðhorf vel stæðra fjárfesta og komst m.a. að því að mörk þess að vera " ríkur " eru í huga auðmannanna dregin við fimm milljóna dala markið , sem er vel yfir hálfur milljarður króna .
Af þeim sem eiga nettóeign upp á eina til fimm milljónir dala sögðust aðeins 28% telja sig " rík " en hlutfallið hækkaði upp í 60% þegar auðurinn var komin yfir fimm milljóna dala markið .
Algjört frelsi Það vekur líka athygli í niðurstöðum rannsóknarinnar að sá mælikvarði sem auðmennirnir setja á það að vera " ríkur " er að geta verið alveg laus við allar fjárhagslegar skorður – að geta gert og keypt n.v .
allt sem hugurinn girnist .
Þetta skýrir breytinguna sem verður við fimm milljóna dala markið því jafnvel sá sem á " bara " nokkur hundruð milljónir króna gæti þurft að passa sig við t.d. kaup á mjög veglegu íbúðarhúsi , listaverki eftir heimsfræga málara eða hraðskreiðum ofursportbíl .
Jafnvel með eins og tvö hundruð milljónir króna inni á bankareikningnum er ekki svo mikið eftir þegar búið er að kaupa einbýlishús á Arnarnesinu , veglegustu gerðina af Land Rover , gista nokkrar nætur á Savoy-hótelinu í London og fylla nokkra innkaupapoka í Harrods .
Óöryggi og samanburður Samt stendur eftir að það er hálffurðulegt að maður eða kona sem á mörg hundruð milljóna sjóð tiltækan skuli geta litið á sig sem annað en ríka manneskju , eða að algjört frelsi frá fjárhagslegum skorðum sé sá þröskuldur sem auðmennirnir miða við .
Fjallað var um þetta fyrirbæri í grein í New York Times á sínum tíma og bent þar á að oft er það raunin í Bandarikjunum að vel launað fagfólk , sem á bæði dýr hús og dýra bíla , starfar iðulega með og lifir í návígi við fólk sem er miklu ríkara .
Milljónamæringnum finnst hann ekki svo ríkur við hliðina á milljarðamæringnum .
Fyrsta farrými er hálfsjoppulegt borið saman við einkaþotur .
Aðrir finna til óöryggis eða fjárhagslegrar vanmáttarkenndar því þeim finnst auðurinn hafa mikið til ráðist af heppni .
Ef aðeins ein ákvörðun á framabrautinni hefði verið öðruvísi væri staðan allt önnur í dag .
Er þá allur auðurinn kannski hverfull ? Svo má ekki heldur gleyma að margir sem orðið hafa ríkir hafa upplifað bæði sigra og áföll .
Sennilegt er að frumkvöðullinn sem í dag býr í stóru setri með þjónustufólki eigi að baki fleiri en eina og fleiri en tvær stórkostlega mislukkaðar viðskiptahugmyndir þar sem allt var lagt undir .
Hversu margir af t.d. milljónamæringunum í net- og hugbúnaðargeiranum fóru rækilega á hausinn þegar netbólan sprakk ? Með það í huga að leiðin á toppinn er torsótt er kannski ekki skrítið að milljóna- og milljarðamæringarnir séu ekki í rónni nema þeir eigi ákaflega digran varasjóð sem þolað getur öll áföll .
