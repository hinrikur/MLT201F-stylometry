Spennusagnahöfundur sem hefur skapað eftirminnilega söguhetju og skrifað um hana framhaldsbækur þreytist stundum á sköpunarverki sínu og vill eyða því .
En láti hann verða af því er hætta á að hann kalli yfir sig reiði lesenda sinna .
Frægt er dæmið um Arthur Conan Doyle sem varð svo leiður á söguhetju sinni Sherlock Holmes að hann lét hann steypast niður háan foss en neyddist svo til að endurlífga hann eftir hörð viðbrögð lesenda sinna .
Hér heima spyrja aðdáendur Arnaldar Indriðasonar sig hvort söguhetja hans , lögreglumaðurinn Erlendur hafi orðið úti .
Arnaldur gefur óræð svör sem er klókt af honum .
Kannski hyggst hann drepa Erlend ofur hægt .
Og því lengri tími sem líður án þess að ný bók um Erlend líti dagsins ljós því meiri líkur er á að lesendur sættist smám saman við þá tilhugsun að Erlendur sé dáinn .
Áfallið verður þá minna ef Arnaldur ákveður að slátra endanlega manninum sem gerði hann frægan .
Aðdáendur norska rithöfundarins Jo Nesbø velta einnig fyrir sér örlögum lögreglumannsins Harry Hole sem með hverri bók hefur látið á sjá , bæði líkamlega og andlega .
Stundum er eins og Nesbø hatist við þessa sögupersónu sína , svo grátt leikur hann iðulega Harry Hole .
Nú er nýjasta Harry Hole-bókin komin út á ensku og fæst hér í bókaverslunum og selst vitanlega vel .
Police heitir hún og þar er metsöluhöfundurinn Nesbø upp á sitt allra besta .
Bókin byrjar fremur hægt en síðan tekur spennan við og endir bókarinnar er hæfilega hrollvekjandi .
Ansi margt í bókinni kemur á óvart og segja má að Nesbø sé í stöðugum leik við lesendur sem geta ekki séð við honum svo slyngur er höfundurinn .
Áður en Police kom út gengu miklar sögur um það að nú hygðist Nesbø deyða þessa frægu persónu sína .
Gerir hann það í þessari nýju metsölubók ? Hér skal ekkert látið uppi um það en óhætt er að mæla með Police sem er örugglega meðal bestu bóka höfundarins .
Hún er full af óvæntum atvikum , og ansi hrollvekjandi á köflum en þar glittir einnig í sérstaka gerð af húmor .
