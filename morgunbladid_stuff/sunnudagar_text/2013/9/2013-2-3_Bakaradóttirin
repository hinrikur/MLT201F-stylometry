Ég er búin að lifa og hrærast í kringum kökur og bakstur alla ævi enda er ég bakaradóttir , " segir Eva Rún Michelsen .
Afi hennar og amma ráku Másbakarí í Þorlákshöfn í 25 ár og sjálf segist hún lengi hafa verið á leiðinni að læra greinina , en örlögin hafa hingað til leitt hana annað .
Þannig starfar hún sem skrifstofustjóri hjá Íslenska sjávarklasanum sem er fyrirtæki sem eflir tengslanet milli fyrirtækja í haftengdri starfsemi á Íslandi og um allan heim .
Að loknum vinnudegi á baksturinn þó hug hennar allan .
" Mér finnst afar slakandi að baka og það dreifir huganum .
Ég get staðið í átta tíma við bakstur án þess að finna fyrir því .
Fyrir um tveimur árum ákvað ég svo að sýna það sem ég er að gera á bloggsíðunni kokudagbokin.is því ég var alltaf að fá fyrirspurnir frá fólki sem var að spyrja mig hvernig ég færi að hinu og þessu .
Ég tek það samt fram að ég baka aðeins fyrir mína nánustu og tek ekki að mér bakstur fyrir aðra en þykir afar skemmtilegt að geta aðstoðað í gegnum bloggið og svara fyrirspurnum sem berast í tölvupósti .
" Makkarónubakstrinum kynntist Eva Rún fyrst í meistaranámi við Háskóla Íslands og gegnum kennara sem hún sótti tíma hjá .
" Hún benti mér á skemmtilega bók eftir konu sem vinnur hjá Nasa og gerir makkarónur í frístundum og þar sá ég þessa turna fyrst og fannst þetta skemmtileg áskorun .
Ég ákvað svo að prófa þetta á dögunum og það gekk bara svona vel .
" Þess má geta að í versluninni Allt í köku verður turn eftir Evu Rún til sýnis í næstu viku en verslunin sérhæfir sig í ýmsum kökuvörum , til að mynda með því sem þarf til makkarónubaksturs .
Franskur makkarónuturn Makkarónur 210 g flórsykur 125 g möndlumjöl 115 g eggjahvítur , aðskildar a.m.k. 1-4 dögum áður og geymdar í kæli en hafðar við stofuhita nokkrum klst. áður en bakstur hefst 50 g sykur ½ tsk .
eggjahvítuduft ( má sleppa ) Matarlitir eftir smekk Aðferð : 1 .
Vigtið allt hráefnið .
2 .
Sigtið möndlumjölið og flórsykurinn saman og endurtakið það 2-3 sinnum .
3 .
Þeytið eggjahvítur og eggjahvítuduft á miðlungshraða í 1-2 mínútur og bætið svo strásykrinum út í , með einni matskeið í einu .
Þeytið þangað til stífir og beinir toppar myndast .
Ef blandan krullast upp á endann þarf að þeyta meira .
4 .
Blandið saman þurrefnunum og eggjahvítunum með sleif , setjið matarlitinn út í .
Hrærið vel saman eða þangað til blandan er orðin hæfilega blaut .
Gott viðmið er að þegar deigið er látið falla af sleifinni myndi það einskonar borða sem hverfur aftur í deigið á um það bil 15-18 sekúndum .
Markmiðið er að hafa rétt magn af lofti í kökunum , ef loftið er of mikið lyftast þær of hratt og springa .
Ef loftið er of lítið myndast ekki fótur sem gefur kökunum sitt einkennandi útlit .
5 .
Setjið deigið í sprautupoka og sprautið beint niður hringi sem eru 2-3 cm að þvermáli .
Kökurnar munu svo leka aðeins og stækka .
Skellið plötunni aðeins í borðið á alla kanta ef þarf , það hjálpar við að mynda " fótinn " .
Leyfið þessu að standa í skamma stund eða þangað til deigið festist ekki við fingur ef snert er á því léttilega .
Gæti tekið 10-30 mínútur , fer eftir eftir hita og rakastigi .
Hitið ofninn í 160°C og notið engan blástur .
6 .
Bakið eina plötu í einu í næstefstu rim í 12 mínútur .
Athugið að bökunartími getur verið mismunandi eftir því hvernig ofninn er .
Smjörkremsfylling 50 g ósaltað smjör 50 g smjörlíki 3 dl ( ca .
150 g ) flórsykur vanilludropar eða önnur bragðefni eftir smekk litir eftir smekk Aðferð : Þeytið hráefnin vel saman þangað til kremið er hvítt og loftkennt .
Bætið þá matarlit við eftir smekk .
Súkkulaði ganache-fylling 200 ml rjómi 170 g súkkulaði , t.d. suðusúkkulaði Aðferð : Súkkulaðið brotið í bita og rjóminn hitaður að suðu og hellt yfir súkkulaðið .
Leyfið þessu að standa í um 30 sekúndur og hrærið svo saman þannig að blandist vel .
Kremið þarf að fá að standa og kólna við stofuhita áður en hægt er að sprauta .
Hægt er að útbúa kremið viku áður en ráðist skal í baksturinn og geyma í loftþéttu íláti í ísskáp .
Sítrónukremfylling 125 ml ferskur sítrónusafi 2 msk .
ósaltað smjör 3 stór egg 1 stór eggjarauða 1 1/4 dl sykur 1/4 tsk .
vanilludropar hnífsoddur af salti Aðferð : Hitið saman sítrónusafa og smjör í potti við meðalhita , rétt þangað til fer að sjóða .
Pískið saman egg og eggjarauðu í hitaþolinni skál , bætið svo sykrinum rólega saman við .
Hellið sítrónublöndunni rólega yfir og pískið jafnóðum .
Setjið allt saman aftur í pottinn og á helluna við meðalhita .
Hrærið stanslaust með viðarsleif þangað til blandan þykknar eða í um 2-5 mínútur .
Sigtið blönduna í hreina skál , setjið plastfilmu yfir og geymið í ísskáp í ca .
1-2 tíma áður en kremið er notað .
Hægt er að gera þetta krem allt að 5 dögum fram í tímann , geyma í vel lokuðu íláti í ísskáp .
