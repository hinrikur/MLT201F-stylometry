Í samvinnu við Innovit Klak ehf. hefur Arion banki sett á fót Startup Reykjavík sem er gert að erlendri fyrirmynd og er nýnæmi á Íslandi .
Verkefnið er viðskiptasmiðja í tengslaneti Global Accelerator Network þar sem tíu valin viðskiptateymi fá tvær milljónir í hlutafé frá Arion banka gegn 6% hlutdeild í fyrirtækinu .
Auk þess fá viðskiptateymin tíu vikna þjálfun frá mentorum víðs vegar úr atvinnulífinu og frá starfsfólki Klak Innovit ehf. og aðgang að tengslaneti Global Accelerator Network .
Á lokadegi verkefnisins fá viðskiptateymin svo að kynna sig fyrir fjárfestum .
" Startup Reykjavík er örfjárfestingarverkefni sem gengur út á að uppfylla mikla þörf fyrir aukna fjárfestingu í sprotafyrirtækjum .
Við útvegum teymunum allt sem þau þurfa á fyrstu stigum og reynum svo að hjálpa þeim að fara eins langt með hugmyndina og hægt er á tíu vikum , " segir Kristján Freyr Kristjánsson , framkvæmdastjóri Klak Innovit ehf. Yfir 200 hópar sóttu um Engin sérstök skilyrði eru fyrir þátttöku , en þetta mun vera annað árið í röð sem verkefnið er starfrækt .
Yfir 200 viðskiptateymi sóttu um í ár með fjöldann allan af viðskiptahugmyndum , en að sögn Kristjáns gengur þeim fyrirtækjum sem tóku þátt í fyrra vel að fóta sig á markaðnum .
" Mörg þeirra fyrirtækja sem tóku þátt í fyrra hafa fengið styrk frá Tækniþróunarsjóði sem gerir þeim kleift að halda áfram í sínum verkefnum .
Svo eru önnur fyrirtæki sem hafa stækkað heilmikið og hafa ekki þurft á neinu fjármagni að halda og hafa búið til sínar eigin vörur og þjónustu , " segir Kristján .
Opinn dagur verður í höfuðstöðvum Arion banka laugardaginn 31. ágúst kl. 13.00 þar sem teymin í Startup Reykjavík 2013 munu kynna hugmynd sína og viðskiptaáætlun fyrir gestum og gangandi , auk þess að vera með kynningarbása .
" Þarna gefst gestum og gangandi tækifæri til að sjá kynningarnar og kynna sér betur hvað teymin voru að bralla .
Ég hvet alla til að mæta og ég held að þetta verði mjög skemmtilegt , " segir Kristján .
Létta golfkennurum lífið Daði Janusson verkfræðingur er einn þeirra sem taka þátt í Startup Reykjavík .
Hópurinn hans hannaði vefhugbúnað og app sem auðveldar golfkennurum og golfnemendum að eiga samskipti , en verkefnið ber heitið GolfPro Assistant .
" Þetta auðveldar golfkennurum að sinna daglegum rekstri og auðveldar kennsluna á milli kennara og nemenda að mörgu leyti , " segir Daði en hann ásamt hópnum sem stendur á bak við verkefnið eru á leið á Nordic Golf Fair , golfráðstefnu fagfólks á Norðurlöndunum , í október þar sem varan verður kynnt .
