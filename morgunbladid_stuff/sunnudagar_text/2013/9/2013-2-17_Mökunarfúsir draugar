Hvað gerir kona sem er ein heima að næturlagi og liggur í fleti sínu heldur klæðlítil þegar hún finnur svo ekki verður um villst að einhver fer um hana höndum ? Lætur hún sem ekkert sé og nýtur þess að heimilisdraugurinn hafi fært sig svona líka upp á skaftið og þukli hana af áfergju ? Eða sprettur hún upp eins og stálfjöður og hrópar út í myrkrið : " Hvur fer þar ? " Sparkar hún og lætur öllum illum látum og hættir ekki fyrr en hún hefur snúið niður ódáminn sem gramsar blygðunarlaust í hennar allra heilagasta jurtagarði ? Kona spyr sig .
Fátt er um svör .
Hví eru ei til sjálfshjálparbækur sem leiðbeina konum eða takast á við ásókn drauga með blússandi standpínu ? Ein vinkona mín fjölkunnug og rammskyggn varð fyrir þeim ósköpum um daginn að fá á sig draug .
Í orðsins fyllstu merkingu .
Hún kallaði mig á fund daginn eftir og sagði farir sínar ekki sléttar og óttaðist jafnvel að hún yrði aldrei söm .
" Ég hafði mök við draug í nótt , " hvíslaði hún þegar við vorum nýsestar niður með heitan drykk í bolla á notalegu kaffihúsi .
Mér svelgdist allsvakalega á sopanum sem ég var í þann mund að renna niður .
Átti erfitt með að kyngja þessum óvæntu samfaratíðindum vinkonunnar .
Læddust líka að mér efasemdir um geðheilsu hennar , ekki á hvers manns færi að hafa samræði við handanveru .
En hún var sallaróleg og yfirveguð , reyndar vottaði fyrir girndarbliki í auga og eitthvað var hún fjarræn en þó um uppnumin .
Leit svo beint í augu mín og sagði glottandi : " Þetta var sannkölluð gandreið .
" Og í framhaldinu sagði hún mér í smáatriðum frá þessari mögnuðu næturheimsókn og það var sannarlega kjöt utan á beinum þeirrar frásagnar , þótt gesturinn hafi vissulega verið helst til loftkenndur , eins og títt er um þá sem koma að handan .
En einu hafði hún áhyggjur af : Að hún gæti kannski aldrei framar sætt sig við mennska menn , slík hefði frammistaða draugsa verið í bólinu .
Nú voru góð ráð dýr .
En við komumst að sameiginlegri niðurstöðu : Glórulaust væri að binda trúss sitt alfarið við vofu sem lítt væri hægt að reiða sig á .
Því síður væri vit í því að snúa baki við okkar heims mönnum .
Allra best væri að kenna elskhugum af holdi og blóði öll trixin sem draugsi hafði skrautskrifað á líkama hennar með slíkri fingrafimi sem raun bar vitni .
Kristín Heiða 