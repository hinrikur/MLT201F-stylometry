Í dag eru listaverkabækur og kokkabækur mínar ær og kýr en þegar kemur að fagurbókmenntum kemur Halldór Laxness fyrst upp í hugann .
Laxness var snillingur og það er ekki auðvelt að velja uppáhaldsbók eftir hann , en ég held mest upp á Heimsljós .
Fjölskylda min átti stóran hlut í bókabúð Snæbjarnar og síðustu árin sem búðin var opin var Laxness fenginn til að mæta fyrir jól og árita bækur sínar .
Ég eyddi megninu af laununum mínum fyrir jólin til að kaupa bækur eftir Laxness og fékk hann til að árita þær og skrifa nafnið mitt í þær .
Hann spurði mig : Á ég að skrifa : Pétur Gautur á þessa bók ? Það hljómar vel , sagði ég .
Ég bað hann líka að skrifa ártalið og á hverju einasta ári spurði hann : Hvaða ár er í dag ? Ég las á tímabili þó nokkuð eftir Þórberg Þórðarson , en hann var svo duglegur að svívirða hægrimenn að ég hugsaði með mér : Þessu nenni ég ekki ! Sennilega var Þórbergur snillingur , en ég hef lítið lesið eftir hann seinni árin .
Eins og svo margir aðrir les ég reyfara , þá aðallega í sumarfríum , en verð alltof oft fyrir vonbrigðum .
Da Vinci lykillinn eftir Dan Brown ríghélt mér á sínum tíma .
Jo Nesbø er góður spennusagnahöfundur og ég var mjög hrifinn af Hausaveiðurunum og Snjókallinn var líka ágæt bók .
Þó má segja að mitt uppáhald sé að hlusta á höfunda lesa upp bækur sínar og ég mála á meðan .
Einar Kára er þar í einstöku uppáhaldi .
Ég mála eins og fjandinn þegar hann er að lesa upp .
Einnig er nafni hanns Einar Már frábær .
Og ekki gleyma mínum gamla kennara Birni Th. Björnssyni , mikill snillingur .
Eitthvað alveg magnað þegar hann les upp .
Svo eigum við nokkra mjög flotta leikara sem unun er að hlusta á .
Þar eru Hjalti Rögnvaldsson og Sigurður Skúla fremstir meðal jafningja .
Einnig Kristbjörg Kjeld , Lolla vinkona , Rúnar Freyr ( ógleymanlegt þegar hann las upp Undarlegt hátterni hunds um nótt á RÚV ) og ekki má gleyma Val Frey sem nýlega las útvarpssöguna á RÚV .
Allt fantaflottir upplesarar ...
