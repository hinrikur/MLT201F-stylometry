Frá og með næstu áramótum verða engir læknar í þyrluáhöfnum Landhelgisgæslunnar .
Þeim hefur verið sagt upp störfum að því er virðist í sparnaðarskyni .
Einn læknanna , Hannes Petersen , segir þetta óskynsamlegt , læknar séu nauðsynlegir í 10% tilvika og jafnvel lífsnauðsynlegir í 3% tilvika .
Þar af leiðandi sé verið að stofna allt að fimm mannslífum á ári í hættu en útköll eru tæp tvö hundruð á ári .
Orri Páll Ormarsson orri@mbl.is Hannes Petersen læknir tekur á móti mér í flugskýli Landhelgisgæslunnar í fullum herklæðum .
Þó ekki hvítum slopp , eins og maður á að venjast , heldur vígalegum galla .
Aðstæður eru svolítið aðrar fyrir lækni um borð í þyrlu en á skurðstofu spítalans .
Þrengri og kuldalegri .
Oftar en ekki er líka stutt í spunann , engin tvö verkefni eru eins .
Hannes fellur inn í umhverfið í flugskýlinu enda er hann partur af teymi Gæslunnar sem bregst við ef vá er fyrir dyrum , hvort sem er á þjóðveginum , upp til fjalla eða úti á rúmsjó .
Allir hafa sitt hlutverk í keðjunni ; flugmenn , sigmenn og læknir .
Hannes vísar mér til afdreps en tilefni heimsóknarinnar er sú staðreynd að honum og fjórum kollegum hans , sem skipta vöktum á milli sín , hefur öllum verið sagt upp störfum frá og með næstu áramótum .
Eftir það verða engir læknar um borð í þyrlum Gæslunnar .
Snýst ekki um kaup og kjör " Þetta snýst ekki um kaup og kjör okkar læknanna .
Við erum allir í öðrum störfum innan heilbrigðiskerfisins og Háskóla Íslands , " útskýrir Hannes .
" Þessi læknavakt kostar hins vegar peninga og á þessum sparnaðartímum er Landhelgisgæslunni gert að velta við hverjum steini í sínum rekstri í þeim tilgangi að draga úr kostnaði .
Niðurstaðan er sú að hætta að vera með lækna í áhöfn þyrlanna .
" Þyrluútköll eru tæplega tvö hundruð á ári og fer læknir með í þau öll .
Að sögn Hannesar eru verkefnin oft þess eðlis að inngrip læknis er ekki nauðsynlegt en ætla má að brýn þörf fyrir lækni sé í 10 til 15% tilvika .
Þar af metur Hannes það svo að aðkoma læknis sé lífsnauðsynleg í 3% tilvika .
Það þýðir að fimm til sex einstaklingar á ári gætu átt líf sitt undir því að læknir sé um borð í þyrlum Landhelgisgæslunnar .
Hannes segir mikilvægi læknis að miklu leyti velta á lengd flugsins .
Sé það bara tuttugu mínútur skipti vera læknis um borð augljóslega minna máli en ef flugtíminn er þrjár klukkustundir , eins og komið getur fyrir þegar sækja þarf veika eða slasaða menn út á rúmsjó .
" Þetta gerir matið í hverju tilviki oft erfitt en því lengra sem flugið er þeim mun meiri er þörfin fyrir lækni , " segir Hannes .
" Í flutningi geta líka komið upp aðstæður sem breyta horfum sjúklings á augabragði .
" Fundum ekki upp sparnaðinn Að þessu sögðu þarf ekki að koma á óvart að Hannes sé andvígur þeirri ráðstöfun að segja læknunum upp og hvetji menn til að endurskoða hana .
" Þetta er óheillaskref .
Við vitum sem er að þörf er á lækni um borð í þyrlunum og þess vegna læt ég í mér heyra .
Annars væri ég að bregðast mínum skyldum sem læknir .
Við Íslendingar fundum ekki upp sparnaðinn .
Búið er að spara í öllum öðrum löndum í kringum okkur en samt hefur þyrlulæknum hvergi annars staðar verið fórnað .
Hættan er líka sú að fari læknirinn komi hann aldrei aftur , " segir hann .
Hannes , kollegar hans og allir þyrluáhafnarmeðlimir hafa gert Landhelgisgæslunni grein fyrir þessu sjónarmiði .
" Stjórnendur eru meðvitaðir um þetta en í þeirra þrengingum er þetta niðurstaðan .
Þeir þurfa að skera niður kostnað .
" Læknunum var upphaflega sagt upp með sex mánaða fyrirvara um mánaðamótin janúar / febrúar á þessu ári en gildistöku uppsagnanna var síðan seinkað til næstu áramóta .
Hannes veltir fyrir sér hvort afturköllun læknisþjónustu um borð í þyrlum sé ekki hreinlega brot á mannréttindum skattgreiðenda í þessu landi .
Fólks sem tekur þátt í því að halda uppi heilbrigðisþjónustu .
" Fái starfsmaður á skattstofunni í Reykjavík hjartaáfall er sjúkrabíll sendur strax á staðinn og honum komið undir læknishendur .
Á togarasjómaður úti á rúmsjó ekki sama rétt ? Auðvitað verður hann sóttur áfram en draga mun úr mögulegri læknisaðstoð við hann á leiðinni á sjúkrahús .
" Dregur úr öryggi sjófarenda Hvernig sem á það er litið hlýtur þessi ráðstöfun að draga úr öryggi sjófarenda á miðunum við Ísland .
Að sögn Hannesar hefur verið rætt um að bráðatæknar leysi læknana af hólmi .
Hann segir það vissulega geta gengið í sumum tilvikum en eftir standi að bráðatæknar séu ekki læknismenntaðir og hafi þar af leiðandi ekki sömu forsendur til að meta aðstæður og bregðast við á staðnum .
Löng hefð er fyrir því að læknar séu í áhöfn þyrla Gæslunnar .
Eldri og smærri þyrlan , TF-SIF , kom til landsins 1985 og sannaði ágæti sitt og notagildi mjög fljótt .
Dæmi um það var þegar níu skipverjum af Barðanum GK 475 var bjargað um borð í hana skömmu eftir að skipið hafði strandað í Dritvík á Snæfellsnesi vorið 1987 .
" Tilkynning um strandið barst Tilkynningarskyldunni í gegnum Loftskeytastöðina í Reykjavík og voru björgunarsveitir kallaðar út á áttunda tímanum í gærmorgun , " sagði í frétt Morgunblaðsins daginn eftir .
" Þær voru komnar á strandstað hálftíma síðar .
Sjötíu til áttatíu manns munu hafa verið við björgunarstörfin og voru menn sammála um að ómögulegt hefði verið að ná skipverjum í land með línu vegna aðstæðna á strandstað .
Þyrla Landhelgisgæslunnar hefði því sannað gildi sitt .
" Sextán ára reynsla Hannes segir menn fljótlega hafa gert sér grein fyrir því að mikilvægt væri að hafa lækni um borð til að taka á móti þeim slösuðu og / eða veiku .
Áhöfnin var í fyrstu tveir flugmenn , stýrimaður og svokallaður spilmaður .
Þessir menn bjuggu hvorki að þekkingu né reynslu til að annast og hlúa að slösuðum og þess vegna var ákveðið að bæta lækni í áhöfnina .
Fljótlega varð til hópur ungra lækna sem skiptu verkefninu á milli sín .
Umsjón með hópnum hafði Ólafur Jónsson , yfirlæknir á gjörgæsludeildinni á Borgarspítalanum .
Hannes var á þessum tíma á leið utan í sérnám í háls- , nef- og eyrnalækningum en strax og hann sneri aftur heim árið 1997 kom hann inn í teymið .
" Ég átti kunningja sem voru að sinna þyrlulækningum á þessum tíma og leist vel á verkefnið .
Síðan eru liðin bráðum sextán ár , " segir hann .
Mikið vatn hefur runnið til sjávar síðan .
Til að byrja með þurftu læknarnir fimm , sem skiptu starfinu á milli sín , að notast við sama búnaðinn , sama gallann og sama hjálminn .
Það hefur breyst til hins betra .
Læknarnir undirgangast nú stífa þjálfun , eins og aðrir í áhöfn , þurfa til dæmis annan hvern mánuð að síga niður í skip og fjallshlíð og á veturna að auki með nætursjónaukum .
Árið 1995 kom stærri þyrlan , TF-LIF , og segir Hannes vinnuaðstöðu um borð hafa gjörbreyst við það .
Mun rýmra sé um veika og slasaða og hægt að taka á móti fleirum .
Hannes býr að mikilli reynslu eftir sextán ár í starfi .
" Menn geta lesið sér til um margt en geta okkar sem höfum sinnt þessu verkefni er eigi að síður að miklu leyti tilkomin vegna reynslu okkar á vettvangi .
Maður lærir ekki að vinna við erfiðar aðstæður , mögulega í vondu veðri og myrkri , nema að reyna það á eigin skinni .
Það eru oft erfið vinnuskilyrði í þyrlu og ég hef stundum líkt þessu við að fella niður aftursæti í jeppa og reyna að athafna sig þar með sjúkling á fullri ferð í myrkri , jafnvel illa slasaðan , " segir Hannes .
Ekki er alltaf hægt að síga niður til hinna slösuðu , hvort sem þeir eru um borð í skipum eða á víðavangi , vegna veðurs eða annarra aðstæðna .
Þá getur reynsla og þekking lækna komið í góðar þarfir við það að leiðbeina þeim sem eru á staðnum við aðhlynninguna .
" Þarna getum við læknarnir verið hvað stærsti öryggisþátturinn .
" Mig langar heim ! Hannes hefur komið að slysum víðsvegar um landið en stundum eru slys metin svo alvarleg að aðstoðar þyrlu er óskað .
Þegar hann keyrir hringinn kringum landið rifjast þau tilvik gjarnan upp fyrir honum .
" Þarna björguðum við þessum eða þarna misstum við þennan .
Það getur tekið á að sjá krossana við veginn og vita hvers vegna þeir eru þar en sem betur fer er oft hægt að bjarga fólki .
Á vettvangi reynir maður að láta tilfinningarnar ekki hafa áhrif á sig , það lærist með reynslunni , en eftir að björgunaraðgerð er lokið verður manni ósjaldan hugsað til þessa fólks .
Maður gleymir því aldrei .
" Hann rifjar sem dæmi upp alvarlegt slys á Hólmavík fyrir mörgum árum , þar sem illa slasaður maður sem lá ósjálfbjarga á jörðinni , horfði í augun á honum og sagði : " Mig langar heim ! " " Oft eru slysin þess eðlis að fórnarlömbin eru illa slösuð og án meðvitundar og því mögulegt að hlutbinda verkefnið , ekki velta fyrir sér hver viðkomandi er , bara sjá til þess að hann komist á sjúkrahús til frekari greiningar og meðferðar .
Þess vegna var skuldbindingin að koma viðkomandi heim , yfirþyrmandi , " segir Hannes .
Þegar inn í þyrluna var komið þurfti að svæfa manninn , barkaþræða , koma fyrir brjóstholskera og framkvæma fleiri smærri aðgerðir sem varla hefði verið á færi annarra en læknis .
Allt fór vel að lokum og maðurinn náði fullri heilsu .
Ekki er sjálfgefið að allir verði svo heppnir .
