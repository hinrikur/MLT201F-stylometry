Það verða stórstjörnur sem leiða innlenda dagskrárgerð hjá RÚV í vetur .
Meðal þátta sem sýndir verða eru teiknimyndaþættir byggðir á sögum Hugleiks Dagssonar og honum til aðstoðar við dagskrárgerðina er Sigurjón Kjartansson .
Þá eru margir spenntir fyrir þáttum um íslenskt mál sem Brynja Þorgeirsdóttir og Bragi Valdimar Skúlason stjórna og feðginin Lára Ómarsdóttir og Ómar Ragnarsson skella sér í einhvers konar Stiklu-bíltúr um landið og upplifa ævintýri á landsbyggðinni saman .
Hjónin Víkingur Heiðar Ólafsson og Halla Oddný Magnúsdóttir munu leiða áhorfendur í allan sannleik um klassíska tónlist í þáttunum Útúrdúr og kynna hana á aðgengilegan hátt fyrir leikum og lærðum .
Bæði munu þau spjalla við sérfræðinga í tónlistinni sem og áhugamenn .
Önnur ný þáttaröð er á dagskrá í vor en í átta þáttum ræðir Þóra Arnórsdóttir við konur sem hafa verið frumkvöðlar á ýmsum sviðum .
Af fleiri nýjum þáttum má geta þess að í vetur verður farið yfir lífshlaup Ladda og sér Gísli Einarsson um þáttargerð .
Verður þátturinn ekki í ósvipuðum dúr og þættirnir um Hemma Gunn voru , þar sem atriði úr safni sjónvarps eru skoðuð og rætt við samferðafólk skemmtikraftsins .
Listakokkurinn Ebba Guðný Guðmundsdóttir mun þá spreyta sig í fyrsta skipti á eldamennskunni í sjónvarpi .
Þættir í hennar nafni hefjast í febrúar .
Ekki er enn ljóst hver mun taka við Agli Helgasyni með umræðuþátt á sunnudögum .
