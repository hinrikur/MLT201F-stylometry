Í dag finnst varla sá maður sem grúfir sig ekki reglulega yfir tölvu eða farsíma með tilheyrandi óþægindum í öxlum og baki .
Sérfræðingar í heilbrigðiskerfinu finna fyrir aukningu á slíkum vandamálum á degi hverjum og það sorglegasta við þessa þróun er að börn greinast með slík einkenni í auknum mæli .
Margir eru hreinlega hættir að horfa upp heilu og hálfu dagana og það er uggvænlegt að ganga inn í menntaskóla nú til dags og sjá hversu hratt hlutirnir hafa breyst .
Mér finnst fólk beygja sig meira eftir því sem skjárinn er minni og flest venjulegt fólk notast við tiltölulega litla skjái .
Það er t.d. allt öðruvísi líkamsstelling hjá einstaklingi sem les tölvupóst af litlum farsíma en hjá þeim sem les póstinn sinn af risastórum skjá .
Ég hef sjálfur rekið mig á þetta vandamál við mín störf fyrir framan tölvuna og nú sit nú meira að segja í skringilegri rækjustellingu uppi í sófa við skrif á þessum pistli .
Eftir fjölmarga tíma í sjúkraþjálfun og hjá kírópraktor ( sem hjálpaði mikið ) áttaði ég mig á að lausnin var einföld .
Ég hækkaði upp skrifborðið mitt í vinnunni og henti skrifstofustólnum aftur niður í geymslu .
Nú stend ég við vinnuna allan daginn og mér líður miklu betur í kjölfarið .
Hugsið bara út í þetta , það hlýtur að vera mun eðlilegra frá náttúrunnar hendi að standa við vinnuna allan daginn og setjast svo niður til að hvíla sig .
Það er eitthvað öfugsnúið og ónáttúrulegt við það að sitja allan daginn og standa síðan upp til að hvíla sig .
Ég sé fyrir mér uppstrílaða skrifara við konungshirðir í gamla daga sem rituðu handrit með fjaðurpenna í hendi fyrir framan skriftarpúlt .
Það hlýtur að vera einhver ástæða fyrir því að þessir menn stóðu ávallt við vinnu sína og því hef ég ákveðið að taka þessa menn mér til fyrirmyndar .
Ég hvet ykkur til að gera það sama en þið megið samt alveg láta hárkolluna og fjaðurpennann eiga sig .
Jón Heiðar Gunnarsson 