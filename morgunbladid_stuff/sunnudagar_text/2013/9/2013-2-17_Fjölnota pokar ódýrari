Maður sér fleiri og fleiri með fjölnota poka , " segir Róbert A. Skúlason , verslunarstjóri Bónuss á Smáratorgi .
Hann telur að það færist í aukana að fólk noti fjölnota innkaupapoka .
" Við merkjum það ekki á minni sölu á plastpokunum en maður sér sífellt fleiri með þessa fjölnota poka í innkaupakerrunum .
Ég held að það sé meira um þá núna en fyrir nokkrum árum .
" Hjörtur Fjeldsted , vaktstjóri hjá Krónunni í Árbæ , tekur undir þetta og segist verða var við að frekar margir taki fjölnota poka með sér út í búð .
" Það kemst um það bil tvöfalt meira í fjölnota pokana heldur en plastpokana .
Þeir eru líka betur byggðir svo þeir slitna síður , " segir Hjörtur .
Fjölnota pokar séu því fljótir að borga sig upp og nokkuð ljóst að það sé mun hagstæðara að nota fjölnota poka heldur en kaupa plastpoka í hverri ferð .
Kostir einfaldra breytinga Spara má töluverða fjármuni og leggja sitt af mörkum til umhverfisverndar með því að gera einfaldar breytingar á daglegu lífi .
Til dæmis felur plastpokanotkun í sér gríðarlega sóun , bæði út frá umhverfislegu sjónarmiði og fjárhagslegu .
Samkvæmt bæklingi sem gefinn var út af Landvernd og umhverfisráðuneyti árið 2008 og ber nafnið Skref fyrir skref , telja sérfræðingar að Íslendingar noti um 16 milljónir plastpoka á ári .
Það gerir um 125 poka á heimili , en gera má ráð fyrir að talan hafi lækkað á liðnum árum með aukinni notkun fjölnota poka .
Venjulegur plastpoki hefur langan niðurbrotstíma í náttúrunni að ógleymdum kostnaðinum við að kaupa plastpoka í hverri innkaupaferð .
Fjölnota innkaupapokar eru vafalítið mun hentugri til þess að bera vörur heim úr búðinni heldur en hinir hefðbundnu plastpokar sem seldir eru við kassann í verslunum .
Tíu pokar á viku kosta 10.400 á ári Plastpokar sem seldir eru við afgreiðslukassa í verslunum kosta jafnan 20 krónur stykkið .
Ef farið er í stóra innkaupaferð má gera ráð fyrir að þurfa nokkra poka .
Sé miðað við tölur sem teknar voru saman 2008 um að hvert heimili noti að meðaltali 125 plastpoka á ári er kostnaðurinn við pokakaupin 2.500 krónur árlega .
Fyrir fjölskyldu sem gerir stórinnkaup tvisvar í viku og kaupir til þess fimm poka í senn fer kostnaðurinn upp í 10.400 krónur árlega .
Verð á fjölnota pokum er mismunandi , allt eftir gæðum , þykkt og vörumerki .
Í flestum matvöruverslunum má fá fjölnota poka .
Í Bónus kostar slíkur poki 179 krónur , í Krónunni kostar pokinn 198 krónur og í Víði má fá fjölnota poka á 250 krónur .
Margir verða uppiskroppa með poka til að setja í ruslafötuna þegar skipt er yfir í fjölnota poka .
Það má leysa með því að kaupa poka á rúllum .
Rúlla með 25 gráum ruslapokum í sömu stærð og innkaupapokar kostar 379 krónur ( í Krónunni ) eða um 15 krónur stykkið .
