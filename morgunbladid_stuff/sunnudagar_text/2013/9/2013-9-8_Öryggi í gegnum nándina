Guðbrandur Árni Ísberg sálfræðingur er höfundur bókarinnar Í nándinni – Innlifun og umhyggja , en þar fjallar hann um það sem hann segir vera kjölfestu hamingjunnar : nærandi og örugg tengsl við annað fólk .
" Síðustu áratugina hafa rannsóknir leitt í ljós að aðaluppsretta hamingjunnar eru örugg og nærandi tengsl við annað fólk , " segir Guðbrandur Árni .
" Til að ná slíkum tengslum þurfum við hins vegar að geta upplifað nánd með öðrum , en nándin er það ástand þegar við upplifum öryggiskennd , finnst við geta verið við sjálf og sagt það sem okkur býr í brjósti .
Í nándinni gerast ýmsar efnabreytingar í heilanum og líkamanum .
Framleiðsla á streituhormónum minnkar á sama tíma og framleiðsla á efnum eins og oxítósíni , sem stundum er kallað tengslahormónið , eykst .
Meðan þessi efnagrautur er í gerjun inni í okkur finnum við hvernig kvíði og aðrar óþægilegar tilfinningar minnka og vellíðan og gleði koma í þeirra stað .
Í þessu ástandi líður okkur vel , við finnum til löngunar til að leika okkur og gera skemmtilega hluti með öðrum .
Það er því engin furða að nándin er aðaluppspretta hamingjunnar .
" Þú tileinkar bókina móður þinni , Halldóru Kolka Ísberg , sem veitti þér mikið öryggi .
Hvernig mamma var hún ? " Mamma var greind og umhyggjusöm kona með jákvæða lífssýn og yndislegan húmor .
Þess utan hafði hún einstakt jafnaðargeð sem ég dáist að enn þann dag í dag .
Henni tókst að festa í huga mínum þá vissu að ég væri þess verður að vera elskaður eins og ég er , en það er mikilvægasta veganestið sem foreldrar geta gefið börnum sínum .
Freud , sem var mjög karllægur blessaður , sagði einhvern tíma að drengir sem væru augasteinar móður sínnar upplifðu sig alltaf sem sigurvegara .
Ég vil orða þetta þannig að börn sem alast upp við gott atlæti upplifi sig sem litla prinsa og prinsessur í jákvæðri merkingu þess orðs .
" Hvenær fórstu fyrst að velta fyrir þér samskiptum fólks ? " Ég var enn í barnaskóla þegar þær pælingar byrjuðu .
Aðalástæðan var sú að pabbi átti við áfengisvandamál að stríða og á þeim tíma var mikil skömm tengd áfengissýki , helst átti ekki að tala um hana .
Ég var oft að velta því fyrir mér hvað ég mætti segja og við hvern .
Á unglingsárum var ég í stórum vinahópi , við vorum eiginlega eins og fjölskylda , og þegar ágreiningur kom upp íhugaði ég vandlega hvernig best væri að taka á honum .
En ég var ekki með hugann við sálfræði sem starf heldur ætlaði ég að verða náttúrufræðingur og skrifaði reyndar tvær " bækur " um náttúruna þegar ég var tólf og fjórtán ára .
Mig langaði til að verða eins og David Attenborough .
Smám saman fór áhuginn á náttúrinni og samhengi hlutanna að snúast upp í athuganir á manninum .
Í menntaskóla ákvað ég svo að verða sálfræðingur .
" Fólk í endalausu sorgarferli Nú geta samskipti fólks verið ákaflega erfið og þú færð örugglega margt fólk til þín sem glímir við samskiptavandamál .
Hvaða ráð gefurðu fólki ? " Áður en að nokkrum ráðum kemur fer ég vandlega með skjólstæðingi mínum yfir hvað það er í sambandinu sem veldur vanlíðan .
Samband er sköpunarverk tveggja einstaklinga og þegar um tvo fullorðna einstaklinga er að ræða er ekkert sem heitir fórnarlamb og böðull heldur tveir jafnréttháir einstaklingar sem í sameiningu bera ábyrgð á sambandinu .
Það sem oftast veldur sárindum í samböndum er ofbeldi eða vanræksla í einhverri mynd .
Ofbeldi drepur sköpunarverkið , sambandið , á meðan vanrækslan , sem oft kemur fram í meðvirkni með ofbeldisaðilanum , leyfir ofbeldinu að vinna sitt verk .
Að lokum kemur að þeim punkti að sambandið er orðið svo veikburða vegna vanlíðunar og óöryggis að einstaklingarnir fara að fjarlægjast hvor annan .
Þegar þarna er komið sögu athuga ég með skjólstæðingnum hvað í hans eigin hegðun veikir sambandið .
Oftast er það vanræksla því ofbeldisfólk leitar sjaldnar aðstoðar því það tekur ekki ábyrgð á sambandinu , lítur á sig sem fórnarlamb og kennir hinum aðilanum um .
Ráðin byggjast á því að athuga hvort skjólstæðingur minn telji sig hafa gert það sem hann getur til að bjarga sambandinu .
Telji hann svo vera er mitt ráð að slíta sambandinu því einstaklingur heldur ekki uppi sambandi sem tveir koma að .
Þegar skjólstæðingar fara eftir þessum ráðum fylgir því oftast mikill léttir þó að sorg sé líka alltaf inni í myndinni því um leið og einhverju sem var gott lýkur fylgir því söknuður .
Telji skjólstæðingur minn að hann geti bætt um betur í sambandinu förum við yfir hvernig hann geti reynt að koma hinum aðilanum í skilning um hvað í hans fari veldur skjólstæðingnum sárindum og kvíða í samskiptunum .
Stundum tekst það vel og þá kemst aftur líf í sambandið .
Rót samskiptavanda er oftast að finna í barnæskunni .
Sem börn erum við mjög sjálflæg og þegar einhver er vondur við barn þá er því eiginlegast að líta fyrst í eigin barm og hugsa : Það hlýtur að vera eitthvað að mér .
Það er hræðilegt að hitta fullorðið fólk sem var alið upp við vanrækslu , var beitt ofbeldi eða varð fyrir einelti , því það fær gjarnan þá hugmynd að það sé ekki þess virði að vera elskað .
Stundum kemur slíkt fólk til mín af því að það heldur að það sé þunglynt en oft er það ekki þunglynt heldur í endalausu sorgarferli yfir einhverju sem gerðist fyrir mörgum árum .
Þá þarf ég að hjálpa þessu fólki að komast í tengsl við tilfinningar sínar í gegnum nándina og gefa því þá upplifun að gegnt því sitji manneskja , í þessu tilviki ég , sem hlusti á það , virði það og styðji .
Þetta hjálpar fólki til að komast í tengsl við tilfinningar sínar og setja hluti í samhengi .
Ef við erum ekki meðvituð um af hverju við erum eins og við erum er erfitt að takast á við vandamál og átta sig á hvað maður þarf að gera öðruvísi til að líða betur og hvernig maður eigi að breyta framkomu sinni gagnvart ákveðnu fólki þannig að það vaði ekki yfir mann .
" Ekki hægt að skapa nánd á facebook Er eitthvað í nútímasamfélagi sem truflar nándina meira en annað ? " Já , hraði og óhóflegar kröfur trufla nútímamanninn mjög mikið því þær gera okkur stressuð en streita minnkar hæfni okkar til að upplifa nánd .
Sömuleiðis geta rafrænir miðlar , eins og til dæmis facebook , dregið úr hæfni okkar til nándar .
Við mennirnir erum afurð mjög langrar þróunarsögu og heili okkar er forritaður til að fá upplýsingar um annað fólk þegar við stöndum frammi fyrir því augliti til auglitis .
Þá horfumst við í augu , sjáum líkamstjáningu og hlustum á raddblæ þess sem við ræðum við .
Rafrænir miðlar gera okkur auðveldara að fá upplýsingar frá fólki en við erum ekki í raunverulegri nánd við það því nærveruna skortir .
Ég man eftir sjónvarpsþætti þar sem talað var við rúmlega tvítugan pilt sem átti 500 vini á facebook en aðalumkvörtunarefni hans var : Ég er einmana .
Það er umhugsunarvert að eiga alla þessa svokölluðu vini en vera samt einmana .
Það er ekki hægt að skapa nánd í gegnum facebook þar sem við sjáum bara stafi .
Og af því það skapast ekki nánd þá stendur samkenndin höllum fæti og því er auðvelt , ef maður verður ósammála einhverjum , að ausa út úr sér svívirðingum sem maður myndi aldrei við hann segja augliti til auglitis .
" Ást við fyrstu sýn Í lok bókar þakkar þú eiginmanni þínum og segir að hvergi sé hamingja þín meiri en í nándinni með honum .
Hver er maðurinn þinn ? " Hann heitir Bjarni Viðar Sigurðsson leirlistarmaður .
Við kynntumst á skemmtistað fyrir mörgum árum .
Það var í raun og veru ást við fyrstu sýn .
" Þú trúir þá á ást við fyrstu sýn ? " Já , ég geri það .
Það að vera ástfanginn af einhverjum er samt ekki það sama og elska viðkomandi .
Það tekur miklu lengri tíma að elska einhvern .
En það varð strax neisti á milli okkar Bjarna .
Við erum ólíkir að mörgu leyti , ég er meira inn í mig og hann er meira út á við og við eigum ólíkan bakgrunn .
Það eru tæp tuttugu ár síðan við kynntumst og frá þeim tíma höfum verið mikið saman í nándinni .
Við erum bestu vinir hvor annars .
Okkur finnst gaman að hlæja og fíflast og getum eytt heilu kvöldunum í að tala saman um lífið og tilveruna og hugðarefni hvor annars .
Ég er mjög lánsamur .
Í upphafi átti ég móður sem veitti mér öryggi í gegnum nándina og svo fékk ég áframhaldandi öryggi með Bjarna , en þau mamma urðu miklir vinir .
" Hefur þú sem sálfræðingur velt því fyrir þér hver sé tilgangurinn með lífinu ? " Ég er sammála Dalai Lama sem segir að tilgangur lífsins sé að vera hamingjusamur .
Ég vona að þessi bók mín hjálpi þeim sem lesa hana til að gera sér grein fyrir því hvað gerir okkur hamingjusöm og þar er nánd lykilatriði .
Nánd kostar áreynslu af okkar hálfu en hún kostar ekki peninga og hún eykur hamingjuna .
" 