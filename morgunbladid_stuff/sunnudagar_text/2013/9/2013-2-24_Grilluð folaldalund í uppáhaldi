Hjónin Eva Ósk Elíasdóttir og Davíð Kristinsson heilsuþjálfari á Akureyri leggja mikla áherslu á holla og góða næringu .
Þau borða aðeins " hreint " fæði – venjulegan , góðan mat – og kaupa aldrei tilbúna rétti heldur útbúa sjálf sína eigin " skyndirétti " .
Skapti Hallgrímsson skapti@mbl.is Davíð og Eva eiga fyrirtækið Heilsuþjálfun á Akureyri og lifa samkvæmt þeim boðskap sem þar er predikaður .
" Venjulegur " matur er á borðum ; lambakjöt , nautakjöt , hrossa- og folaldakjöt , fiskur , kjúklingur og grænmeti .
Tilbúnir réttir koma hins vegar aldrei inn fyrir hússins dyr eða önnur slík unnin vara .
" Þetta er dæmigerður laugardagsmatur hjá okkur ; við erum yfirleitt með eitthvert gott kjöt í matinn á laugardagskvöldi , " segir Eva við Sunnudagsblað Morgunblaðsins , um folaldalundina sem hún gefur uppskrift að .
" Við lærðum þetta af Friðriki V þegar hann var hér á Akureyri ; hann var reyndar með nautakjöt , en okkur finnst folaldalund , eða hrossalund , betri en nautið , " segir hún .
Hjónin grilla mikið allt árið .
Fólk talar stundum um að það fitni yfir sumartímann vegna grillmatarins , en Eva segir mikinn misskilning að samhengi þurfi að vera þar á milli .
" Grillkjöt er ekki fitandi heldur eru það sósurnar og annað meðlæti sem skiptir máli í því sambandi .
Við borðum til dæmis aldrei sósur .
" Þau nota eins mikið lífrænt hráefni og hægt er , t.d. olíur , grænmeti og ávexti .
Hún segir það vissulega nokkru dýrara en aðra vöru .
" En þegar upp er staðið er ég nokkuð viss um að ekki muni miklu , ef fólk pælir í allri óhollustunni sem margir kaupa til viðbótar við það nauðsynlega .
" Davíð er heildrænn heilsu- og golfþjálfari , auk þess næringar- og lífsstílsþerapisti , frá CHEK-stofnuninni í Bandaríkjunum .
Þau Eva breyttu um lífsstíl fyrir um það bil áratug , að hluta til vegna þess að bæði eru með glúteinóþol .
" Við förum þess vegna t.d. aldrei í bakarí heldur bökum öll okkar brauð sjálf .
" Þau elda líka eins mikið og þau geta frá grunni " og búum gjarnan til risastóra skammta og frystum í plastboxum .
Fólk spyr stundum hvað við séum eiginlega að gera ! Sem dæmi get ég nefnt að þegar við gerum gúllassúpu eru það oft 20 lítrar í einu ! Það er ótrúlega handhægt og fljótlegt að geta gripið til þess þegar lítill tími er til að elda .
Þetta er okkar skyndibiti ...
" Davíð heldur reglulega námskeiðið 30 daga hreinsun á mataræði – sjá 30.is – bæði á Akureyri og í Reykjavík , þar sem hann bendir áhugasömum á leiðir í rétta átt að bættum lífsstíl og betri líðan , eins og hann orðar það .
Davíð verður t.d. í Lifandi markaði í Reykjavík mánudaginn 4. mars .
GRILLUÐ FOLALDALUND Folaldalund , krydduð með pipar og sjávarsalti , grilluð eftir smekk .
Þegar kjötið er borið á borð setjið ofan á bitana klettasalat ( rucola ) , ferskan parmesan , lífræna kaldpressaða ólífuolíu og sítrónusafa .
Sætar kartöflur í ofni : Skerið sæta kartöflu í litla bita , setjið í eldfast mót , hellið lífrænni kaldpressaðri ólífuolíu yfir , stráið oreganó yfir , pressið hvítlauksgeira eftir smekk og blandið saman við .
Setjið inn í ofn í 50-60 mín við 200° Gufusoðið brokkolí borið fram með .
HRÁKAKA Dásamleg hrákaka með berjafyllingu 1 bolli valhnetur eða pekanhnetur 1 bolli döðlur ¼ bolli lífrænt kakó ½ bolli kókosmjöl ½ tsk sjávarsalt ½ bolli apríkósur 1 msk appelsínubörkur Öllu blandað vel saman í matvinnsluvél , þrýstið deiginu niður í form .
Setjið í frysti í smástund .
Fylling 1 bolli blönduð frosin ber 1 msk agavesíróp Allt sett í pott og soðið þangað til berin eru maukuð .
Setjið blönduna ofan á botninn og frystið .
Súkkulaði ofan á 1 dl kókosolía 1 dl lífrænt kakó ½ dl agavesíróp Bræðið kókosolíuna í vatnsbaði , hrærið öllu saman og smyrjið ofan á kökuna .
Frystið , best er að skera kökuna frosna og njóta .
Gott er bera kökuna fram með niðurskornum ávöxtum , einnig má bera hana fram með rjóma eða ís .
