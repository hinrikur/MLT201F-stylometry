Victoria Beckham sýndi tískulínu sína fyrir næsta haust á tískuvikunni í New York sem er nýlokið .
Línan er allt öruvísi en fólk á að venjast af henni og undirrituð fékk gæsahúð og hugsaði með sér að nú væri hún búin að slá í gegn .
Ég dáist að Victoriu Beckham , jafnvel þótt hún spari brosin og gefi ekki sérstaklega mikið af sér .
En hverjum myndi ekki líða svona í hennar stöðu , með alla þessa krakkahrúgu , eiginmann sem virðist gera lítið annað en að sitja fyrir á nærbrókunum , óþolandi aðstoðarfólk , endalausar ásakanir um átröskun , stöðugan þeyting á milli landa , búferlaflutninga , rifrildi við fyrrverandi meðlimi Spice Girls og ofan á allt kemst hún ekki ein út í sjoppu því alls staðar eru ljósmyndarar sem fylgja henni eftir .
Á svona augnablikum er ekkert annað í stöðunni en að setja bara upp sólgleraugu og fýlusvip ...
Í nýjustu línunni er mikið næmi í sniðagerð og Beckham hefur gott lag á því að raða fötum saman .
Hún hefur einnig ákveðið innsæi þegar kemur að litum og hvernig best er að púsla þeim .
Þetta sést best á klæðaburði hennar sjálfrar .
Klæðaburður hennar hefur þróast fallega síðasta áratuginn .
Hún byrjaði í magabol með aflitað hár , með allt of mikla sólbrúnku og of stóra sílikonpúða ( sem settir voru yfir vöðva ) yfir í að skarta venjulegum " mömmubrjóstum " með sítt hár í vönduðum og elegant frúarfötum .
Það verður reyndar að taka mið af því að frú Beckham er að eldast ( eins og við hinar ...
því miður ) og skinkulúkkið gæti hafa verið byrjendamistök .
Fyrri fatalínur frú Beckham hafa verið klæðskerasniðnar á konur sem eru eins og hún í vextinum .
Það gerði það að verkum að kúnnahópurinn varð þröngur .
Ríku konurnar sem eiga peninga fyrir Beckham-kjólum ( og fitusogi ) fundu sig fæstar í níðþröngum " pensil-kjólum " með bera handleggi og á 12 cm hælum .
Nýja línan er af allt öðrum toga sem mun gera það að verkum að allskonar konur muni njóta sín í henni .
Það er kannski vegna skinkuáranna sem frú Beckham hefur átt erfitt uppdráttar í tískuheiminum .
Hennar fyrsta hönnunarvinna var að gera gallabuxnalínu fyrir Rock & Republic árið 2004 .
R & R var mjög heitt gallabuxnamerki , svo heitt að undirrituð fékk sér einar slíkar þótt þær væru ekki til í réttri stærð í búðinni .
Af einhverjum bjartsýnisástæðum náði ég að troða mér í þær inni í mátunarklefanum en þær voru svo þröngar að ég óttaðist alltaf að þær myndu springa utan af mér ef ég færi í þeim út úr húsi .
Sem gerði það að verkum að ég gerði fátt annað en að máta þær heima til að tékka á því hvort ég væri ekki örugglega búin að grennast pínulítið .
Þar sem ég hef aldrei átt vigt notaði ég R & R-gallabuxurnar sem viðmið og blótaði alltaf jafn mikið þegar björgunarhringurinn flæddi yfir buxnastrenginn eins og enginn væri morgundagurinn .
R & R-buxurnar mínar voru lágar í mittið með " bootcut " -sniði .
Þegar sá dýrðardagur rann upp að ég komst í buxurnar , gat andað í þeim og sest , voru " skinny jeans " komnar í tísku .
martamaria@mbl.is 