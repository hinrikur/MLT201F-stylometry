Skáldsaga Auðar Jónsdóttur , Ósjálfrátt , sem kom út fyrir tæpu ári , varð ein af metsölubókum þess árs , fékk afar góða dóma og hreppti Fjöruverðlaunin .
Skáldsagan , sem er þroskasaga ungrar konu , byggist á atburðum úr lífi höfundar og við sögu kemur fjölskylda hennar , þar á meðal afi hennar Halldór Laxness og amma Auður Sveinsdóttir .
Móðir Auðar , Sigríður Halldórsdóttir , er einnig mjög áberandi persóna í bókinni og af skrifum Auðar mátti ráða að hún teldi að hin skarpgreinda og vel pennafæra móðir sín hefði átt að leggja fyrir sig ritstörf .
En hvað finnst móður hennar , Sigríði Halldórsdóttur , um það að hafa verið gerð að persónu í mjög opinskáu og vinsælu skáldverki ? " Ég er mjög ánægð með bókina og ekki ósátt við neitt sem stendur þar , " segir Sigríður .
" Ég kem við sögu í annarri skáldsögu Auðar , Fólkinu í kjallaranum , þannig að ég var orðin nokkuð sjóuð þegar Ósjálfrátt kom út .
Auður bjó í Kaupmannahöfn þegar hún var að skrifa Fólkið í kjallaranum og ég heimsótti hana þangað .
Hún las upp fyrir mig fyrsta kaflann í bókinni og var búin að lesa í fimm mínútur þegar ég sagði : Þú skalt loka þessari bók og ekki láta mig sjá hana fyrr en þú gefur mér eintak í jólagjöf .
Ég geri mér mætavel grein fyrir því að ef ég ætlaði mér að ritskoða verk Auðar dóttur minnar gæti ég eyðilagt hana sem rithöfund .
Ég veit að hún hefur rithöfundablóð og verður að fá að skrifa það sem hún vill .
Ég hef engu að tapa í því sambandi .
Þegar Ósjálfrátt kom út mætti ég stundum á upplestrarkvöld til að hlusta á Auði lesa upp úr bókinni .
Þá gerðist það stundum að konur komu til mín og sögðu : Mikið hefur þetta verið hræðilegt heimilislíf hjá ykkur ! Mér fannst þetta óþægilegt og óþarfi af fólki að vorkenna okkur .
" Í bókinni ert þú svipmikil og litrík manneskja og þér er lýst af mikilli hlýju , en þarna eru líka harkalegar lýsingar sem snúa að drykkju og ýmiss konar áföllum og átökum .
Snertu þær lýsingar þig ekki ? " Auðvitað , enginn vill rifja upp andstyggilega hluti .
Ég kom stundum illa fram og gerði ljóta og leiðinlega hluti , eins og aðrir .
Það eina sem ég get gert varðandi það er að segja börnunum mínum að ég elski þau .
Þeim hefur öllum fjórum gengið bara nokkuð vel í lífinu .
" Vonlaust að gefa út bók Þú hefur starfað sem pistlahöfundur og þýðandi , en áttu skáldverk eftir þig í skúffum ? " Ég á ekkert í skúffum .
Ég er svo órómantísk og jarðbundin manneskja að skáldsaga eftir mig yrði hryllilega leiðinleg .
Ég er alin upp í húsi rithöfundar sem var í mínum augum eðlilegt umhverfi .
Þar af leiðandi fannst mér ekkert einkennilegt þegar stelpan mín , hún Auja , fór að skrifa , en mér fannst líka sjálfsagt að vera stikkfrí .
Mér finnst hins vegar gaman að skrifa stutta pistla , sérstaklega ef ég er að skrifa um efni sem ég get leikið mér með meira í gríni en alvöru .
Jafnvel þótt ég hefði haft einhverja skáldgáfu hefði verið vonlaust fyrir mig að gefa út bók , ég hefði alltaf staðið í skugga föður míns .
Viðkvæðið hefði verið : Þarna er Sigríður Laxness að rembast .
Auður dóttir mín stríddi um tíma við sama viðhorf : Heldurðu að þú sért eitthvert Nóbelsskáld ? " Lestu mikið ? " Ég er alæta á bækur og las strax mikið sem krakki .
Ég varð ung móðir , rúmlega tvítug þegar Auður fæðist og svo komu tvö önnur börn fyrir þrítugt og síðan lítil dóttir eftir fertugt .
Það var ekki mikill tími til að lesa með fullt hús af börnum .
Ég bar ábyrgð á svo mörgu og lífið æddi áfram .
Ég reyndi samt að lesa eins mikið og ég gat á þeim tíma .
Ég les ennþá mjög mikið og var til dæmis að lesa Gerplu í fyrsta skiptið í vetur .
Ég hafði aldrei lesið hana áður .
Það var afskaplega skemmtilegur lestur .
Ég er ekkert of upptekin af verkum pabba en les þau mér til ánægju eins og verk annarra góðra rithöfunda .
Ég hef aldrei lesið Skáldatíma en flestar skáldsögur hans hef ég lesið og þar hefur Sjálfstætt fólk verið í uppáhaldi .
Ég hef átt erfitt með Heimsljós og Ólaf Kárason því ég vorkenni honum svo mikið og hugsa : Guð minn almáttugur , aumingjans barnið ! En ég veit að þessar lýsingar eru ekki skáldskapur heldur staðreyndir lífsins .
Svona var farið með börn og manneskjur hér áður fyrr .
Það átakanlega er kannski að skáldskapurinn er alveg sannur .
Mér þykir mjög vænt um margt sem kemur fram í skrifum pabba og ég þekki úr hans persónu .
Mér þykir til dæmis óskaplega vænt um Kvæðakverið því þar er ýmislegt sem minnir mig á tengsl mín við pabba , þótt hann hafi ekki verið að yrkja til mín .
Pabbi var óskaplega tilfinningaríkur og viðkvæmur maður .
Hann gat til dæmis klökknað við það eitt að sjá fugl úti í móa .
Svo átti hann aðra hlið og þar var hann fylginn sér í útgáfumálum .
Það er mjúka hliðin á honum sem mér þykir svo vænt um .
Pabbi hafði mikið innsæi og það var hægt að treysta honum fyrir leyndarmálum , sem var mikilvægt fyrir mig sem unga stúlku .
Ég gat líka alltaf talað við hann eins og góðan félaga .
Svo gat hann verið alveg óskaplega fyndinn og það var sérstaklega gaman að ferðast með honum .
" Eyðilagði Nóbelsræðuna Hvernig var heimilislífið á Gljúfrasteini ? " Pabbi var orðinn tæplega fimmtugur þegar ég fæddist og á þeim tíma var uppgangur hans sem mestur þannig að heimilishald var mjög ólíkt því sem þekktist hjá öðrum .
Helst minnti þetta á það að búa í sendiráði því gestakomur voru miklar og einnig voru miklar fjarvistir foreldra og þá hans sérstaklega .
" Hvaða máli skipti það fyrir pabba þinn að eiga konu eins og mömmu þína ? " Öllu , held ég .
Hann var duglegur og nákvæmur í því sem hann tók sér fyrir hendur , sem voru ritstörf , en hann gerði heldur ekkert annað .
Mamma gekk í öll störf .
Hún vann fyrir hann , skrifaði upp handrit hans og las þau yfir , skúraði og skrúbbaði og var svo að rjúka í bæinn til að kaupa í boð og veislur .
Hann gerði strangar kröfur um að heimilið væri í toppstandi og fötin hans urðu alltaf að vera hrein og vel pressuð .
" Stundum er sagt að miklir listamenn séu sjálfhverfir .
Átti það við um hann ? " Já , það er engu logið upp á blessaða listamennina í þeim efnum .
Auðvitað var pabbi sjálfhverfur .
Hann vildi að fólk bæri virðingu fyrir tíma hans og léti hann í friði þegar hann var að skrifa .
Hann vildi stjórna lífi sínu og fara eigin leiðir þótt hann væri kvæntur maður með börn .
Tvisvar á ári fór hann og var langdvölum erlendis , á haustin og á vorin , en var heima á sumrin .
" Manstu eftir því þegar hann fékk Nóbelsverðlaunin ? " Það er ein af fyrstu minningum mínum , ég var þá fjögurra ára .
Það var stórt útvarp í leðurhulstri í borðstofunni og ég man að það voru allt í einu voðaleg læti í símanum og alls konar fólk kom heim .
Svo var kveikt á útvarpinu og þá var pabbi að þakka fyrir sig á sænsku .
Ekki löngu eftir þetta vorum við Guðný systir og lítil frænka okkar einar heima að leika leikrit í stofunni .
Pabbi átti mjög stórt segulbandstæki sem við kveiktum á og á spólunni heyrðist pabbi tala á sænsku .
Við tökum bara yfir þetta , sögðum við hver við aðra og lékum leikrit yfir allt efnið .
Á spólunni var Nóbelsræðan hans pabba og við eyðilögðum hana .
Pabbi komst aldrei að þessu því sem betur fer fyrir okkur stelpurnar bilaði tækið stuttu seinna og því var hent á haugana .
" Töffaralegt yfirborð Var stundum erfitt að vera dóttir Nóbelsskálds og fannstu kannski stundum fyrir því að fólk væri að snobba fyrir þér ? " Ég held að ég hafi oft misskilið vingjarnleika fólks .
En svo var líka annað og það var að þegar við Guðný systir mín vorum börn urðum við fyrir töluverðu aðkasti frá öðrum krökkum sem kölluðu til okkar : Pabbi þinn er klikkaður kall sem situr bara og gerir ekki neitt eða : Pabbi þinn er kommi og mamma þín er helvítis hommi .
Þessir krakkar vissu ekkert hvað orðin þýddu .
Við Guðný urðum að brynja okkur mjög ungar og koma okkur upp töffaralegu yfirbragði .
Þetta var erfitt þegar við vorum börn því okkur þótti auðvitað jafnvænt um pabba okkar og hinum krökkunum um pabba sinn .
" Var erfitt að horfa upp á það þegar honum fór að hraka andlega ? " Það er örugglega erfitt fyrir alla að horfa upp á foreldra sína verða hjálparvana .
Pabbi veiktist fyrr en við í fjölskyldunni og aðrir gerðu sér grein fyrir .
Sumt fólk getur falið elliglöp , það hefur þannig fas og framkomu að þótt eitthvað sem það segir smelli ekki saman þá hugsar fólk ósjálfrátt með sér að viðkomandi sé bara utan við sig .
Pabbi fékk síðan það sem kallað er málstol og hætti að geta tjáð sig .
Hann sýndi skapgerðarbreytingar á ákveðnu tímabili en yfirleitt var hann ljúfur .
Þetta var langur og erfiður tími .
Mamma var með hann heima en að lokum varð það of erfitt og fólkið á Reykjalundi var svo elskulegt að leyfa honum að vera þar síðustu árin .
Mamma fór svo á svipaðan hátt og hann og hætti loks að geta tjáð sig .
" Slokknaður baráttuandi Faðir þinn skrifaði mikið um þjóðfélagsmál .
Ert þú pólitísk ? " Ég er enn sama vinstrisinnaða manneskjan og ég hef alltaf verið .
Fólkið hennar mömmu var mikið vinstrafólk og móðuramma mín var mikil verkalýðs- og baráttukona en mér var ekki innrætt vinstripólitík í uppeldi mínu , heldur varð ég fyrir áhrifum af því sem ég sá og skynjaði í íslensku umhverfi .
Ég var sextán ára þegar ég gekk í Alþýðubandalagið í Kjósarsýslu .
Þá var staðan á vinstri væng stjórnmála gjörólík því sem nú er .
Það er eins og allur baráttuandi sé slokknaður og enginn nennir lengur að berjast kröftuglega fyrir hagsmunamálum almennings .
Í fréttum var nýlega sagt frá því að þær konur sem lenda í þeirri ógæfu að fá krabbamein verði að eiga 200.000 krónur til að reiða fram .
Hvernig stendur á því að við höfum byggt upp þjóðfélag eins og þetta ? Svo er umræðan oft fáránleg og öfgafull eins og þegar Kári Stefánsson leggur til að Hörpu verði lokað .
Hvar er meðalhófið ? " Hvernig líst þér á ríkisstjórnina ? " Hörmulega , þakka þér fyrir ! Ég hef ekki meira um hana að segja ! " Þú hefur unnið að þýðingum , þýddir meðal annars Bridget Jones eftir Helen Fielding .
Finnst þér það skemmtileg bók ? " Helen Fielding er afar skemmtilegur höfundur og frumkvöðull í skvísubókunum sem önnur hver kona er núna að skrifa .
Ég hef óskaplega gaman af fyndnum bókum og bækurnar um Bridget Jones eru fyndnar .
Önnur bresk skáldkona sem ég hef mætur á er Sue Townsend , höfundur Dagbókanna hans Dadda en þær bækur eru algjör snilld .
Þær hafa svo góðan húmor þessar bresku konur og líka húmor fyrir sjálfum sér .
Íslenskir höfundur mættu gera meira af því að vera ekta fyndnir .
Reyndar grenjaði ég af hlátri yfir Fyrirheitna landinu hans Einars Kárasonar .
Það finnst mér vel heppnuð bók .
" Ætlarðu þér að þýða meira ? " Ég held að enginn nenni að fá mig sem þýðanda .
Ég er mjög nákvæm , ligg yfir hlutunum og vinn hægt og kann ekki á tölvu .
Svo er til svo mikið af spræku og vel menntuðu fólki sem er enga stund að þessu .
" Á móti ellinni Víkjum aðeins að einkalífi þínu .
Hvað viltu segja mér um það ? " Ég var einu sinni gift og það hefur dugað mér .
Við Jón Gunnar Ottósson eignuðumst þrjú börn .
Ég var óskaplega ósjálfstæð þegar ég skildi og kom mér í endalaust klúður í peningamálum og fór á hausinn .
Ég hafði ekkert vit á praktískum hlutum , vissi ekki einu sinni hvað skattaskýrsla er .
Ég held að þetta hafi verið nokkuð algengt hjá konum af minni kynslóð eða kannski var ég bara svona græn .
Ég þurfti að byrja upp á nýtt og er reyndar ennþá ósköp mikill rati í peningamálum og þarf stöðugt að leita til sonar míns um ráð .
En varðandi einkalífið sem þú spurðir um þá var ég í þrjú ár í sambúð með Þjóðverja og eignaðist eina telpu með honum .
Nú á ég vin , Hans Kristján Árnason , og okkur finnst gaman að fara saman í ferðalög og borða saman en nennum ekki að búa saman .
" Hvernig skapgerð hefurðu ? " Ég á til að vera þung og hér áður fyrr átti ég til að detta í þunglyndi .
En ég held að það jafnist út þegar maður verður eldri , ég tala ekki um þegar maður er farinn að nálgast það að verða eldri borgari .
" Hvernig tilhugsun er það að verða eldri borgari ? " Mér finnst það alveg hundleiðinlegt .
Ég man að þegar ég var tæplega fimmtug vorum við vinkona mín svo á móti ellinni að við kveiktum í bók Ericu Jong , Fear of Fifty .
Það er hægt að leika leikrit og segja að ellin sé dásamleg , en það er ekki mín reynsla af ellinni .
Skrokkurinn er stirður og ég er með einhverja samfallna liði , er hvíthærð , verð þreytt í fótunum og sef stundum illa .
Í gamla daga var sagt að fyrstu ellimerkin væru þau að maður vaknaði fyrir allar aldir , hellti upp á kaffi og liti á klukkuna til að athuga hvort ekki væri von á blaðberanum með Moggann .
Ég er að komast á þann stað .
" 