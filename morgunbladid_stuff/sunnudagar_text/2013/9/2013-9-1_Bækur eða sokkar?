Íslenskar bókabúðir eru margar hverjar farnar að minna óþægilega mikið á minjagripaverslanir fyrir erlenda ferðamenn .
Bókaunnandinn gengur inn og sér lopasokka og vettlinga hanga á slá og í hillum eru styttur af lunda og sérkennilegum köllum sem eiga víst að heita íslenskir jólasveinar .
Bókaunnandinn þarf að skima eftir bókunum því þær eru ekki jafn sýnilegar og glingrið sem ætlað er að heilla útlendingana .
Þegar litið er yfir framboðið á bókum í bókaverslunum þá eru nær eingöngu nýjar bækur á boðstólum .
Úrvalið af nokkurra ára gömlum bókum er svo til ekki neitt , nema þá ef um kiljutilboð er að ræða : 2 fyrir 2.000 .
Auðveldlega má finna nýjar erlendar spennubækur en lítið er um nýjar erlendar fagurbókmenntir .
Úrvalið af innbundnum erlendum klassískum verkum er svo beinlínis raunalegt .
Sá sem ætlar sér að kynnast klassískum erlendum verkum með því að fara í íslenska bókabúð er á villigötum .
Er ástandið virkilega þannig að það borgi sig ekki að reka metnaðarfulla bókaverslun þar sem er gott úrval af innlendum og erlendum bókum , nýjum og eldri ? Er það glingrið fyrir ferðamenn sem heldur rekstrinum uppi ? Ansi er dapurlegt ef svo er .
Það er líka ansi snautlegt að þurfa að fara til útlanda til að komast í bókabúð þar sem er almennilegt úrval af bókum .
Þessi þróun er áhyggjuefni og það hvarflar að manni að ekki muni þar verða viðsnúningur .
En er ekki sitthvað bogið við það að bækur komist nálægt því að vera aukaatriði í verslun sem á að heita bókabúð ? Innkaupastjórar bókaverslana eru velviljaðir og vilja sannarlega að úrvalið sé sem mest og best .
Það háir þeim hins vegar mjög í innkaupum og pöntunum hversu lítið plássið er og það fer síminnkandi því lopasokkarnir og vettlingarnir taka æ meira pláss í búðinni .
Netið er sannarlega vettvangur þar sem hægt að er panta þær bækur sem hugurinn girnist , en það jafnast ekki á við að ganga inn í glæsilega bókabúð , líta yfir dýrðina , handfjalla bækur og taka svo upp veskið .
Fara svo hamingjusamur heim með bókapakkann .
