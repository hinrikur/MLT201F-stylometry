Fyrirtækið Apple kynnti í vikunni nýjar vörur í höfuðstöðvum sínum í Cupertino í Kaliforníu .
Líkt og jafnan er með nýjar vörur frá Apple hefur mikið verið fjallað um þær í fjölmiðlum , enda kynnti fyrirtækið tvo nýja síma sem líklegt er að muni njóta mikilla vinsælda á næstu mánuðum .
Sveinn Birkir Björnsson sveinnbirkir@gmail.com Apple kynnti til sögunnar tvo nýja síma í vikunni sem leið .
Annars vegar er um að ræða hágæðasíma í ætt við þá sem við höfum kynnst frá Apple til þessa og mun bera heitið iPhone 5S .
Hins vegar var um óýrari gerð af síma að ræða sem nefnist iPhone 5C .
Þá tilkynntu þeir einnig um nýja útgáfu smátækjastýrikerfisins iOs sem heitir iOS 7 , en það mun drífa öll snjalltæki Apple , bæði iPod touch , iPad og iPhone .
Eins og gefur að skilja hefur mestur styr staðið um nýja flaggskipið , iPhone 5S símann .
Hann mun leysa af hólmi iPhone 5 símann , en framleiðslu hans verður hætt .
Fram til þessa hefur framleiðsla eldri módela haldið áfram , en verið seld ódýrari .
5S síminn tekur talsverðum breytingum frá því sem við þekkjum frá fyrri símum frá Apple .
Má þar helst nefna talsvert betri myndavél , betri vinnslugetu og fingrafaraskanna .
Þá bætist nýr litur við þessa vörulínu Apple , en síminn verður nú fáanlegur í gylltum lit , auk hinna hefðbundnu hvítu og svörtu lita .
Miklar nýjungar Nýja myndavélin er þeim kostum gædd að linsan hefur ljósop & florin ; 2,2 , en fyrri linsur Apple hafa notast við & florin ; 2,4 .
Þótt það hljómi ekki eins og mikill munur , þá gefur stærra ljósop notendum talsvert betri myndir við léleg birtuskilyrði .
Þá hefur Apple bætt við jafnvægisskynjara ( image stablization ) við myndavélina , sem dregur úr hættunni á hreyfðum myndum .
Síðast en ekki síst hefur myndavélin talsvert stærri skynjara sem gerir það að verkum að hægt er að notast við minni díla í myndum en reyndin hefur verið hingað til .
Þá hefur myndbandsupptakan verið bætt talsvert , en nú er hægt að taka myndbönd sem skila allt að 120 römmum á sekúndu , sem gerir það mögulegt að sýna mjög hægar endursýningar án þess að tapa neinu í gæðum .
Með þessum breytingum má reikna með að myndavélin í iPhone 5S standi fyllilega jafnfætis því besta sem þekkist í farsímum .
Apple 5S býður upp á A7-örgjörva sem er talsvert hraðari en A6-örgjörvinn sem prýddi iPhone 5 .
Þá er einnig talsvert öflugra vinnsluminni fyrir grafík í símanum .
Apple fullyrðir að þetta skili síma sem sé allt að tvöfalt fljótari en fyrri sími .
Nýjasta viðbótin við símann er svo fingrafaraskanni , sem gerir leyniorð og aðrar slíkar auðkenningar óþarfar .
Nú þarf einungis að styðja fingri á hnapp til að opna símann , eða til að samþykkja kaup á forritum í gegnum App Store svo eitthvað sé nefnt .
Ódýrari sími fyrir nýja markaði Samhliða 5S símanum kynnti Apple einnig nýja gerð síma sem nefnast iPhone 5C .
C-ið er sagt standa fyrir " colour " þó gárungarnir vilji margir meina að það standi fyrir " China " .
Þessi sími er fáanlegur í nokkrum björtum litum , en síminn er gerður úr plasti , sem er nýjung frá Apple , þar sem iPhone hefur hingað til einungis verið fáanlegur í áli .
Plastnotkunin er til þess hugsuð að draga úr framleiðslukostnaði við símann , en innvolsið er að mestu leyti það sama og prýddi fyrirrennarann iPhone 5 .
Með því að bjóða upp á ódýrari útgáfu af iPhone er Apple að leita leiða til að sækja á nýja markaði og auka hlutdeild sína til að reyna að halda í við útbreiðslu Samsung og annarra Android-síma .
Sérfræðingar telja að Apple sé einkum að leita leiða til að sækja inn á hinn ört vaxandi farsímamarkað í Kína , en þar fjölgar notendum mjög hratt og er eftir miklu að slægjast fyrir Apple , sérstaklega þar sem tekjur fyrirtækisins eru ekki einungis bundnar við símasöluna , heldur einnig forrit sem seld eru í App Store , og afþreyingu sem seld er í gegnum iTunes .
Kínverjar keyptu alls rúmlega 88 milljónir snjallsíma á öðrum fjórðungi þessa árs , samanborið við um 32 milljónir í Bandaríkjunum .
Þrátt fyrir að hér sé um ódýrari útgáfu af iPhone að ræða , mun hann samt sem áður kosta skildinginn .
Síminn verður fáanlegur í Bandaríkjunum á 99 dollara með tveggja ára áskriftarsamningi við símafyrirtæki .
Án áskriftar mun síminn hins vegar kosta 549$ , sem er einungis 100 dollurum minna en iPhone 5S .
Það má því búast við að hér á landi verði einungis um 30 þúsund króna verðmunur á þessum símum , en reiknað er með að verðið hérlendis verði svipað og fyrir núverandi síma .
Apple kynnti nýtt stýrikerfi , iOS7 , fyrir nokkru , en nú er ljóst að allir eigendur nýrri snjalltækja frá Apple munu geta sótt það endurgjaldslaust frá og með 18. september .
Nýja stýrikerfið mun brydda upp á þó nokkrum nýjungum , betri myndavélastuðningi , og nýrri hönnun sem er talsvert frábrugðin iOS6 svo eitthvað sé nefnt .
Hvað var ekki kynnt ? Þrátt fyrir að Apple hafi kynnt til sögunnar tvær nýjar gerðir af iPhone-snjallsímum , áttu margir von á að fyrirtækið hefði eitthvað annað uppi í erminni .
Lengi hefur verið beðið eftir því að iPad-spjaldtölvurnar fengju yfirhalningu , en nær öruggt er talið að stærri gerðin verði færð í heldur minni umgjörð , í líkingu við þá sem iPad mini hefur og A7-örgjörvann sem prýðir nýja símann .
Þá er talið nær öruggt að næsta útgáfa iPad mini muni skarta svokölluðum Retina háupplausnarskjá .
Eins eru margir sem bíða þess enn að Apple kynni snjallúrið iWatch sem hefur verið í þróun um skeið ef marka má orðróm .
Samsung kynnti slíkt úr til sögunnar ekki alls fyrir löngu , en Apple er ekki þekkt fyrir að láta önnur fyrirtæki skjóta sér ref fyrir rass þegar kemur að því að kynna nýja tækni á markað .
Þá bólaði ekkert á nýjungum fyrir Apple TV , en framleiðendur bíða spenntir eftir því að næsta uppfærsla á því vinsæla tæki verði kynnt , en flestir telja að tími sé til kominn að Apple opni fyrir möguleikann fyrir þriðja aðila til að framleiða forrit fyrir tólið .
Eins voru engar fréttir af uppfærslum á hinum vinsælu Macbook-vélum , hvorki Pro- eða Air-línunni , en vitað er að uppfærslur á þeim vélum eru handan við hornið .
Sama má segja um borðtölvurnar öflugu , iMac , og nýja uppfærslu stýrikerfisins OS X , en næsta útgáfa þess , Macerick , er langt á veg komin .
Fyrir vikið þótti þessi vörukynning Apple frekar fábreytileg .
Hlutabréf í fyrirtækinu lækkuðu fyrstu klukkustundirnar eftir kynninguna , sem er nokkuð traust merki þess að markaðnum hafi þótt lítið til koma .
Við nánari athugun er þó ljóst að nýjar uppfærslur iPhone-símans eru talsverð breyting frá fyrri síma , og allar líkur á að þessar nýju gerðir eigi eftir að njóta vinsælda , enda breytingar núna meiri en síðast þegar nýr sími var kynntur .
Og eins og sjá má að ofan , þá er þess varla langt að bíða að Apple blási aftur til vörukynningar .
