Nýlega útskrifuðust tíu nemendur frá Asíu og Afríku úr 6 mánaða námi við Landgræðsluskóla Háskóla Sameinuðu þjóðanna .
Athöfnin fór fram í húsnæði Landbúnaðarháskóla Íslands að Keldnaholti í Reykjavík .
Þar er skólinn til húsa og meginhluti kennslu hans fer þar fram , en auk háskólans kemur Landgræðsla ríkisins að starfinu .
Sex mánaða sérfræðinám Landgræðsluskólinn er hluti af neti háskóla Sameinuðu þjóðanna sem eru víða um heim , en höfuðstöðvar þess eru í Japan .
Auk Landgræðsluskólans starfa þrír aðrir skólar undir hatti háskóla SÞ hér , jarðhitaskólinn , sjávarútvegsskólinn og jafnréttisskólinn .
Allir skólarnir bjóða árlega upp á um sex mánaða nám fyrir sérfræðinga frá þróunarlöndum .
Er starfsemi skólanna fjármögnuð af íslenska ríkinu sem hluti af framlagi Íslands til alþjóðlegrar þróunarsamvinnu .
Við útskriftarathöfnina flutti utanríkisráðherra , Gunnar Bragi Sveinsson , ræðu þar sem hann undirstrikaði mikilvægi landgræðslu og sjálfbærrar landnýtingar á heimsvísu ásamt þýðingarmiklu hlutverki landgræðsluskólans í að taka á þeim áskorunum .
Ráðherrann fagnaði einnig nýrri jafnréttisstefnu skólans sem tók gildi sl. sumar .
Auk utanríkisráðherra tóku til máls Hafdís Hanna Ægisdóttir , forstöðumaður skólans , Sveinn Runólfsson , formaður stjórnar skólans , ásamt tveimur útskriftarnemum : Enock Ssekuubwa frá Úganda og Tserennadmid Bataa frá Mongólíu .
Aðrir nemar komu frá Gana , Eþíópíu , Níger , Namibíu og Kirgistan , fimm konur og fimm karlar .
sbs@mbl.is 