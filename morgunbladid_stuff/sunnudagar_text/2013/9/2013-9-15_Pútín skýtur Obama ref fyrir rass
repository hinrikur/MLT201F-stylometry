Miklar sviptingar voru í alþjóðastjórnmálum í vikunni .
Barack Obama , forseta Bandaríkjanna , tókst að bjarga andlitinu – enn um sinn – en sigurvegarinn var Vladimír Pútín , forseti Rússlands , sem skar Obama niður úr snörunni .
Obama málaði sig út í horn þegar hann dró " rauða línu " við efnavopnanotkun í borgarastríðinu í Sýrlandi .
Þau orð hafa reynst afdrifarík .
Efnavopn hafa verið notuð nokkrum sinnum í Sýrlandi að talið er , en steininn tók úr þegar tæplega 1.500 manns létu lífið í efnavopnaárás í úthverfi Damaskus 21. ágúst .
Obama vildi ekki sitja einn með Svarta Péturinn og vísaði málinu til þingsins , en allt útlit var fyrir að það myndi snúast í höndum hans því að á þinginu eru miklar efasemdir um íhlutun í Sýrlandi .
Auk þess hefur rignt yfir þingmenn mótmælum frá kjósendum , sem telja að reynslan frá Afganistan og Írak gefi ekki tilefni til að fara með hernaði á hendur Sýrlendingum .
Í Bandaríkjunum gætir þreytu á mannfórnum í styrjöldum , sem setja efnahag landsins á hvolf og skila engu .
Stutt er síðan David Cameron , forsætisráðherra Bretlands , varð að kyngja því að breska þingið hafnaði því að gerð yrði árás á Sýrlendinga .
Hafi sá ósigur verið þungt högg fyrir Cameron , hefði áfallið fyrir Obama verið sýnu meira hefði Bandaríkjaþing hafnað honum og jafnvel vængstýft hann út kjörtímabilið .
Enn ljón á veginum Þótt sú lausn að Sýrlendingar afhendi efnavopn sín og leyfi alþjóðlegt eftirlit veiti Obama útgönguleið úr ógöngum sínum eru enn ljón á veginum .
Þegar Sýrlendingar sögðu að það gæti tekið tíma að safna efnavopnunum saman beið John Kerry , utanríkisráðherra Bandaríkjanna , ekki boðanna og sagði að það yrði að gerast tafarlaust .
Nærtækt er að líta á yfirlýsingu Sýrlendinganna sem fyrirboða um að þeir muni reyna að tefja og afvegaleiða við hvert fótmál .
Sigurvegarinn í þessum sviptingum er hins vegar Pútín .
Rússnesk stjórnvöld eru í áróðursstríði gegn Bandaríkjunum .
Þau reka stjónvarpsfréttastöð , sem sendir út á ensku og notar hvert tækifæri til að varpa rýrð á Bandaríkin og Vesturlönd , þar séu lífskjör bág og mannréttindi léttvæg þrátt fyrir háleitan málflutning .
Bandaríkjamenn hafa líka verið iðnir við að útvega gagnrýnendum sínum skotfæri .
Umfangsmiklar tölvu- og netnjósnir kalla fram líkingar við stóra bróður Orwells .
Þegar flugvél Evos Moralesar , forseta Bólivíu , var þvinguð til lendingar í Evrópu vegna gruns um að Edward Snowden , fyrrverandi verktaki hjá Þjóðaröryggisstofnun Bandaríkjanna , sem stal ógrynni gagna um tölvunjósnir Bandaríkjamanna og hefur verið að birta þau smám saman , væri um borð spurði fréttamaður rússnesku stöðvarinnar hvað Bandaríkjamenn héldu eiginlega að þeir væru .
Rússar gerðu Bandaríkjamönnum grikk þegar þeir veittu yfir Snowden hæli .
Þegar hann kom til Rússlands lét Pútín eins og Rússar hefðu ekki vitað af honum fyrr en hann var lentur .
Frásagnir um að hann hafi verið kvöldstund í rússnesku ræðismannsskrifstofunni í Hong Kong áður en hann hélt þaðan til Rússlands hafa ýtt undir vangaveltur um að ekki sé allt sem sýnist .
Refskák Rússa Rússar hafa dregið taum Bashirs al-Assads , forseta Sýrlands .
Þeim er umhugað um að halda ítökum sínum í Sýrlandi þar sem þeir hafa haft bækistöðvar fyrir sjóher sinn .
Ísraelska sjónvarpið skýrði frá því að Rússar ætluðu að " setja kraft " í að koma vopnabirgðum til Assads til að hjálpa honum í borgarastríðinu og væri það hluti af samkomulaginu , sem stjórn Assads hefði samþykkt í grundvallaratriðum um að efnavopn í Sýrlandi sættu alþjóðlegu eftirliti .
Sagði að " hluti þessara birgða væri þegar á leiðinni " til Sýrlands frá rússneska hafnarbænum Novorossísk í Svartahafinu .
Ekki kom fram um hvernig vopn gæti verið að ræða , en Moshe Yaalon , varnarmálaráðherra Ísraels , sagði líklegt að Rússar hygðust láta Sýrlendinga hafa loftvarnarkerfi með S-300 flaugum á næsta ári .
Rússneska dagblaðið Kommersant hafði á miðvikudag eftir rússneskum embættismönnum að Rússar myndu selja Írönum fimm skotpalla ásamt S-300 loftvarnarflaugum og kjarnakljúf til borgaralega nota fyrir 800 milljónir dollara .
Viðskiptin með S-300 loftvarnarflaugakerfin voru undirrituð 2007 , en afturkölluð þremur árum síðar vegna refsiaðgerða , sem öryggisráð Sameinuðu þjóðanna samþykkti á hendur Írönum .
Talsmaður Pútíns neitaði því að nokkuð væri hæft í frétt Kommersant .
Pútín fékk síðan óvæntan vettvang til að koma skoðunum sínum á framfæri þegar grein eftir hann var birt á leiðaraopnu New York Times , sem venjulega birtir ekki greinar þjóðarleiðtoga þar sem þeir hafi næg tækifæri önnur til að viðra sjónarmið sín .
Þar gagnrýndi hann hernaðarhyggju Bandaríkjamanna og þá sérstaklega þau viðhorf sem fram hefðu komið í sjónvarpsávarpi Obama á þriðjudag .
Þar hamraði Obama á sérstöðu Bandaríkjamanna og sagði að þær skæru sig úr vegna stefnu sinnar : " Það gerir Bandaríkin sérstök .
" " Það er sérstaklega hættulegt að hvetja þjóð til að líta á sig sem sérstaka , hver sem hvötin er , " skrifaði Pútín .
Bandaríkjastjórn reyndi að malda í móinn og segja að á meðan Pútín græfi undan lýðræði væri það í hávegum haft í Bandaríkjunum og birting greinar hans í New York Times bæri því vitni .
Bandaríkjastjórn sat hins vegar uppi með það að eftir að hafa opnað útleið fyrir Obama í erfiðu máli hafa Rússar tekið ákveðna forustu á alþjóðavettvangi .
Alþjóðamál Karl Blöndal kbl@mbl.is Við verðum að hætta að nota tungumál valds og snúa aftur á leið siðmenntaðra diplómatískra og pólitískra samninga .
Vladimír Pútín , forseti Rússlands , gagnrýndi Bandaríkjamenn fyrir hernaðarhyggju í grein í New York Times á fimmtudag .
