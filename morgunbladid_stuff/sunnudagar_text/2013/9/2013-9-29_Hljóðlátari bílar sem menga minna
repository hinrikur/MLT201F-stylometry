Metanafgreiðsla á tveimur dælum hefur verið opnuð á þjónustustöð Olís í Mjódd í Reykjavík .
Metanið er framleitt í Álfsnesi og unnið úr hauggasi sem verður til úr lífrænum úrgangi sem þar er urðaður .
Við vinnsluna verður til vistvænt íslenskt eldsneyti .
Aukin þjónusta " Opnun metanafgreiðslunnar er liður í aukinni þjónustu okkar við notendur metanbifreiða sem hefur farið fjölgandi á Íslandi .
Það er auðvitað þjóðhagslegur ávinningur að nota íslenskt eldsneyti auk þess sem metan er mun umhverfisvænna en annað eldsneyti .
Félagið kynnti í vor fyrst íslenskra olíufyrirtækja díselolíu blandaða með VLO , eða vetnismeðhöndlaðri lífrænni olíu , sem er hreinna og umhverfisvænna díseleldsneyti en þekkst hefur , " segir Jón Ó. Halldórsson , framkvæmdastjóri smásölu- og eldsneytissviðs Olís í fréttatilkynningu .
Metaneldsneyti hefur verið notað til að knýja bíla á Íslandi frá árinu 2000 .
Eldsneytið er 95-98% hreint metan .
Minni hávaði er frá metanknúnum bifreiðum og mengun er töluvert minni .
Útblástursefni eru í minna magni við brennslu metans en bensíns eða dísel .
Koldíoxíð er um 20% minna í metanbílum en venjulegum bílum .
Koldíoxíð myndast við brennslu metangass í bílvél en þá er verið að flytja koldíoxíð sem hefði hvort eð er orðið til á urðunarstaðnum út í andrúmsloftið .
Heildaraukning koldíoxíðs í andrúmslofti er því engin og á móti kemur líka að koldíoxíð sem hefði myndast í venjulegri bifreið sparast .
Þessi sparnaður er um það bil 260 g koldíoxíð á km .
Sparar útblástur Notkun metans sem ökutækjaeldsneytis sparar ekki einungis útblástur heldur hefur notkun þess ýmsa aðra kosti .
Stærri ökutæki , m.a. vörubílar og rútur , eru hljóðlátari en sambærileg ökutæki sem knúin eru díselolíu .
Metanbílar henta því afar vel í þéttri miðborgarumferð t.d. sem strætisvagnar , sorpbílar eða götusópar .
sbs@mbl.is 