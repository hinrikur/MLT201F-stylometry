Kristinn R. Ólafsson vinnur að því að setja upp flamenkó-fornsagnasýningu á Íslandi og Spáni .
Spænsk barnabók sem hann þýddi er svo væntanleg .
Kristinn ræðir um þessi verkefni í viðtali og einnig segir hann frá æskuárunum í Vestmannaeyjum , ritstörfum , þýðingum og upplýsir hver er að hans mati munurinn á Íslendingum og Spánverjum .
Kolbrún Bergþórsdóttir kolbrun@mbl.is Kristinn R. Ólafsson er landsmönnum að góðu kunnur fyrir vinsæla pistla sem hann hefur lengi flutt í útvarp og tengjast atburðum og lífi á Spáni og víðar við Miðjarðarhaf .
Kristinn bjó á Spáni í rúm 35 ár samfellt , var búsettur í Madríd , en flutti heim til Íslands fyrir rúmu ári .
Hann hefur nóg fyrir stafni , er enn pistlahöfundur og vinnur að þýðingum og fleiri verkefnum .
Aðspurður hvort það hafi verið erfitt að aðlagast aðstæðum á Íslandi eftir að hafa búið á Spáni í áratugi segir Kristinn : " Ég finn að ég er óttalegur Spánverji í mér eftir öll þessi ár .
Það var hins vegar ekkert mál að aðlagast aftur aðstæðum á Íslandi eftir 35 ára búsetu á Spáni , kannski er ég bara svona mikið kameljón .
" Af hverju ákvaðstu að flytja frá Spáni til Íslands eftir öll þessi ár ? " Ég flutti af persónulegum og tilfinningalegum ástæðum .
Hjartað bar mig hingað og hjartað ber mig áfram og þar er ég í afskaplega góðum málum .
" Þú býrð yfir góðum og skrautlegum orðaforða sem landsmenn þekkja vel úr pistlum þínum .
Hvaðan kemur þessi orðaforði ? " Ég býst við að þetta sé gáfa sem ég hef ræktað upp .
Meðfæddar gáfur eru ekki afrek , þær eru bara þarna .
Orð eru verkfæri mín og ég læt mér umhugað um þau , hef gaman af þeim og reyni að hafa þau í lagi .
Kannski eru þetta líka áhrif frá æskuumhverfinu og uppeldinu í Vestmannaeyjum .
Faðir minn var sextugur þegar ég fæddist .
Hann var í raun 19. aldar maður með sérstakt tungutak .
Ég man vel eftir mér þar sem ég sat í eldhúsinu og hlustaði á hann og kallana spjalla um daginn og veginn .
Sjálfsagt hefur sá ágæti orðaforði sem þessir menn bjuggu yfir sogast inn í undirmeðvitund mína .
Mér er sagt að ég hafi þótt fullorðinslegur í tali strax sem peyi .
" Ási í Bæ var hálfbróðir þinn .
Hvers konar maður var hann ? " Hann var afskaplega skemmtilegur , mikil sögumaður , söngelskur og glaðvær maður .
Hann kom stundum heim til mín þegar ég var krakki en við kynntumst betur hin seinni ár og hann hjálpaði mér meðal annars við að gefa út ljóðabók mína Inní skóginn sem Helgafell gaf út árið 1979 .
Það mun hafa verið mikil lífsins glaðværð og mikið sungið í Litla-Bæ hjá Ástgeiri og Kristínu , afa og ömmu okkar Ása , þrátt fyrir kröpp kjör .
Og vísur flugu og annar skáldskapur .
Albróðir Ása , Siggi í Bæ , var miklu dulari maður en Ási , þekktur í Eyjum og mikil aflakló .
Eftir hann er til urmull af lausavísum sem hann krotaði hvar sem var .
" Þú hefur erft þessa lífsins glaðværð sem þú talar um ? " Faðir minn var léttur í skapi og ég hef sem betur fer erft það .
Ég held að það sé alltaf betra að vera bjartsýnn en svartsýnn , þótt stundum þyki það reyndar fínna og gáfulegra að vera hæfilega svartsýnn .
" Bryggjur fullar af fiski Hvernig var að alast upp í Vestmannaeyjum ? " Í Eyjum var gaman að vera .
Ég var miðbæjarpeyi og svo voru vesturbæingar og austurbæingar og þótt bæjarfélagið væri ekki stórt var eiginlega enginn samgangur þarna á milli heldur ríkti mikill rígur .
Fastur liður á sunnudögum var að byrja á því að fara í Landakirkju út af biblíumyndunum og enn betri biblíumyndir voru svo í Betel klukkan eitt og síðan var þrjúbíó og loks var farið í kúreka- og indíánaleik .
Svo lifði maður og hrærðist í bæjarlífinu og þeirri fiskistöð sem Vestmannaeyjar voru og eru enn .
Ein af æskuminningum mínum er af öllum bryggjum fullum af fiski .
Faðir minn var ekki einungis sjómaður og lundaveiðimaður heldur afbragðs smábátasmiður ; smíðaði mörg fley um ævina og var að til dauðadags .
Ég var oft að sniglast í kringum hann þegar hann var að smíða , en hann smíðaði allt eftir auganu .
Og ég man eftir að hafa stundum mundað slaghamar og haldið við hjá honum þegar hann var að hnoða nagla í byrðing .
En ég þekkti líka annan heim en Vestmannaeyjar því ég var sendur í sveit níu ára , austur á Síðu hjá afskaplega góðu fólki , var þar í sex sumur fram á unglingsár og var þá orðinn fjárbóndi með tvær rollur .
Ég hefði ekki viljað missa af þeim tíma .
" Hvernig vaknaði áhugi þinn á Spáni og því að læra spænska tungu ? " Ég vann í fiski á unglingsárum og þar unnu Spánverjar sem ég komst í kynni við .
Svo hef ég mikinn málaáhuga , ég hafði til dæmis mjög gaman af latínu í menntaskóla og því var skotið að mér að það væri ekki óvitlaust að læra spænsku .
Ég fylgdi því ráði og er enn að læra spænsku þó að hún sé orðin mér jafntöm og íslenskan eftir öll þessi ár .
" Hver er helsti munurinn á Spánverjum og Íslendingum ? " Þótt undarlegt megi virðast eru Íslendingar og Spánverjar að mörgu leyti líkir því að hvorug þjóðin er sérlega opin .
Hins vegar vantar í Íslendinga þessar fínu innbyggðu samskiptareglur , eins og til dæmis hvernig á að heilsa og kveðja , en á Spáni eru þessar reglur í föstum skorðum .
Íslendingar eru nokkuð óstundvísir og svara illa bréfum og eru stundum erfiðir í samskiptum .
Spánverjar eiga einnig til að vera erfiðir í samskiptum og eru voðalegir regluhenglar sem þó fara í kringum reglurnar við fyrsta tækifæri .
En þeir eru líka staðfastir vinir manns og ákaflega hjartahlýtt fólk .
Það sem mestum mun veldur á lífsmáta Íslendinga og Spánverja er líklega veðurfarið .
Um daginn gátum við hjúin sest út á veitingapall við höfnina í Reykjavík og fengið okkur hvítvínsglas í sólarglætu og hrósuðum happi yfir því að geta átt slíka stund .
Slíkum sólskinsdögum tekur maður hins vegar nánast sem sjálfsögðum hlut á Spáni .
" Lifi á orðum Þú fæst við allt mögulegt , hefur skrifað skáldsögur og unnið við þýðingar og pistlaskrif .
Ef ég spyrði þig um starfsheiti myndirðu þá segjast vera rithöfundur ? " Það er óskaplegt vandamál hjá mér hvað ég er þegar kemur að starfsvettvangi .
Eigum við ekki að segja að ég lifi á orðum .
Ég hef dútlað við að skrifa skáldskap .
Ég hef fengist við pistlaskrif sem eru einnig einhvers konar ritstörf og sömuleiðis þýðingar .
Þær eru líka sköpun .
Og ég er enn að pistlast ; reyndar nokkru minna en áður .
En hef sosum aldrei getað lifað á pistlunum einum saman .
Ég hef verið og er enn við fararstjórn á Spáni og víðar um lönd og svolítið í leiðsögn hér innanlands .
Síðan vinn ég við ýmiss konar þýðingar og annað ritstrit .
Ég var til dæmis á dögunum að texta Hross í oss yfir á spænsku fyrir San Sebastian-kvikmyndahátíðina .
Ég hef þýtt nokkrar skáldsögur úr spænsku á íslensku og fengist nokkuð við að þýða íslensk skáldverk á spænsku .
Ég þýddi til dæmis Dauða trúðsins eftir Árna Þórarinsson .
Sú bók kom út á Spáni núna í ár .
Og nú í haust kemur út þar syðra þýðing mín á Hnífi Abrahams eftir Óttar Norðfjörð ef áætlanir forlagsins standast .
Nokkrir íslenskir rithöfundar eru þekktir á Spáni , spænskir spennusagnaaðdáendur vita að sjálfsögðu mætavel hver Arnaldur Indriðason er og Auður Ava Ólafsdóttir hefur síðan líka slegið þar nokkuð í gegn upp á síðkastið .
Nýjasta þýðing mín er svo á nóvellu eftir spænskan rithöfund sem heitir Ana María Matute .
Bókin er væntanleg hjá Bókafélaginu og gefin út í tvítyngdri útgáfu .
Ég veit ekki betur en að þetta sé það fyrsta sem þýtt hefur verið eftir Matute á íslensku .
Ég var beðinn um að þýða þessa sögu , sem ég nefni Skólaus á öðrum fæti .
Ana María Matute fæddist 1926 , er því orðin háöldruð og alþekkt á Spáni og reyndar víðar .
Hún hlaut Cervantesarverðlaunin 2010 en þau mætti kalla Nóbelsverðlaun hinnar spænsku tungu .
Í verkum sínum hefur hún fjallað mikið um barnæskuna .
Rauði þráðurinn í þessari sögu finnst mér vera einelti .
Aðalpersónan er lítil stúlka sem er alltaf að týna öðrum skónum sínum , hún er öðruvísi en aðrar telpur og verður fyrir aðkasti og ímyndunaraflið er leið hennar út úr eineltinu .
Í þessari sögu er vísað í ýmis ævintýri .
Mér finnst ég finna þar minni úr Pétri Pan , en stelpan flýgur um með trékalli sem hún finnur .
Þarna er Lísa í Undralandi líka á vappi og sömuleiðis Öskubuska því að söguhetjan á tvær eldri systur sem eru í miklu uppáhaldi hjá móðurinni en hún er aftur afskipt sjálf .
Prinsinn birtist líka í lok sögunnar .
Litlu hafmeyjunni bregður fyrir , einnig hinum dularfulla skógi Grimmsævintýra ...
Þetta er afar skemmtilega skrifuð saga og súrrealísk en súrrealismi þykir einkenna höfundinn nokkuð .
Þessi saga fékk árið 1984 Spænsku bókmenntaverðlaunin í flokki barna- og unglingasagna .
Þetta er að mínu mati saga sem fullorðnir eiga að lesa fyrir börn .
" Flamenkó og fornsögur Hvað með þinn eigin skáldskap , ertu að skrifa skáldsögu ? " Ég segi sem minnst um það að svo stöddu .
Hins vegar er annað verkefni sem ég vil gjarnan ræða .
Ég er að vinna með spænskum hópi sem nefnist Arjé við að setja upp eins konar flamenkó-fornsagnasýningu á Íslandi og Spáni .
Hugmyndin er að semja verk um Kristínu Hákonardóttur sem var dóttir Hákonar Hákonarsonar gamla Noregskonungs .
Sturla Þórðarson skrifar um hana í Hákonar sögu Hákonarsonar en á 13. öld var hún gefin suður til Spánar og giftist þar Filippusi , bróður kóngsins af Kastel , Alfonsar 10. hins spaka , árið 1258 .
Hjónin setjast einmitt að í Sevilla þar sem flamenkóið blómstrar enn .
Þar deyr Kristín fjórum árum síðar af ókunnum ástæðum .
Lík hennar er flutt í kirkju í bænum Cobarrubias , á norðanverðum Spáni , og hún úr sögunni þar til á sjötta áratug 20. aldar að menn opna steinkistu í klausturgarði kirkjunnar og þykjast finna hana þar .
Eftir það hafa Norðmenn á Spáni haldið mikið upp á hana og þar er til Stofnun Kristínar prinsessu sem hefur það að markmiði að efla menningarsamskipti Noregs og Spánar .
Þess má geta að stofnunin stóð fyrir því að reisa Ólafi helga kapellu í Cobarrubias .
Hún var vígð haustið 2011 .
Þar með var efnt heit Filippusar við Kristínu eftir 700 ár .
Vissulega er tímaskekkja í sýningunni því flamenkó-list var ekki til á 13. öld en samt á að vera hægt að bræða þetta saman á skemmtilegan hátt með dansi , söng , hljóð- og sjóntækni og búa til gott verk .
Ég tek þátt í því að semja textann , setja verkið saman með dönsurum , söngvurum og hljóðfæraleikurum og verð í hlutverki sögumanns .
Verkið verður sýnt í Þjóðleikhúsinu 10. og 11. júní næsta ár og þrisvar í Madríd í einu helsta leikhúsi borgarinnar og ein sýning verður í Cobarrubias .
Þetta verkefni fékk EES-styrk ; varð í þriðja sæti af 141 umsókn .
Þessir styrkir eru veittir til að örva menningarleg samskipti og samvinnu innan EES-svæðisins .
Þetta er spennandi verkefni sem vonandi tekst vel .
" 