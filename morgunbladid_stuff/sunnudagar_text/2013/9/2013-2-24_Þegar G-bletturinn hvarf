Hvers vegna að skíra barn tveimur nöfnum , jafnvel þremur , og nota svo bara annað eða eitt þriggja ? Hvers vegna felur fólk nöfn eða skammstafar þau ? Hvers vegna notar Ólafur Ragnar Grímsson forseti lýðveldisins bæði skírnarnöfn sín en Steingrímur Jóhann Sigfússon , atvinnuvega- og nýsköpunarráðherra , aðeins upphafsstafinn í seinna nafni sínu ? Hvers vegna sleppir Guðbjörg Edda Björgvinsdóttir leikkona alla jafna fyrra skírnarnafni sínu og Tinna Þórdís Gunnlaugsdóttir þjóðleikhússtjóri sínu síðara ? Þessu er ekki gott að svara .
Millistafir setja gjarnan sterkan svip á nöfn manna og fyrir vikið hafa sumir haft tilhneigingu til að beygja þá eins og um eiginlegt nafn væri að ræða .
Frægt var til dæmis þegar Hallur Hallsson fréttamaður fór alla leið með beygingu á nafni Jóns L. Árnasonar skákmeistara .
Viktor gamli Kortsnoj beið þá lægri hlut fyrir Jóni Elli – sem frægt var .
L-ið hjá Jóni er stytting á seinna skírnarnafni hans , Loftur .
Ýmsir landskunnir Íslendingar skammstafa seinna skírnarnafn sitt , eins og Þorsteinn J. Vilhjálmsson , fjölmiðlungur , sem skírður var Jens .
Þorsteinn hefur raunar í seinni tíð látið J-ið duga , kallað sig einfaldlega Þorstein J. Er þar vísir að ættarnafni en sonur Þorsteins , Tómas , knattspyrnumaður , hefur líka notað J-ið án þess að eiga fyrir því skírnarlega innistæðu .
Án efa stysta ættarnafn Íslandssögunnar , nema einhver telji sig bera ættarnafn sem hvorki sést né heyrist ! Stundum til heiðurs mæðrum Af öðrum sem stytta millinafn sitt má nefna Jakob F ( riðrik ) Ásgeirsson rithöfund ; Kristin H ( alldór ) Gunnarsson , fyrrverandi alþingismann ; Kristin R ( únar ) Ólafsson útvarpsmann ; Kristján L ( úðvík ) Möller alþingismann ; Ólaf ( Þ ) órð Harðarson prófessor ; Oddnýju G ( uðbjörgu ) Harðardóttur alþingismann ; Ólaf F ( riðrik ) Magnússon , fyrrverandi borgarstjóra ; Sigurð G ( uðmund ) Tómasson útvarpsmann ; Sveinbjörn I ( ngvar ) Baldvinsson rithöfund ; Láru V ( algerði ) Júlíusdóttur lögmann ; Björgvin G ( uðna ) Sigurðsson alþingismann ; Geir H ( ilmar ) Haarde , fyrrverandi forsætisráðherra , og Tómas R ( agnar ) Einarsson tónlistarmann .
Stundum er millistafurinn til heiðurs mæðrum viðkomandi .
Má þar nefna Dag B ( ergþóruson ) Eggertsson borgarfulltrúa og Sigurð A ( ðalheiðarson ) Magnússon rithöfund .
Nú eða föðurnum .
Dæmi um það er Ellert B ( jörgvinsson ) Schram , fyrrverandi alþingismaður .
Það er alltaf tilkomumikið að stytta millinöfn niður í tvo stafi , eins og Björn Th. Björnsson rithöfundur , Ármann Kr. Einarsson rithöfundur og Ármann Kr. Ólafsson bæjarstjóri í Kópavogi hafa gert .
Nú eða nota tvo staka stafi , svo sem Jón H.B .
Snorrason , aðstoðarlögreglustjóri og saksóknari .
Nú eða tvo og tvo stafi , líkt og Steingrímur St .
Th. Sigurðsson listmálari gerði .
Litríkt nafn á litríkum manni .
Af Íslendingum sem kosið hafa að sleppa alfarið fyrra skírnarnafni sínu má nefna ( Edvarð ) Júlíus Sólnes , fyrrverandi ráðherra ; ( Guðbrand ) Orra Vigfússon athafnamann ; ( Valdimar ) Ómar Valdimarsson blaðamann ; ( Vilhelm ) Róbert Wessman athafnamann ; ( Karl ) Heimi Karlsson útvarpsmann og ( Björgu ) Siv Friðleifsdóttur alþingismann .
Þá má geta þess að Rúnar heitinn Júlíusson tónlistarmaður var skírður Guðmundur Rúnar og kenna synir hans sig við fyrra nafnið .
Að sögn Ess Björns Sumir hafa ekki alveg viljað segja skilið við fyrra skírnarnafnið , svo sem G. Pétur Matthíasson , upplýsingafulltrúi Vegagerðarinnar , og S. Björn Blöndal , aðstoðarmaður borgarstjóra .
Þeir heita Guðmundur og Sigurður .
Alltaf gaman þegar vitnað er í Ess Björn í ljósvakafréttum .
Einu sinni datt G-ið framan af nafni Péturs í sjónvarpsviðtali .
Þá hafði einhver æringinn á orði : " Það er bara svona .
G-bletturinn er horfinn ! " Íslendingar sem sleppa gjarnan seinna skírnarnafni sínu eru meðal annarra : Ómar ( Þorfinnur ) Ragnarsson fjölmiðlamaður ; Friðrik ( Klemenz ) Sophusson fyrrverandi ráðherra ; Björgvin ( Helgi ) Halldórsson söngvari ; Sigurður ( Hjörtur ) Flosason tónlistarmaður ; Pálmi ( Árni ) Gestsson leikari ; Edda ( Guðrún ) Andrésdóttir fréttaþulur ; Margrét ( Sæunn ) Frímannsdóttir fangelsisstjóri ; Árni ( Baldvin ) Tryggvason leikari ; Kristbjörg ( Þorkelína ) Kjeld leikkona ; Ólafur ( Indriði ) Stefánsson handboltamaður ; Kolbrún ( Kristjana ) Halldórsdóttir leikstjóri ; Gunnar ( Hafsteinn ) Eyjólfsson leikari og Stefán ( Egill ) Baldursson óperustjóri .
Dæmi eru um að menn sem orðið hafa landsþekktir undir einu skírnarnafni hafi síðar dustað rykið af öðru .
Má þar nefna Eið Svanberg Guðnason fyrrverandi ráðherra og Guðmund Þórð Guðmundsson handboltaþjálfara .
Laxness , Máni , Ava og Ernir Menn eru ekki bara í því að losa sig við nöfn , sumir bæta þeim við sig .
Rithöfundar eru þar fremstir í flokki .
Má þar nefna Halldór Guðjónsson frá Laxnesi sem tók sér fyrst nafnið Laxness og síðan Kiljan .
Jón Stefánsson bætti við sig nafninu Kalman , Stefán Sigþórsson er þekktari undir nafninu Stefán Máni , og Auður Ólafsdóttir skaut inn nafninu Ava .
Þá bætti ljóðskáldið og alþingismaðurinn Sigmundur Rúnarsson við sig nafninu Ernir .
Elías Cæsarsson kenndi sig við Mar , líkt og faðir hans á undan honum .
Aflraunamaðurinn Hjalti Árnason bætti sem frægt er við sig nafninu Úrsus .
Af mönnum sem alfarið skiptu um nafn voru til dæmis skáldin Steinn Steinarr , sem áður hét Aðalsteinn Kristmundsson , og Þorgils gjallandi sem skírður var Jón Stefánsson .
Þá gerði listamaðurinn Sölvi Helgason sér lítið fyrir og tók sér nafnið Sólon Íslandus á nítjándu öldinni .
Af öðrum listamannanöfnum nægir að nefna Erró ( Guðmundur Guðmundsson ) .
Einnig er þekkt að rithöfundar hafi kennt sig við fæðingarstaði sína eða önnur kennileiti , svo sem Kristján frá Djúpalæk , sem var Einarsson , Jón frá Ljárskógum , sem var Jónsson , og Jóhannes úr Kötlum sem var Jónasson .
Katlar eru fossar , hyljir og klettar í ánni Fáskrúð , þar sem Jóhannes lék sér mikið í bernsku .
Þá kenndi Davíð Stefánsson sig alltaf við fæðingarstað sinn , Fagraskóg .
Gunnar varð Gnarr Afar sjaldgæft er að menn ummyndi nöfn sín en það gerðu þó borgarstjórinn í Reykjavík , Jón Gunnar Kristinsson , betur þekktur sem Jón Gnarr , og Sigurjón Birgir Sigurðsson rithöfundur , sem kallar sig Sjón .
Sjaldgæft er að fólk beri þrjú eiginnöfn á Íslandi og enn sjaldgæfara að það noti þau öll .
Það gerir þó Egill Heiðar Anton Pálsson leikstjóri gjarnan .
Gefur engan afslátt .
Gælunöfn eru algeng hér á landi , sem annars staðar , en fremur fátítt að fólk noti þau fullum fetum .
Það hefur söngvaskáldið Bubbi Morthens þó gert lengi en hann var skírður Ásbjörn .
Eins bróðir hans Þorlákur myndlistarmaður sem alla jafna notar nafnið Tolli .
Hinni vinsælu dægurlagasöngkonu Henný Eldeyju Vilhjálms þótti nafnið Elly þjálla og Þórhallur Sigurðsson gamanleikari er aldrei kallaður annað en Laddi .
Þá er Sigrún Hjálmtýsdóttir söngkona sjaldan kölluð annað en Diddú , Þuríður Fannberg listakona Rúrí og Guðjón Davíð Karlsson leikari Gói .
Margir kannast líka við athafnamanninn Kidda Bigfoot en færri vita líklega að hann heitir Kristján Jónsson .
Alnafni hans sem skrifar um íþróttir í Morgunblaðið er víða betur þekktur undir nafninu Bolvíska stálið .
Ætli menn viti almennt að Gaui litli heitir fullu nafni Guðjón Sigmundsson ? Þarna erum við komin út í viðurnefni og koma þá upp í hugann Jón góði Ólafsson píanóleikari og Mundi vondi fatahönnuður ( Guðmundur Hallgrímsson ) .
Að kenna sig við hljómsveit Gælunöfn fara oft vel með hljómsveitarnöfnum , svo sem Jónsi í Sigur Rós ( Jón Þór Birgisson ) ; Jónsi í Svörtum fötum ( Jón Jósep Snæbjörnsson ) ; Addi í Sólstöfum ( Aðalbjörn Tryggvason ) og Ellý í Q4U ( Elínborg Halldórsdóttir ) .
Nú og nöfn almennt með vinnustöðum : Haraldur í Andra , Jóhannes í Bónus , Júlli í Draumnum , Helgi í Góu .
Önnur leið er að stytta bæði nafn og föðurnafn , eins og Hemmi Gunn fjölmiðlamaður , Jói Fel bakari og Siggi Hlö útvarpsmaður hafa gert .
Gælunöfn eru almennt í sókn hér á landi , til dæmis eru ýmsir fjölmiðlamenn og skemmtikraftar af yngri kynslóðinni alla jafna þekktari undir gælunöfnum sínum , svo sem Simmi og Jói ( Sigmar Vilhjálmsson og Jóhannes Ásbjörnsson ) , Sveppi ( Sverrir Þór Sverrisson ) , Gillz ( Egill Einarsson ) og Steindi jr .
( Steinþór Hróar Steinþórsson ) .
Bara svo stiklað sé á stóru ...
Finnur til samkenndar með Sue " Ég er skírður í höfuðið á ömmu minni .
Svo einfalt er það , " segir Freyr Gígja Gunnarsson fréttamaður á Ríkisútvarpinu en seinna skírnarnafn hans á alla jafna við konur .
Hann segir foreldrum sínum , sem eru tónlistarskólastjóri og arkitekt , hafa þótt nöfnin hljóma afskaplega vel saman og því látið slag standa .
Fyrir það er hann þeim þakklátur .
" Ég hef alltaf verið afskaplega stoltur af nafninu mínu og aldrei reynt að fela það , ekki einu sinni á unglingsárunum , þegar maður er viðkvæmastur fyrir áreiti .
" Freyr viðurkennir að hafa orðið fyrir stríðni á yngri árum út af nafninu en aldrei látið það slá sig út af laginu .
" Það styrkti mig miklu frekar en hitt .
" Í dag segir hann nafnið vinna með sér , fólk muni frekar eftir honum vegna þess .
Það hafi komið sér ágætlega í starfi blaða- og fréttamanns .
Freyr er fæddur árið 1978 og segir enga athugasemd hafa verið gerða við Gígju-nafnið af þar til bærum aðilum .
" Eldri bróðir minn heitir Darri og móðir mín tjáir mér að það nafn hafi staðið meira í mönnum þremur árum áður en nokkurn tíma Gígja , " upplýsir Freyr .
" Foreldrar mínir hafa alltaf verið veikir fyrir sérstökum nöfnum , yngri bróðir minn var skírður Breki sem var síður en svo algengt nafn fyrir 22 árum .
" Fyrsti skóladagurinn erfiður Freyr bjó í Danmörku með fjölskyldu sinni frá fimm til níu ára aldurs og fyrsti skóladagurinn eftir heimkomuna er honum sérstaklega minnisstæður .
" Ég kom í þriðja bekk í Víðistaðaskóla , með þykkt og mikið hár .
Og auðvitað þetta nafn .
Þegar lesa átti nafnið upp kom fát á kennarann sem endaði með því að hann spurði hvort Freyja Gígja væri mætt .
Þá þurfti ég , nýi krakkinn í bekknum , að standa upp og segja hátt og snjallt : Ég heiti Freyr Gígja – og muniði það ! " Hann kveðst alla tíð hafa verið spurður mikið út í nafnið og algengt sé að fólk haldi að Gígja sé ættarnafn .
" Það er ætt fyrir vestan sem ber nafnið Gígja en ég tilheyri henni sem sagt ekki .
" Freyr Gígja þekkir ekki aðra karlmenn sem bera konunafn , alltént ekki á Íslandi .
Hann á þó sína " þjáningarbræður " ytra .
" Eðli málsins samkvæmt held ég mikið upp á lagið A Boy Named Sue með Johnny Cash .
Hef alltaf fundið til samkenndar með þeim góða dreng , Sue .
" Vildi vera nafni móður sinnar Sjaldgæft er að karlmenn beri kvenmannsnöfn á Íslandi , það gerir þó Andrea Hörður Harðarson .
Honum var upprunalega gefið nafnið Hörður en lét skíra sig öðru sinni í Svíþjóð þrítugur að aldri og bætti þá Andrea fyrir framan Hörð .
Andrea Hörður er sextugur í dag og hefur því borið nafnið hálfa ævina .
" Frá því ég var barn hafði mig langað að heita Andrea , bæði vegna þess að nafnið er fallegt og ekki síður fyrir þær sakir að móðir mín heitir Helga Andrea .
Þegar ég var þrítugur lét ég verða af því að taka skírn öðru sinni , " útskýrir Andrea Hörður sem var á þeim tíma búsettur í Svíþjóð .
Andrea er algengt karlmannsnafn á Ítalíu en ekki í Svíþjóð , frekar en á Íslandi .
" Einmitt þess vegna átti ég alveg eins von á því að þetta yrði vesen en svo var ekki .
Presturinn gerði engar athugasemdir , " segir Andrea Hörður .
Hann sneri heim til Íslands eftir 22 ára dvöl í Svíþjóð árið 2006 og sendi þá þjóðskrá viðeigandi upplýsingar .
Engin athugasemd var gerð enda nafnið kirkjubókfært í Svíþjóð .
" Ég vona að þetta viðtal verði ekki til þess að menn fái bakþanka þar á bæ , " segir Andrea Hörður og skellir upp úr .
Nafni systur sinnar og frænku Hann er boðskiptafræðingur að mennt og starfaði fyrstu árin eftir heimkomuna í Norræna húsinu .
Nú vinnur Andrea Hörður á hinn bóginn á fíknigeðdeild Landspítalans .
" Ég er oftast nær kallaður Andrea í vinnunni , eða Andrea Hörður .
Ættingjar og gamlir vinir eiga sumir hverjir í meiri vandræðum enda voru þeir búnir að þekkja mig svo lengi sem Hörð .
Konan mín notar bæði nöfnin , nema þegar hún þarf að skamma mig , þá segir hún hátt og snjallt ANDREA ! " Til að taka af öll tvímæli hefur nafnabreytingin ekkert með kynleiðréttingu að gera , Andrea Hörður hefur alla tíð verið karlmaður og á eiginkonu og tvo syni .
Þeir eru Harðarsynir .
" Ég beygi nafnið ekki eins og nöfnur mínar , heldur nota Andrea í öllum fjórum föllum .
Andreason er stirðara en Harðarson .
Það er ástæðan .
" Andrea Hörður viðurkennir að margir hvái þegar hann segir til nafns og ekki er óalgengt að hann sé spurður : Er það ekki stelpunafn ? Andrea Hörður svarar því þá gjarnan játandi en bætir við að hann sé grjótharður femínisti .
" Langflestum finnst þetta hins vegar bara skemmtilegt , þegar ég skýri út fyrir þeim tilurð nafnsins .
Þeim fáu sem halda að ég sé að grínast bendi ég bara góðfúslega á að fara í þjóðskrá .
Ég lendi oft í fjörlegum samræðum við fólk út af þessu , " segir hann .
Svo merkilega vill til að systir Andrea Harðar , Helga , tók sér líka nafnið Andrea , hún bætti því á hinn bóginn fyrir aftan Helgu-nafnið og er því alnafna móður þeirra .
Helga gekk þó ekki það langt að láta skíra sig að nýju .
Þá á Andrea Hörður frænku sem heitir Andrea .
Andrea Herði er ekki kunnugt um að fleiri íslenskir karlmenn hafi tekið upp nafn móður sinnar með þessum hætti .
Tvíkynhneigð nöfn Dæmi eru um að nöfn séu karlkyns í einu landi en kvenkyns í öðru .
Má þar nefna María , sem er víðast hvar kvenmannsnafn .
Þó ekki í spænskumælandi löndum , þar er það gefið drengjum , einkum sem seinna skírnarnafn , til dæmis José María Aznar , fyrrverandi forsætisráðherra Spánar .
Þá eru dæmi um að karlar beri nafnið Marie í frönskumælandi löndum , svo sem Jean-Marie Pfaff , fyrrverandi landsliðsmarkvörður Belga í knattspyrnu .
Talandi um Jean , þá er það karlkyns nafn í hinum frönskumælandi heimi , má þar nefna franska heimspekinginn Jean-Paul Sartre , en kvenkynsnafn í hinum enskumælandi , eins og Jean Simmons leikkona .
Þá léku þau saman í kvikmyndinni Breathless árið 1960 Jean-Paul Belmondo frá Frakklandi og Jean Seberg frá Bandaríkjunum .
Framburðurinn er að vísu gjörólíkur .
Á Ítalíu og Grikklandi er nafnið Andrea karlkyns , s.s. Andrea Bocelli tenórsöngvari , en kvenkyns víðast annars staðar , tenniskonan Andrea Hlavácková frá Tékklandi sem dæmi .
Einnig má tilgreina Nikita í þessu sambandi .
Nikita Thukral er indversk leikkona en Nikita Krustjov var í eina tíð aðalritari sovéska kommúnistaflokksins .
Í enskumælandi löndum eru nöfn gjarnan tvíkynja , svo sem Ashley ( Ashley Cole knattspyrnumaður , Ashley Judd leikkona ) , Leslie ( Leslie Nielsen leikari , Leslie Feist söngkona ) , Lee ( Lee Marvin leikari , Lee Remick leikkona ) , Sean ( Sean Penn leikari , Sean Young leikkona ) .
Fyrir hvað stóð S-ið hjá Truman ? Bandaríkjaforsetar hafa gjarnan skreytt nöfn sín með millistaf , svo sem Warren G. Harding , þar sem G-ið stóð fyrir Gamaliel ; Franklin D. Roosevelt , þar sem D-ið stóð fyrir Delano ; John F. Kennedy , þar sem F-ið stóð fyrir Fitzgerald ; Lyndon B. Johnson , þar sem B-ið stóð fyrir Baines og George W. Bush , þar sem W-ið er stytting á Walker .
Síðan var það Harry S. Truman .
Fyrir hvað skyldi S-ið hafa staðið hjá honum ? Ekki neitt .
S-ið var bara S. Foreldrar Trumans gátu nefnilega ekki komið sér saman um hvort skíra ætti drenginn í höfuðið á móður- eða föðurafanum , Anderson Shipp Truman eða Solomon Young .
S-ið var því bara látið duga eitt og sér til að gleðja gömlu mennina báða .
Mannúðleg ráðstöfun .
