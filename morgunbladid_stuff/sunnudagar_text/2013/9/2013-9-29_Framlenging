Tólfta einkasýning Valgerðar Guðlaugsdóttur verður opnuð í Listasal Mosfellsbæjar í Kjarna , á laugardag klukkan 15 .
Sýninguna kallar Valgerður " Framlengingu " .
Kveikjan að sýningunni er hin kunna smásaga Svövu Jakobsdóttur , " Saga handa börnum " .
Sagan segir frá samskiptum móður og barna hennar og hafði hún mikil áhrif á Valgerði þegar hún las hana fyrst , þá barn að aldri .
Sagan hefur verið umdeild og fannst mörgum hún fullharkaleg í lýsingum á samskiptum móður og barna þegar hún kom fyrst út .
Valgerður nam myndlist við MHÍ og Academy of Fine Art í Helsinki og hefur haldið einkasýningar reglulega síðan hún útskrifaðist .
Sýningin er styrkt af Hlaðvarpanum .
