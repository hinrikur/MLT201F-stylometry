Fyrr í sumar komst sú frétt í hámæli að fjölmiðladrottningin og milljarðamæringurinn Oprah Winfrey hefði verið snuðuð í fínni töskubúð í Zürich .
Lesendur muna að Winfrey vildi skoða dýra tösku en starfsmaður búðarinar þvertók fyrir það , og sagði töskuna of dýra , ekki vitandi að viðskiptavinurinn er sjónvarpsstjarna sem veit ekki aura sinna tal .
Var málið allt hið undarlegasta og ekki ljóst af frásögn Winfrey annars vegar og sölukonunnar hins vegar hvort um misskilning eða mismunun var að ræða .
Þó tók Winfrey fram að hún var ekki neitt sérstaklega vel til höfð í búðarferðinni og kannski af þeim sökum að búðarkonan hélt að þar væri á ferð lágtekjukona .
Sölufólk með augun hjá sér Sagan af Winfrey í Sviss ætti að minna á þann veruleika að hvernig fólk klæðir sig og ber sig getur haft mikil áhrif á þá þjónustu og kjör sem þeim standa til boða .
Blaðamaður Wall Street Journal skrifaði grein í tilefni af uppákomunni í töskubúðinni og benti þar á að það er ekki bara í atvinnuviðtölunum sem huga þarf að hverju smáatriði í klæðaburði .
Stundum geta réttu fötin sparað töluverðar fjárhæðir , en í öðrum tilvikum er rétti klæðnaðurinn einfaldlega til þess fallinn að laða fram betri þjónustulund hjá sölufólki .
Klæðnaðurinn getur t.d. haft áhrif á verðið í þeim tilvikum þar sem mögulegt er að prútta .
Bendir blaðamaður WSJ á að þetta eigi m.a. við þegar kemur að kaupum á notuðum bíl eða ferð á flóamarkaðinn .
Ef á að reyna að knýja verðið á bílnum niður sé vissara að skilja glerfínu jakkafötin og gullúrið eftir heima því sölumaðurinn mælir viðskiptavininn út eftir klæðaburðinum .
Dýr merkjavara og taska frá frönsku tískuhúsi er heldur ekki rétti búningurinn þegar haldið er í Kolaportið .
" Sölumenn á flóamarkaði koma auga á Christian Louboutin-stígvél úr órafjarlægð , " segir einn viðmælandi WSJ og bætir við að seljandinn sé vís til að hækka verðið ef hann heldur að viðskiptavinurinn vaði í seðlum .
Demantar og glóandi gull Ferð í skartgripavöruverslunina kallar hins vegar á að vera ögn fínni til fara , en tjalda samt ekki öllu til ef verslað er í búð þar sem mögulegt er að fá í gegn smáafslátt .
Ef leiðin liggur aftur á móti í fínustu og glæsilegustu búðirnar þar sem verð á hverjum hring og steini er vandlega niðurnjörvað er best að klæða sig í samræmi við gæði verslunarinnar og tryggja þannig óskipta athygli sölumannanna .
" Annar viðmælandi blaðamanns WSJ bendir á að skórnir séu með því fyrsta sem sölufólk notar til að meta kaupgetu viðskiptavinarins .
Fallegir , vandaðir og rækilega pússaðir skór er það sem segir seljandanum að þar sé á ferð viðskiptavinur með getuna og viljann til að kaupa dýra gæðavöru .
