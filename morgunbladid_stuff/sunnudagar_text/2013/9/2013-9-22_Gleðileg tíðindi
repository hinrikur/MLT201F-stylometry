Bestu fréttirnar sem hafa lengi borist af Íslensku bókmenntaverðlaununum eru að þar hafi verið bætt við nýjum flokki ; flokki íslenskra barnabóka .
Það var tímabært að stjórn Félags íslenskra bókaútgefenda tæki þessa ákvörðun og víst er að nýr starfsmaður þess , Bryndís Loftsdóttir , ein öflugasta bókakona landsins , er í hópi þeirra sem gleðjast innilega .
Hún er sérstakur áhugamaður um góðar barnabækur , hefur mikinn metnað fyrir hönd þeirra og íslenskir barnabókahöfundar eiga hauk í horni þar sem hún er .
Hugmyndin um sérstakan barnabókaflokk innan Íslensku bókmenntaverðlaunanna hlýtur að hvetja íslenska barnabókahöfunda til dáða og verður auk þess til að vekja athygli á íslenskum barnabókum .
Svo hafa tilnefningar og verðlaun söluhvetjandi áhrif og það getur einungis verið af hinu góða .
Fjöldi íslenskra barnabóka kemur út á hverju ári og auðvitað eru þessar bækur misjafnar að gæðum , rétt eins og íslensku skáldsögurnar .
Ég hef heyrt menn segja að þegar kemur að hinum nýja verðlaunaflokki barnabóka megi búast við að bestu barnabókahöfundar okkar , sem ekki séu ýkja margir , verði tilnefndir ár eftir ár fyrir barnabækur sínar , og einstaka nýliðar megi svo telja sig heppna að komast að .
Það er ekkert sérstaklega athugavert við þetta .
Guðrún Helgadóttir hefði verið tilnefnd fyrir svo að segja allar barnabækur sínar hefðu verið til verðlaun eins og þessi á þeim tíma sem hún var sem afkastamest .
Það sama má segja um Þórarin Eldjárn , en vísnabækur hans fyrir börn eru gersemar .
Og í því sambandi er rétt að minna á að nú er komin út ný útgáfa af Grannmeti og átvöxtum , ljóðabók hans fyrir börn með einkar skemmtilegum myndum eftir Sigrúnu Eldjárn .
Bók sem öll börn ættu að eiga , og reyndar hafa mörg börn eignast þá bók því hún hefur lengi verið ófáanleg .
Íslensku bókmenntaverðlaunin verða skemmtilegri nú þegar er búið að bæta þar við nýjum barnabókaflokki .
En þau hætta alveg örugglega ekki að verða umdeild .
