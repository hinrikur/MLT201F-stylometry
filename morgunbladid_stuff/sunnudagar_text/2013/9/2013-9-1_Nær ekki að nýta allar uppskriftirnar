Dröfn Vilhjálmsdóttir er menntaður geislafræðingur og er með meistaragráðu í bókasafns- og upplýsingafræði .
Undanfarin ár hefur hún stundað matarblogg á www.eldhussogur.com , en hún hefur að eigin sögn alltaf haft mikinn áhuga á eldamennsku .
" Það skiptir ekki máli hvort ég er að baka eða elda .
Mér finnst allt sem viðkemur eldamennsku skemmtilegt .
Ætli mér finnist samt ekki skemmtilegast að búa til eftirrétti , " segir Dröfn .
Dröfn hefur alltaf verið nýjungagjörn í eldhúsinu en áður en hún byrjaði að blogga reyndi hún að prófa a.m.k. eina nýja uppskrift í hverri viku .
" Síðan ákvað ég að byrja að blogga .
Aðallega til þess að halda utan um mínar eigin uppskriftir .
Svo kom að því að ég var búin að skrá niður flest það sem ég venjulega eldaði en ég vildi halda áfram .
Ég hélt því áfram að prófa mig áfram í eldhúsinu og nú næ ég sjaldnast að nýta sjálf uppskriftasafnið á síðunni minni því ég er stöðugt að bæta í safnið , " segir Dröfn og bætir við að þess vegna sé sjaldan sami réttur tvisvar sinnum í boði á hennar heimili .
Gæði hráefnis skipta að sögn Drafnar gríðarlega miklu máli , en hún reynir alltaf að nota gott hráefni og ræktar því m.a. sinn eigin grænmetisgarð .
" Ég rækta sjálf grænmeti svo ég er sjálfbær um það á sumrin .
Það munar bæði rosalega um að fá brakandi ferskt grænmeti í salatið og svo er það náttúrlega peningahliðin .
Það er dýrt að kaupa gott hráefni svo ég mæli hiklaust með því að að fólk rækti sitt eigið grænmeti heima , " segir Dröfn .
