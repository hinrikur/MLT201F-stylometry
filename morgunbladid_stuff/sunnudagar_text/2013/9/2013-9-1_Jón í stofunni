Undanfarin ár hefur 002 Gallerí verið starfrækt á heimili Birgis Sigurðssonar , rafvirkja í Hafnarfirði .
Það færir nú út kvíarnar með opnun á sýningu á verkum Jóns Laxdal myndlistarmanns á heimili myndlistarmannana Jóhanns Ludwigs Torfasonar og Ragnhildar Jóhanns á Sundlaugavegi 10 í Reykjavík , á laugardag klukkan 16 .
Jón hefur um árabil verið virkur í menningarstarfi á Akureyri og hefur haldið á þriðja tug einkasýninga , heima og erlendis .
Um fimmtíu listamenn hafa sýnt í 002 Galleríi til þessa , þar sem þeir hafa tekið yfir heimili Birgis sem hefur flutt búslóðina út á meðan .
Að þessu sinni leitar listin upp á veggi heimilis Jóhanns og Ragnhildar .
Sýningin verður einnig opin á sunnudag kl. 14 til 17 og um næstu helgi á sama tíma .
