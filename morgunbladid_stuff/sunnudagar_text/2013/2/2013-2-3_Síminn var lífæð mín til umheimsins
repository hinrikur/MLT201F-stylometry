Skapti Hallgrímsson skapti@mbl.is Vilborg Arna Gissurardóttir er í miklu uppáhaldi hjá þjóðinni og skyldi engan undra .
Landinn fylgdist náið með því mikla afreki hennar að ganga einsömul á suðurpólinn , bæði í fjölmiðlum og á bloggi hennar á vefnum .
Þegar haldið er í slíkan leiðangur er eins gott að hafa með sér réttu græjurnar , eins og það var einhvern tímann orðað .
" Ég var með tvo Irridium-gervihnattasíma , eina öfluga sólarrafhlöðu og svo var ég með " gervihnattatracker " sem er neyðarsendir , ef á þyrfti að halda .
Ég var líka með tvö gps-staðsetningartæki og gamaldags seguláttavita , " segir Vilborg Arna í samtali við Sunnudagsblað Morgunblaðsins .
Svo hafði hún auðvitað myndavél með sér til þess að skrjásetja þetta stórmerkilega ferðalag .
" Símarnir tengja sig við gervihnetti og það kerfi nær póla á milli , " segir hún .
" Ég hafði venjulega kveikt á símanum í hálftíma á morgnana og aftur í svipaðan tíma á kvöldin .
Þegar ég bloggaði var ég í raun að senda sms-skilaboð með tölvupósti , þau fóru inn á ákveðið póstfang sem áframsendi skilaboðin inn á heimasíðuna mína .
" Lára vinkona Vilborgar var hér heima á Íslandi og lagfærði skilaboðin ef á þurfti að halda .
" Ég sendi yfirleitt hvert blogg í fjórum hlutum .
Ég skrifaði allt á íslensku en Lára þýddi textann svo fyrir mig yfir á ensku og þannig var hann birtur líka á síðunni .
" Vilborg vissi að fjölmargir fylgdust grannt með ferðum hennar í gegnum bloggið .
" Lára gat lesið fyrir mig það sem fólk hafði skrifað þegar ég hringdi og fólk gat líka sent mér skilaboð með sms í símann í gegnum heimasíðuna mína .
Ég fékk helling af skilaboðum þannig .
" Vilborg hringdi ekki mikið , enda dýrt auk þess sem hún reyndi að spara rafhlöðuna eftir fremsta megni .
Hleðslan eyðist hratt í kuldanum .
" Ég hringdi eitt stutt símtal á hverju kvöldi til fyrirtækisins sem þjónustaði mig í ferðinni ; þurfti að tilkynna mig þangað .
Ég keypti alla þjónustu af þeim mönnum ; þeir flugu m.a. með mig á upphafsstað , sóttu mig á pólinn og vöktuðu mig í raun með þessum hætti .
Ef þeir hefðu ekki heyrt í mér eftir ákveðinn tíma hefðu þeir farið að leita að mér .
" Vilborg Arna segist hafa hringt einu sinni í viku í afa sinn og ömmu og föður sinn , en ekki talað nema í fáeinar mínútur í einu .
Svo var hún í töluverðu sambandi við fjölmiðla .
" Áður fyrr notuðust menn við talstöðvar en nú er hægt að tala um allt suðurskautið í gegnum gervihnattasíma .
Þegar ég beið eftir flugvélinni sem sótti mig talaði ég til dæmis við flugmennina í gegnum símann .
" Vilborg var heldur ekki með kveikt á staðsetningartækjum sínum nema á morgnana og kvöldin , auk þess sem hún kveikti á þeim þegar hún tók pásur frá göngunni á daginn .
Notaði tækin fyrst og fremst til þess að ákveða stefnuna og mæla hve langt hún hefði gengið .
Hélt svo stefnunni með áttavitanum .
Til að eiga alltaf nóga hleðslu á tækjunum var Vilborg með sólarrafhlöðu sem hún setti út fyrir tjaldið á hverjum morgni og hafði þar í hálfa aðra klukkustund .
HLUSTAÐI Á MARGT GOTT Á GÖNGUNNI Tónlist og Potter Vilborg Arna hafði með sér iPod á suðurpólinn og valdi sér ýmislegt góðgæti til að hlusta á meðan á leiðangrinum stóð .
Hún var bæði með ýmsa tónlist í farteskinu og nokkrar hljóðbækur .
" Mér fannst mjög gott að hlusta á bækur fyrri hluta dagsins og skipti svo yfirleitt yfir í tónlist seinni partinn .
Tónlistina valdi ég bara eftir því í hvernig skapi ég var ; ef færið var erfitt hlustaði ég oft á sama diskinn allan daginn , til þess að halda frekar sama takti .
Það er betra að hafa rútínu á hlutunum þegar aðstæður eru þannig .
" Þegar veðrið var gott stoppaði hún hins vegar annað slagið til þess að skipta um tónlist .
" Ég hafði það fyrir reglu í leiðangrinum að hlusta aldrei á neitt sem mér þótti ekki skemmtilegt eða gat verið íþyngjandi .
Af bókum get ég nefnt ýmsar barnabækur .
Ég hlustaði líka á allar Harry Potter-bækurnar – nema þá síðustu reyndar .
Ég byrjaði á henni en upphafið er svo drungalegt að ég hætti fljótlega .
Ákvað að geyma hana til betri tíma ! " Tónlistin sem Vilborg hlustaði á var oftast létt , fjörug og skemmtilegt .
" Ég vildi hlusta á eitthvað sem byggir mann upp , alls ekki eitthvað sem dregur úr manni kjarkinn , " segir Vilborg Arna Gissurardóttir pólfari í samtali við Sunnudagsblað Morgunblaðsins .
Tæki frá Pieps sem Vilborg ætlaði sér bara að nota sem neyðarsendi .
Ef eitthvað hefði komið uppá hefði hún getað ýtt á takka og þá hefðu aðstoðarfólki borist skilaboð um hvar hún væri stödd .
Gervihnattasíminn sem Vilborg fór með á pólinn .
Lífæð hennar til umheimsins , segir hún .
Vilborg bloggaði t.d. með símanum .
Staðsetningartækið sem Vilborg Arna notaði til þess að mæla hvað hún hafði gengið langt .
Með þessu gps-Garmin-tæki tók hún stefnuna að morgni en rataði svo dagleiðina með aðstoð áttavita .
Sólarrafhlaðan sem Vilborg hlóð á hverjum morgni .
Setti hana út fyrir tjaldið um leið og hún kveikti á prímusnum og lét sólina skína á þessa góðu græju í um það bil eina og hálfa klukkustund og gat með því móti hlaðið símann og önnur raftæki sem hún var með í fórum sínum .
