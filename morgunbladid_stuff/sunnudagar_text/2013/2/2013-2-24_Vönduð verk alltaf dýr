Góð list hefur alltaf verið góð fjárfesting og verður það áfram .
Þetta segir Klara Stephensen sem hefur til margra ára starfað innan listaheimsins og gegnir nú starfi umsjónarmanns listaverka hjá Arion banka , spurð um það hvort listaverk séu góður fjárfestingarkostur fyrir almenning í þessu landi um þessar mundir .
Klara ráðleggur öllum sem hafa áhuga á því að festa fé sitt í list að gera það ekki nema að mjög vel athuguðu máli .
Kapp sé best með forsjá .
" Fólk þarf að kynna sér vel og vandlega hvað er í boði og fjárfesta ekki nema að vel ígrunduðu máli að fenginni faglegri ráðgjöf , " segir Klara sem hvetur alla sem hafa áhuga á því að fjárfesta í myndlist til að fylgjast vel með sýningum í söfnum og galleríum í dágóðan tíma til að fá tilfinningu fyrir markaðnum .
Að sögn Klöru er fátt grátlegra en að kaupa listaverk á yfirverði vegna þekkingarskorts , nú eða að lenda á sviknu verki , svo sem dæmi er um hér á landi frá síðari árum .
" Fyrir mörgum árum síðan hitti ég hjón sem ætluðu að selja verk sem þau höfðu keypt dýru verði en reyndist falsað .
Það var mjög sorglegt .
" Að áliti Klöru er gott framboð af vönduðum og góðum verkum á Íslandi , frá ýmsum tímum .
Lengi hefur verið markaður fyrir málverk gömlu meistaranna en samtímalist hefur einnig vaxið fiskur um hrygg enda eigum við nokkurn fjölda listamanna sem sýna verk sín reglulega á alþjóðavettvangi .
" Skilningur og áhugi á samtímalist hefur aukist jafnt og þétt hér á landi en það getur tekið fólk tíma að venjast slíkri list .
Það er til dæmis alltaf að verða betra að koma hugmyndalist í verð sem er ánægjulegt enda á sú list eftir að fylgja okkur um ókomna tíð .
" Smekkur manna er misjafn .
Sumir vilja ekkert nema gömlu meistarana en aðrir sækja meira í samtímalistina .
" Það geta verið ýmsar ástæður fyrir því að fólk vill kaupa list .
Þetta verður hver og einn að eiga við sig en ég ítreka það sem ég hef þegar sagt : Leitið eftir faglegri ráðgjöf áður en þið ráðist í kaupin ! " Spurð hvort verð á myndlist sé hagstæðara nú en fyrir efnahagshrunið segir Klara erfitt að svara því .
" Mín tilfinning er sú að verðið sé svipað nú og fyrir hrun .
Það getur samt oltið á ýmsu .
Grunnreglan er þó alltaf sú sama : Góð og vönduð listaverk kosta sitt en þau eru fjárfesting sem skilar sér .
Ódýr listaverk verða hins vegar að öllum líkindum einskis virði þegar fram líða stundir .
" 