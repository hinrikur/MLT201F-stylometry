Á síðasta ári valdi tímaritið Fráls verslun feðgana Egil Örn Jóhannsson og Jóhann Pál Valdimarsson menn ársins .
Feðgarnir stýra Forlaginu sem er langstærsta og öflugasta bókaforlag á Íslandi en Jóhann Páll stofnaði fyrirtækið árið 2001 .
Það hét í upphafi JPV útgáfa en nafninu var síðar breytt í Forlagið .
Egill , sem hefur starfað hjá Forlaginu frá upphafi , var síðan á dögunum kjörinn nýr formaður Félags íslenskra bókaútgefenda .
Afi hans , Valdimar Jóhannsson , útgefandi í Iðunni , og faðir , Jóhann Páll , voru báðir formenn félagsins á sínum tíma .
" Mér finnst mikill heiður að verða þriðji ættliður til að taka við formennsku í Félagi íslenskra bókaútgefenda , " segir Egill .
" Þegar ég horfi á vegginn á skrifstofu Félags útgefenda þar sem eru myndir af öllum formönnum félagsins til dagsins í dag og sé þar afa minn og föður þá er óneitanlega notalegt að hugsa til þess að einn góðan veðurdag verði ég líka þarna uppi á veggnum með þeim .
Ég er hins vegar ekki að sækjast eftir þessu starfi til þess að verða þriðji ættliðurinn .
Það að vera þriðja kynslóð er mér frekar til trafala en hitt .
Stundum er sagt að það sé þriðja kynslóðin sem geri fjölskyldufyrirtæki gjaldþrota .
Ég er mjög meðvitaður um að dæmi eru um slíkt og fyrir vikið er ég örugglega miklu gætnari í ákvörðunum en ella .
" Allsnægtir og erfiðleikar Það er óhætt að segja að pabbi þinn , Jóhann Páll Valdimarsson , sé litríkasti maðurinn í íslenskri bókaútgáfu .
Hvernig myndir þú lýsa honum ? " Ég held að allir sem eru í kringum föður minn yrðu sjálfkrafa taldir daufgerðir í samanburði við hann því hann er svo litríkur og lifandi .
Einn af hans helstu kostum er hversu blátt áfram hann er í öllum samskiptum og það kemur fólki iðulega að óvörum hversu opinskár og heiðarlegur hann er .
Hann hefur klókt útgefandanef sem ég held að sé ekki meðfætt heldur áunnið og þar býr hann að þeirri reynslu að hafa alist upp hjá foreldrum sem voru útgefendur .
Það er ekki ósvipaður bakgrunnur og ég bý að .
En ég er ekki að segja að ég hafi sama nef og faðir minn sem hefur gríðarlega góða tilfinningu fyrir því hvað virkar og hvað virkar ekki í bókabransanum .
" Ferill föður þíns í bókaútgáfu hefur einkennst af áföllum og sigrum .
Vondu tímarnir hljóta að hafa verið fjölskyldunni erfiðir .
Hvernig upplifðir þú þá tíma ? " Faðir minn hóf útgáfuferil sinn í samvinnu við föður sinn og þeir voru í sameiningu stærstu bókaútgefendur landsins í Iðunni .
Það kom upp ágreiningur þeirra á milli og í febrúar 1984 skrifaði hann föður sínum bréf þar sem hann sagði upp störfum hjá Iðunni .
Hann las það bréf fyrir okkur heimilisfólkið áður en hann afhenti afa það .
Síðan stofnaði faðir minn Forlagið .
Rekstur þess gekk illa og um tíma var fyrirtækið á barmi gjaldþrots .
Þetta voru mjög erfið ár .
Reksturinn á Iðunni hafði gengið afskaplega vel og við fórum úr allsnægtum yfir í það að eiga lítið milli handanna .
Við fluttum úr mjög stóru einbýlishúsi í hæð í iðnaðarhúsi í vesturbænum .
Áður höfðum við farið nánast vikulega út að borða og til útlanda tvisvar á ári en nú voru engir peningar til og stundum bara súrmjólk í matinn .
Tólf ára gamall þurfti ég að lána foreldrum mínum sparnaðinn minn í reksturinn .
Þessir erfiðu tímar voru mér óskaplega lærdómsríkir og nauðsynlegir .
Ég finn það hér í rekstrinum núna hvað það hefur gagnast mér að hafa ekki alla tíð lifað við allsnægtir .
Þegar svo Mál og menning tók Forlagið yfir árið 1988 þá breyttist þetta mjög og pabbi varð ekki rekstraraðili heldur starfsmaður Máls og menningar .
Hann stofnaði síðan JPV útgáfu árið 2001 .
" Faðir þinn hefur sagt frá því að eftir að hann lét af störfum hjá Iðunni hafi hann ekki talað við föður sinn í mörg ár .
Hvaða áhrif hafði þetta ósætti föður þíns og afa á þig og systkini þín ? " Þeir töluðust ekki við árum saman en við barnabörnin héldum alltaf samskiptum við afa og ömmu og ég var töluvert hjá þeim .
Auðvitað var það sérkennilegt ástand að upplifa að foreldrar mínir töluðu ekki við afa minn og ömmu en í kjölfar þess að afi fékk heilablóðfall náðu faðir minn og afi sáttum og það var mjög gott á milli þeirra síðustu árin .
" Gat ekki hætt Hvernig atvikaðist það að þú fórst að vinna með föður þínum í bókaútgáfu ? " Árið 1994 hætti ég háskólanámi og hóf störf á lager Máls og menningar .
Ég vann þar og við sölustörf hjá fyrirtækinu í mörg ár .
Þegar JPV útgáfa varð til árið 2001 ætlaði ég ekki að taka þátt í þeim fyrirtækjarekstri .
Ég fór til foreldra minna á sunnudegi í febrúar til að tilkynna þeim að ég hefði tekið ákvörðun um það að fylgja þeim ekki í JPV útgáfu .
Þau sneru mér hins vegar .
Þegar ég kom svo heim til konunnar minnar spurði hún hvernig hefði gengið að segja þeim að ég ætlaði ekki að vera með .
Þá varð ég að segja eins og var : Ég gat ekki hætt .
" Forlagið er fjölskyldufyrirtæki .
Fylgja því erfiðleikar að vinna náið með fjölskyldunni alla daga ? " Það fylgja því ýmsir erfiðleikar en einnig fjölmargir kostir og ef fólk nær vel saman þá eru kostirnir miklu fleiri en gallarnir .
Ég starfa á Forlaginu með móður minni , föður mínum , konunni minni , systur minni , bróður mínum , tengdamóður minni og föðurbróður mínum .
Þetta getur verið ansi snúið og ég fer þá leið að aftengjast fjölskyldunni milli kl. 9 og 5 og verð svo aftur hluti af fjölskyldunni eftir klukkan fimm .
Í vinnutímanum erum við eins og hverjir aðrir starfsmenn og ég reyni að vera eins lítið meðvirkur og mögulegt er .
Ég veit að það fer mjög fyrir brjóstið á einstaka fjölskyldumeðlimum þegar ég er hvass eða leiðinlegur í vinnutímanum , eins og stundum gerist , vonandi samt ekki oft .
En það er náttúrlega ekki þannig að allir starfsmenn Forlagsins séu fjölskyldumeðlimir , langt frá því .
Hér vinnur hópur af góðu fólki og það er óskaplega notaleg tilfinning að koma í vinnuna á hverjum degi og hitta allt þetta fólk sem ég veit að ég get treyst fullkomlega .
" Forlagið er langstærsta bókaforlagið á markaðnum , þið eruð veldi .
Felst engin hætta í því að eitt bókaforlag hafi yfirburðastöðu á markaðnum ? " Ég held að það fari mjög mikið eftir því hvernig sá aðili hegðar sér á markaðnum .
Bókaútgáfa er í eðli sínu ólík flestum öðrum greinum því þar er ekki verið að framleiða sömu vöruna ár eftir ár .
Á hverju einasta ári er Forlagið dæmt af verkum sínum og það getur orðið stórt fyrirtæki í einhvern tíma en er jafnfljótt að verða lítið ef það veðjar ekki á réttu bækurnar .
Ég er kannski ekki rétti maðurinn til að segja það en mér finnst það ekki vera vandamál á íslenskum bókamarkaði að þar sé einn jafn stór útgefandi og Forlagið .
Það sést á metsölulistum að smærri útgáfur , og jafnvel einyrkjar , blómstra .
Stór útgefandi getur lítið gert til að trufla eða koma í veg fyrir velgengni annarra forlaga .
" Með jólasölu á heilanum Allir í bókabransanum vita að nóvember og desember eru rithöfundum og útgefendum erfiðir .
Þá er mikil spenna í loftinu .
Eru þessar vikur þér erfiðar ? " Síðastliðið haust var ég að reyna að sefa mig með því að jólabókavertíðin væri þrátt fyrir allt ekki nema innan við þriðjungur af veltu Forlagsins .
Það er semsagt ekkert úrslitaatriði fyrir Forlagið hvernig salan gengur fyrir jólin .
Með þessari möntru tókst mér að róa mig ansi langt inn í vertíðina .
Ég veit ekki hvort það er genetískt eða ekki en upp úr miðjum nóvember var ég farinn að sofa illa og vakna um miðjar nætur .
Ég var kominn með jólasöluna algjörlega á heilann , að miklu leyti að ástæðulausu því okkur gekk mjög vel .
En það var mikil spenna í mér , ég varð mjög órólegur og ég velti því fyrir mér í nóvember og desember hvort þetta væri genetískur andskoti .
" Ertu vinnuþjarkur ? " Ég hef óskaplega gaman af vinnunni minni .
Þannig réttlæti ég það að vinna 14-16 klukkutíma flesta daga .
Ég hef lært að nýta tímann vel .
Það eru mörg ár síðan ég hætti að horfa á sjónvarp , fyrir utan að fylgjast með fréttum og umræðuþáttum .
Ég fer aldrei í bíó og á fáar tómstundir fyrir utan vinnuna .
Fremur en að horfa á framhaldsþætti í sjónvarpinu eða láta mér leiðast uppi í sófa þá nýt ég þess að vinna .
Fyrir um það bil tveimur árum var ég aðframkominn og þreklaus og fann að ég var um það bil að brenna út í starfi .
Þá fór ég að hreyfa mig .
Ég hleyp þrisvar til fjórum sinnum í viku og reyni að hugsa sæmilega um sjálfan mig .
Þess vegna get ég unnið myrkranna á milli og tel það ekkert eftir mér .
" Þú átt börn , áttu von á að fjórði ættliður taki við Forlaginu í fyllingu tímans ? " Sonur minn og dóttir hafa bæði sagst ætla að verða bókaútgefendur þegar þau verða stór en ég reyni mjög markvisst að draga úr því .
Á æskuheimili mínu var aldrei lagt að mér að gerast bókaútgefandi .
Ég vil ekki að börnin mín finni fyrir þrýstingi , finni ekki einu sinni fyrir áhuga mínum á að hafa þau í vinnu í einhvern tíma .
Þau eiga að upplifa fullkomið frelsi þegar kemur að vali um starfsvettvang .
Ég segi þeim stöðugt að þau geti orðið hvað sem er þegar þau verða stór .
Ég segi : Lögregla , læknir , lögfræðingur og svo framvegis , en aldrei segi ég orðið bókaútgefandi .
En ef svo verður þá verður það .
" 