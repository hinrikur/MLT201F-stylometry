Á stuttri dvöl hefur okkur lærst að Skotar eru ansi hrifnir af þjóðarrétti sínum , haggis , sem er eins konar blanda af blóðmör og hafragraut .
Reyndar svo að þeir nota hvert tækifæri til að lofa hann í hástert og engu skiptir þótt maður sé grænmetisæta því grænmetishaggis er líka til .
Um helgina var haldið upp á fæðingarhátíð Roberts Burns , þjóðarskálds Skota , og af því tilefni borða menn sitt elskaða haggis og ekki nóg með það heldur syngja eða lesa upp til þess óð samdan af skáldinu .
Haggisið er ávarpað með ljóðinu , síðan er stungið í það hníf og það skorið og að sjálfsögðu eru menn íklæddir skotapilsum við þennan viðburð .
Bóndinn á heimilinu fékk því haggis á bóndadaginn , sem er kallaður Burn ' s night hér eystra , dæturnar fóru í skólann í skotapilsum , hlustuðu á ljóðaflutning og dönsuðu skoska dansa sem eru kallaðir ceilidh .
Hátíðahöldin héldu áfram alla helgina á þjóðminjasafninu þangað sem fjölskyldan fór að skoða minjar frá gamla Skotlandi og föndra mýs og rósir sem koma fyrir í ljóðum Burns .
Móheiður Hlíf Geirlaugsdóttir , ljóðelskur þýðandi 