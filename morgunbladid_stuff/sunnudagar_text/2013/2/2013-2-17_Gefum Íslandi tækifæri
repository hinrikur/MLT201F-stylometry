Esko Aho , fyrrverandi forsætisráðherra Finnlands , vitnaði á Viðskiptaþingi í vikunni í ummæli íshokkíleikmannsins Wayne Gretzky um muninn á góðum leikmönnum og þeim bestu .
Gretzky á að hafa sagt að munurinn væri sá að góðir leikmenn færu þangað sem pökkurinn væri en þeir bestu þangað sem pökkurinn stefndi .
Með þessari samlíkingu fylgdi ráðgjöf Esko Aho til þjóða sem vildu vera í forystu um að sækja fram í krafti sérstöðu , sjálfstæðis og eigin styrkleika .
Fara ekki endilega sömu leið og hinir eða þangað sem flestir væru , heldur hafa hugrekki til að gera áætlanir um vöxt og uppbyggingu á eigin forsendum .
Þetta sagði hann sérstaklega mikilvægt fyrir smærri þjóðir sem stæðu á stórum tímamótum , líkt og Ísland .
Esko Aho talaði um framtíðina og Ísland af mikilli bjartsýni .
Það sama verður því miður ekki sagt um alla íslenska stjórnmálamenn .
Stundum virðist jafnvel sem þeir sem forystu eiga að hafa fyrir uppbyggingu , vexti og von í landinu telji það frekar skyldu sín að tala kjarkinn úr þjóðinni .
Sumir þessara forystumanna hafa haldið því fram að þjóðin hljóti að vera skyni skroppin sjái hún ekki að hún geti ekki ráðið eigin ráðum .
Aðrir hafa sagt kröfur um fleiri tækifæri og lífskjör sem standist samanburð við nágrannaþjóðir okkar , dæmi um óhóf og græðgi sem helst megi líkja við sjúklega löngun í stöðugt sykurát .
Það er nauðsynlegt að tala gegn slíkri svartsýni .
Ísland á skilið raunverulegt tækifæri til að skipa sér í hóp með þeim allra bestu og Íslendingar eiga skilið tækifæri til menntunar , atvinnu og kaupmáttar sem gefur fjölskyldum von um betri tíma .
Sem þjóð þurfum við að sameinast um að gefa okkur sjálfum slíkt tækifæri og kosningarnar í vor eiga að snúast um nákvæmlega það .
Í aðdraganda þeirra þurfum við því að ræða hvort við viljum nýta reynslu fortíðar og viðfangsefni samtíðar til að gera betur í framtíðinni eða hvort við viljum í gremju og grimmd dvelja í skotgröfum sem löngu eiga að heyra sögunni til ; hvort við viljum efla okkur sem sjálfstæða , öfluga og dugandi þjóð eða ganga til liðs við misskilið erlent skjól sem á nóg með eigin vandamál .
Við þurfum líka að ákveða hvort við viljum breyta stjórnmálunum og samfélaginu til góðs með því að vinna saman og gera það besta fyrir sem flesta eða hvort við viljum áfram hlusta á efasemdir um einmitt það .
Ísland er og á að vera land tækifæranna .
Verkefni okkar er að gefa Íslandi tækifæri til að vera áfram slíkt land og það gerum við best með því að trúa á okkur sjálf , hvert annað og þá framtíð sem sameiginlega bíður okkar .
Þá þurfum við engu að kvíða – því líkt og íshokkíleikarinn Gretzky og finnska þjóðin munum við ná árangri og nýta styrkleika okkar og sérstöðu til að skora – okkur öllum til heilla .
Hanna Birna Kristjánsdóttir hanna.birna.kristjansdottir@reykjavik.is 