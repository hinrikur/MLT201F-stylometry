Tekið hefur verið af skarið um að Þríhnúkahellir verði aftur opinn ferðamönnum í sumar , en það er einn stærsti hraunhellir sem vitað er um og er einsdæmi að hægt sé að skoða eldfjall að innan með þessum hætti .
Í fyrrasumar var Þríhnúkahellir valinn af CNN sem einn af 20 stöðum í heiminum sem maður yrði að sjá áður en maður kveddi jarðvistina og umsögn blaðamanns Sunday Times var á þessa leið : " Ég hef ekki komið á neinn stað neðanjarðar sem jafnast á við tignarleika og áhrifamátt þessa staðar .
" Þríhnúkar vinna að því að opna Þríhnúkahelli fyrir almenningi með útsýnissvölum og þarf að ráðast í viðamiklar rannsóknir af því tilefni , bæði á hellinum sjálfum og eins á viðtökum fólks af ólíku þjóðerni .
Þess vegna var byrjað að skipuleggja ferðir þangað í fyrrasumar og verður framhald á þeirri vinnu í sumar .
Félagið var stofnað af Everest-förunum Birni Ólafssyni og Einari Stefánssyni , ásamt Árna Stefánssyni bróður þess síðarnefnda , augnlækni og hellamanni .
Fyrir tveimur árum komu inn Icelandair Group , Reykjavíkurborg , Kópavogur og fagfjárfestasjóðurinn Stefnir , stærsta sjóðafyrirtæki landsins , sem er í umsjón Arion banka .
Nokkuð var um að erlendir ferðamenn legðu þangað leið sína í fyrrasumar og margir af helstu fjölmiðlum heims gerðu hann að umfjöllunarefni .
Það er til marks um áhugann að um þessar mundir er unnið að þremur þáttum á BBC um hellinn .
Mat á umhverfisáhrifum Þríhnúkar hafa lagt fram hugmyndir um að bæta aðgengi að hellinum og búa til útsýnispall , þannig að fleiri geti séð ofan í gíginn og jafnframt til að vernda hann fyrir ágangi .
Mati á Skipulagsstofnunar á umhverfisáhrifum lauk í ársloks , en það var tveggja ára ferli og er skýrslan almennt á jákvæðum nótum , að sögn Björns .
Uppfylla þarf tvennskonar skilyrði frá Skipulagsstofnun áður en framkvæmdir hefjast , sem fælu í sér veg frá Bláfjallaveginum og göng að útsýnispallinum .
" Annað skilyrðið kveður á um að ekki megi vera meira en 60 til 70 kílómetra hámarkshraði á veginum frá Bláfjöllum að Þríhnúkum , " segir Björn .
" Okkar hugmyndir eru raunar að hafa hann minni , því við viljum fella veginn inn í landið .
Þar er fólk komi af brautinni til Bláfjalla og liðist um falleg landslag að hellinum .
Þetta á bara að vera ferðamannavegur .
" Hitt skilyrðið felst í að heildarendurskoðun vatnsverndarsvæðisins á höfuðborgarsvæðinu ljúki áður en framkvæmdaleyfi verði gefið .
" Áætlað er að henni ljúki um mitt næsta ár , " segir Björn .
" Útlit er fyrir að þetta tefji ferlið mest og í því samhengi er rétt að geta þess að þetta er á fjarsvæði vatnsverndarsvæðisins og þegar það var skilgreint á sínum tíma var það haft stærra frekar en minna .
Við erum náttúruunnendur og viljum ekki gera neitt sem spillir vatnsbóli höfuðborgarbúa .
Það er því mikilvægt að sýnt hefur verið fram á það með góðum vísindalegum rökum , eins og Skipulagsstofnun bendir á , að af þessari framkvæmd stafar ekki slík hætta og enn síður ef þær vegbætur sem við leggjum til eru gerðar .
" Stærsta uppbygging í áratugi Einnig þarf að breyta aðalskipulagi Kópavogs , en það hefur þegar verið auglýst , og breyta þarf deiliskipulagi .
" Þetta er þjóðlenda og lögin kveða á um að leyfi forsætisráðuneytisins þurfi til að nýta landið í meira en eitt ár í senn , " segir Björn .
" Þetta er því stór og flókin framkvæmd , enda fjárfesting upp á ríflega tvo milljarða og gera má ráð fyrir að það taki áratugi að greiða fjárfestinguna niður .
Fjárfestar og lánastofnanir hafa sýnt áhuga á að koma að þessu verkefni , en auðvitað er erfitt að sækja fjármagn á meðan óvissa er enn um leyfismál .
" Björn segir mikinn áhuga fyrir verkefninu , bæði innan ferðaþjónustunnar og eins meðal lífeyrissjóða , lánastofnana og fleiri fjárfesta .
" Þetta er mikið hagsmunamál fyrir ferðaþjónustu á Íslandi , enda stærsta uppbygging á innviðum hennar í áratugi .
Uppbyggingin hefur verið meira og minna í hótelum og bílaleigum , en þarna er bætt við valkosti fyrir þá ferðamenn og jafnframt trekkir þetta að fleiri .
Þá gerir þessi einstaki staður mikið fyrir ímynd Íslands eins og glöggt má sjá af allri umfjölluninni , en hingað komu yfir 60 blaðamenn í sumar og 12 sjónvarpsstöðvar .
" Áhugaverð tilraunastofa Í sumar verður boðið upp á ferðir fyrir ferðamenn , en einnig ráðist í rannsóknir á gígnum .
" Það verður rannsakað hvort örverugróður þrífst í hellinum og hvort heimsóknir hafi áhrif á loftskipti og loftgæði .
Það eitt að opna hellinn og lýsa hann upp gæti til dæmis valdið því að litir breytist eða að mosagróður myndist og það viljum við ekki .
" Það er dýrt í framkvæmd að bjóða upp á ferðir ofan í gíginn .
" Það þarf að flytja öll aðföng og búnað með þyrlum og fámennir hópar komast niður í einu , því gæta þarf öryggis og tryggja góða umgengni , " segir Björn .
" Við getum hinsvegar boðið upp á ódýrari ferðir eftir að framkvæmdum lýkur .
Í þeim felast augljós tækifæri fyrir menntastofnanir á öllum skólastigum að tengja vettvangsferðir náminu og efla jarðfræðiþekkingu nemenda .
Þetta er áhugaverð tilraunastofa .
Það er einstakt að geta farið í eldfjall og skoðað sprungukerfin .
Enda hafa margir háskólar , innlendir sem erlendir , verið í sambandi við okkur um jarðfræðirannsóknir .
" Óhætt er að segja að það falli vel að ímynd Íslands að opna dyrnar inn í eldfjallið .
" Ímynd Íslands út á við er eldur og ís , " segir Björn .
" Það er mikil upplifun að ferðast til Íslands og komast inn í eldfjall .
Við finnum á viðtökunum að það fellur í kramið hjá ferðamönnum .
" Nokkuð var um að kvikmyndastjörnur sem léku í stórmyndum sumarsins hér á landi bönkuðu upp á .
" Jú , það kom talsvert af hetjum andlegrar afþreyingar , " segir Björn brosandi .
" Íslendingar hafa ekki sótt í þetta í sama mæli , en það hefur aðeins verið að aukast .
" Því miður ekki niðri í skjálftanum En hvað um hættu á eldgosi ? " Það gaus fyrir 4 þúsund árum og auðvitað er aldrei hægt að útiloka eldgos , " segir Björn .
" En ekki er mikil hreyfing á þessu svæði og almennt ekki búist við gosi .
Hræringarnar eru meiri í kringum Krísuvík .
Það yrði örugglega einhver fyrirboði .
Hinsvegar geta orðið jarðskjálftar , allt að sex á Richter , og hönnun mannvirkja þarf að taka mið af því og gengið verður út frá því að draga úr hættu á grjóthruni .
Í sumar voru skjálftar upp á 4,6 á Richter , en við vorum því miður ekki ofan í gígnum á þeim tíma .
Það hefði verið mjög áhugavert .
Við sáum engin merki um grjóthrun eftir þá skjálfta .
" Áætlað er að framkvæmdir standi yfir í fimmtán mánuði eftir að hönnun lýkur .
Og þó að þetta verði um leið einn helsti ferðamannastaður landsins , þá felst í því áhugaverð þversögn , að með því að opna hellinn er ætlunin að vernda hann .
" Það miðast við að gestir gangi um manngerð svæði , en ekki gíginn sjálfan og hann verði því ósnortinn , " segir Björn .
" Þetta er kjörið tækifæri til að sýna fólki stað , sem á engan sinn líka í heiminum , en stuðla um leið að varðveislu hans .
" Hann segir að leitað hafi verið til formanna alþjóðlegra hellasamtaka og álit þeirra allra hafi verið á einn veg , að þetta væri rétta leiðin .
" Það eru til mörg dæmi um að sambærilegar náttúruperlur séu opnaðar almenningi og jafnframt á lista UNESCO yfir einstök náttúrufyrirbrigði .
Auðvitað er það líka sjónarmið að gera ekki neitt , en hvers virði er það sem enginn getur notið ? Er þá ekki betra að fólk fái að njóta án þess að skemmdir verði á gígnum ? Vissulega þarf að gera op inn í gíginn , en það er bara brotabrot af því veggflatarmáli sem gígurinn er .
" Reiknað er með að yfir sumartímann skapist í kringum 50 störf við Þríhnúka , en þau verði aðeins færri yfir veturinn .
" Það fyrir utan eru allskyns afleidd störf sem af þessu skapast , svo sem hjá rútufyrirtækjum , flugfélögum og hótelum , " segir Björn .
" Eflaust koma sumir eingöngu til að skoða hellinn og aðrir dveljast jafnvel lengur á landinu til að fá tækifæri til þess .
Margföldunaráhrifin eru því mikil .
" Dinglaði eins og dordingull úr hlöðulofti Með fyrirhuguðum framkvæmdum við Þríhnúkagíg er stefnt að því að gera hann aðgengilegan almenningi , en undir honum er 120 metra djúp gíghvelfing sem er ein sú stærsta og dýpsta í heiminum .
Hvatinn er sá , að sögn Árna Stefánssonar augnlæknis og hellamanns , að stuðla að verndun gígsins fyrir ágangi , án þess þó að að loka honum , sem hefði í för með sér að enginn fengi að berja hann augum .
" Málið er að íslensk náttúra er stórmerkileg og liggur víða undir skemmdum , " segir Árni , sem er einn stofnenda Þríhnúka og á sæti í samráðsnefnd umhverfisráðuneytisins um verndun og varðveislu hraunhella .
" Hraunhellarnir okkar hafa skaðast stórkostlega af mannavöldum , til dæmis Surtshellir , Víðgelmir og Raufarhólshellir .
Óheft aðgengi að þeim veldur skaða – það er bara tímaspursmál hvenær það gerist , fólk freistast til að taka með sér dropasteina eða brýtur þá af gáleysi .
Markmiðið með framkvæmdunum við Þríhnúkagíg er að gera hann aðgengilegan án þess að hann skemmist .
Þannig er hugmyndafræðin .
" Fyrstur niður í hvelfinguna Árni setti fram hugmyndir um að verja gíginn í grein í Morgunblaðinu þegar árið 2004 , en þar lýsti hann því er hann seig niður á botn gígsins fyrstur manna á Jónsmessu árið 1974 .
" Það var alveg ólýsanleg tilfinning að síga þarna niður .
Einkennileg tómleikakennd fyllti mig neðarlega í gíghálsinum , tilfinning blönduð sérkennilegri gleði og eftirvæntingu þegar risavaxin gíghvelfingin opnaðist fyrir augum mér .
Ef til vill ekki ósvipuð þeirri himnesku sælu sem þeir sem vaktir eru úr dái lýsa .
Sálin svífur þá yfir eigin líkama , horfir á skrokkinn ofanfrá og er í þann mund að hverfa á vit eilífðarinnar og ljóssins .
Ég varð bergnuminn í orðsins fyllstu merkingu .
Dinglaði eins og dordingull úr hlöðulofti , á leið niður í þetta ótrúlega stóra gímald .
" Í gegnum tíðina sagðist hann oft hafa leitt að því hugann hvernig almenningur gæti notið þessarar einstæðu myndunar án skaða á hellinum .
" Við ritun orðanna " að hanga þar eins og dordingull " fæddist raunhæf hugmynd sem hér er kynnt .
Að setja þar , á 56-60 m dýpi , útsýnispall á hellisvegginn .
Aðgengi að honum yrði um jarðgöng upp á yfirborð jarðar .
Pallurinn yrði úr stálgrind og kleift að horfa niður í gegnum grindina og af grindinni niður og upp .
Á þessum stað , í miðju eldgígsins , er upplifun þessa tröllaukna gímalds svo sterk , að með ólíkindum er .
Hæðin niður á urðarsöðulinn er svipuð og séð niður úr Hallgrímskirkjuturni , eða af þaki 20 hæða háhýsis .
Er hæðin meiri til hliðanna .
Gígrásirnar beint upp eru álíka .
Eða eins og að horfa af Skólavörðuholti upp á útsýnissvalir kirkjunnar .
" Hann skrifaði að tilfinning sú sem hver uplifði við gígopið og í gígnum myndi " gera þann sama næmari fyrir eigin smæð og forgengileik .
Hún mun um leið auka virðingu hans fyrir þeirri jörð sem hann byggir .
Náttúruvernd er ekki alltaf fólgin í því að gera ekkert , þó slíkt geti vissulega átt við , í völdum tilvikum .
Náttúruvernd er að sýna náttúrunni virðingu og skilja ætíð svo við , að hún og þeir sem landið erfa , njóti .
" Á að byggja upp fleiri hella Árni segir að Íslendingar hafi nú þegar eyðilagt stórkostlegar minjar á heimsmælikvarða í hellum á borð við Raufarhólshelli .
Og hann gefur lítið fyrir athugasemdir Hellarannsóknafélagsins um að fyrirhuguð jarðgöng í gíginn séu óafturkræf náttúruspjöll og sjónarmið um að áfram eigi að vera erfiðleikum bundið að komast á staðinn til þess að upplifa þessa náttúruperlu .
Í skýrslunni kemur reyndar fram að framkvæmdirnar séu að mestu afturkræfar .
Og jafnframt að gestum verði stýrt inn í gíginn og þeir geti ekki hróflað við neinu .
Rask á gígnum verði eins lítið og mögulegt er eða einn þúsundasti veggflatarins .
" Árni ítrekar að nú þegar hafi hraunhellar verið stórskaðaðir með ágangi og hreinsaðir út viðkvæmir dropasteinar .
Þess vegna hef ég beitt mér fyrir lokun nokkurra hella , Jörundar , Kalmanshellis og Árnahellis , " segir hann .
" Þegar þeim síðastnefnda var lokað var mér hætt að lítast á blikuna .
Ég hugsaði með mér að þetta gengi ekki , það yrði líka að opna slíka hella fyrir almenningi , en tryggja um leið að ágangurinn skemmdi þá ekki .
Ég lagði fram tillögu árið 2004 að það yrðu Þríhnúkagígur , Surtshellir , Stefánshellir og Kerfið .
Allir liggja þeir undir skemmdum vegna óhefts aðgengis , eru í raun eins og almenningsgarðar sem drabbast niður ef enginn hugsar um þá .
" Og það er einmitt hugmyndin á bak við Þríhnúka .
" Þríhnúkagígur er náttúruvætti á heimsmælikvarða í nágrenni höfuðborgarinnar og ætti að vera á heimsminjaskrá .
Í tímans rás er óhjákvæmilegt að gígurinn hefði smám saman troðist niður og því lagði ég þessar hugmyndir fram .
Ég vildi koma í veg fyrir að þar yrði slys .
Og ef við gerum eitthvað , hvers vegna gerum við það þá ekki almennilega ? " 