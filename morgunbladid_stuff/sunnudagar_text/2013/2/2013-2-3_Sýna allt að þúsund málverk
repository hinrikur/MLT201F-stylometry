Þegar sýningunni Flæði sem opnuð verður á Kjarvalsstöðum í dag , laugardag , klukkan 16 , lýkur eftir tæplega fjóra mánuði , mun hún verða orðin stærsta eða umfangsmesta myndlistarsýning sem sett hefur verið upp hér á landi .
Þá munu allt að eittþúsund málverk hafa verið sýnd á veggjum salarins , öll málverk Listasafns Reykjavíkur eftir aðra listamenn en sérstök söfn eru um , það er þá Jóhannes Kjarval , Ásmund Sveinsson og Erró .
Sýningin er sett upp í tilefni þess að fjörutíu ár eru síðan Kjarvalsstaðir voru opnaðir .
Birgir Ísleifur Gunnarsson , fyrrverandi borgarstjóri Reykjavíkur , opnar sýninguna en hann opnaði Kjarvalsstaði fyrst fyrir gestum þann 24. mars árið 1973 .
Sýningin er í anda salonsýninga , þar sem verk þekja alla veggi , frá lofti upp í gólf , og mun hún taka stöðugum breytingum .
Verk hafa verið flutt úr geymslum safnsins í hundraðavís , sum sett upp á veggi en önnur í rekka í salnum .
Úr rekkunum munu nokkur verk verða tekin daglega meðan á sýningunni stendur og sett upp fyrir önnur .
Samhliða eru öll verkin ljósmynduð , ástand þeirra metið , og hugað að skráningunni .
Ólík verk nánast rekast saman Það er forvitnilegt að ganga um salinn og virða þetta flæði málverka fyrir sér .
Sum eru góðkunningjar listunnenda , sjást oft á sýningum og eru vörður í íslenskri listasögu , en önnur sjást aldrei opinberlega , enda ekki ýkja merkileg , og mörg koma ánægjulega á óvart .
Verk listamanna ólíkra tímabila , stefna og strauma rekast nánast saman ; málverk eftir Jóhann Briem er við hlið verks eftir einfarann Eggert Magnússon , stórt málverk eftir Louisu Matthíasdóttur af Temmu dóttur hennar hangir hjá þorpsmynd Gunnlaugs Schevings , nýlegt verk eftir Helga Þórsson er hjá galsafengnu portretti eftir Kristján Davíðsson , og þá taka við verk eftir Helga Þorgils , Guðmundu Andrésdóttur , Gabríelu Friðriksdóttur , Stórval – popplist hjá abstrakti , fígúratíf verk hjá konseptmálverkum , og ómögulegt er að átta sig á höfundum sumra .
Gestum hleypt í geymslurnar Hafþór Yngvason safnstjóri Listasafns Reykjavíkur segir að á sýningunni séu tvær flugur slegnar í einu höggi ; gestir sjái þau málverk sem safnið á og starfsfólkið gerir um leið úttekt á þeim .
" Mig hefur lengi langað til að taka sem mest fram og sýna , " segir hann .
" Í safninu er alltaf verið að segja einhverja sögu sem byggist á vali , við sýnum verk ákveðinna tímabila eða veljum út frá hugtökum og hugmyndum , hvort sem það eru hestar , vatnslitaverk eða tilteknir fletir á listasögunni .
En við eigum tæplega sautján þúsnd verk , með sérsöfnum Ásmundar Sveinssonar , Kjarvals og Errós , og þótt við undanskiljum þau þá er feikilega mikið af verkum í almenna safninu og meirihlutann þekkir fólk ekki .
Okkur langaði nú til að hengja allt upp svo fólk sæi hvað borgin á .
Við vildum setja verkin upp eins og við værum að hleypa gestum í geymslurnar .
" Tilhögun sýningarinnar þýðir að hún breytist í sífellu .
" Sýningin mun endurnýjast gjörsamlega þrisvar sinnum .
Ef fólk kemur vikulega að skoða mun það alltaf sjá fjölda nýrra verka , " segir Hafþór og bætir við að til að auðvelda gestum að koma sem oftast , þá fái þeir árskort í söfnin í þriðja skipti sem þeir borga sig inn .
Framkvæmdin nýtist starfsfólki safnsins á margan hátt .
" Í tæplega fjögur ár höfum við verið í miklu átaki í skráningu á verkunum og fengum Evrópustyrk til þess , " segir Hafþór en markvisst hafa verkin verið ljósmynduð , mæld og skráð og síðar á árinu opnar viðamikill vefur með öllum safnkostinum .
" Þessi sýning er hluti af þessu verkefni því við notum tækifærið og ljósmyndum öll verkin og metum ástand þeirra .
Þá málum við líka geymslurnar og gerum þær upp .
Verkefni sem þetta hjálpar okkur starfsfólkinu til að skilja safnið betur og átta okkur á því hvað við erum með í höndunum .
Hver veit nema listfræðingar og sýningarstjórar fari að endurskoða hvað eru lykilverk og hvort segja megi listasöguna á annan hátt , nú þegar hægt er að skoða verk sem ekki hafa verið sýnileg í langan tíma .
" Safneign Listasafns Reykjavíkur tók að mótast upp úr miðri tuttugustu öld og hafa verk ýmist verið keypt eða gefin .
Í fyrstu sáu pólitískt kjörnir fulltrúar um kaupin en við stofnun Kjarvalsstaða var farið að standa faglegar að kaupunum .
Nú annast þriggja manna innkaupanefnd kaup á listaverkum í samræmi við fjárheimildir og innkaupastefnu safnsins .
Safneign Listasafns Reykjavíkur samanstendur í dag af 19.906 listaverkum .
