Febrúar er undarlegur mánuður .
Þá kýs venjulegt fólk að borða skemmdan mat og grilla í sér líffærin með hreinum vínanda með það að markmiði að lyfta andanum upp .
Íbúar Smartlands þurfa alls ekki á ónýtum mat að halda eða hreinum vínanda til að gera sér glaðan dag .
Þeir hækka bara í tónlistinni , fá sér hafragraut með eplum , dúndra í sig engiferskotum og kaupa sér ný föt í glaðlegum litum .
Neonlitir eru töluvert áberandi í sumartískunni en þeir henta líka vel í febrúar því í skammdeginu er gott að klæðast skærum litum því þá er minni hætta á að það verði keyrt yfir mann .
Neon virkar eins og endurskinsmerki sem er bara töff .
Ég er samt ekki að mæla með skærappelsínugulum pollagalla með hettu , heldur neonlituðu naglakki , belti , bol eða veski .
Jafnvel skyrtu fyrir þær allra hörðustu nú eða kjól .
Það má .
Neonlitaðir eyrnalokkar koma líka sterkir inn ásamt hárteygjum og svo hefur Prada sýnt fram á að neonlitur fer ákaflega vel á skóm með 12 cm hælum og með opinni tá .
Sjálf er ég hrifnust af heitum neonlitum , það er að segja neonbleiku og neonappelsínugulu en þetta er smekksatriði .
Ég hef lengi verið hrifin af íþróttatoppum í neonlitum sem ég nota oft í staðinn fyrir brjóstahaldara .
Þessir toppar reyra barminn niður og minnka ummál hans töluvert .
Það er kannski pínulítil tímaskekkja að vilja það , þar sem lýtalæknar hafa ekki undan að stækka konubrjóst .
En oft höldum við að grasið sé grænna hinum megin við lækinn og þær sem eru með stór brjóst vilja lítil og öfugt .
Þetta er svona svipað og með krullurnar .
Slétthærðir fá sér varanlegt og krullhærðir sléttujárn .
Allt er þetta auðvitað mjög atvinnuskapandi og gerir það að verkum að engum þarf að leiðast og á meðan snúast hjól atvinnulífsins af fullum krafti .
Alltaf er hægt að finna sér tíma í að verða öðruvísi en maður er í raun og veru og hringsnúast svo í kringum sjálfan sig í allri kaótíkinni .
Ég veit þið þekkið þetta .
En aftur að neonlitum .
Það er svo fallegt að sjá glitta í neonlit undir fötum .
Íþróttatoppa í neonlitum er hægt að fá á ýmsum stöðum .
Ég hef aðallega keypt þá í sænska móðurskipinu H & M eða í Target en á dögunum rakst ég á þá í barnadeildinni í Hagkaup og hugsaði með mér að ég hlyti að geta troðið mér í stærstu barnastærðina .
Einhvern tímann las ég viðtal við lýtalækni sem sagði að svona toppar færu svo vel með barminn og konur ættu helst að sofa í þeim til að viðhalda stinnleika þessa líkamsparts .
Hvort sem það er satt eða logið þá virðist móðir náttúra sjá til þess að þetta endar allt á einn veg – í lafandi tepokum .
Það skiptir kannski ekki öllu máli enda er þessi líkamspartur ekki sérstakur sýningargripur , allavega ekki í minni sveit , heldur hefur hann þjónað sínu hlutverki vel sem mjaltavél og hefur þar af leiðandi látið á sjá .
Þess vegna er ágætt að pakka þessu inn í íþróttatopp svo það beri sem minnst á þessu .
Svo er um að gera að brosa bara nógu fallega , segja skemmtilegar sögur af öðru fólki og hlæja pínulítið .
Þá er enginn að pæla í brjóstunum og ummáli þeirra ...
martamaria@mbl.is 