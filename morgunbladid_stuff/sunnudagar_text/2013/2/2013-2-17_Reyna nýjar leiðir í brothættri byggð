Byggðastofnun mun á næstunni ráða starfsmann sem næsta árið hefur þróunarverkefni á Raufarhöfn sem sérsvið .
Þetta kom fram á íbúaþingi sem þorpsbúar héldu fyrir skömmu .
Þar voru í deiglunni mál sem brenna á samfélaginu og leysa þarf .
Þingið var liður í byggðaþróunarverkefni á Raufarhöfn sem Byggðastofnun , Norðurþing , Atvinnuþróunarfélag Þingeyinga og Háskólinn á Akureyri standa að .
Íbúum fækkað um helming Íbúum á Raufarhöfn hefur fækkað mikið á undanförnum árum .
Árið 1991 bjuggu 380 manns á staðnum skv. tölum Hagstofunnar .
Um sl. áramót voru íbúarnir aðeins 185 .
Lætur því nærri að á þessu tímabili hafi annar hver íbúi flutt á brott .
Á þinginu , sem þriðjungur Raufarhafnarbúa sótti , var íbúum gefinn kostur á að ræða um hver verkefni starfsmanns Byggðastofnunar skuli vera .
Með því var leitað hugmynda og markmiða með starfi stofnunarinnar , svo það geti orðið árangursríkt .
Vilja eyrnamerktan byggðakvóta Á íbúaþinginu voru reifaðar hugmyndir sem gætu boðað viðreisn Raufarhafnar .
Byggðakvóti , eyrnamerktur staðnum , bæði í bolfiski og makríl , var efstur á blaði .
Þar á eftir var nefnd sókn í ferðaþjónustu og sá draumur að hús sem áður tilheyrðu Síldarverksmiðjum ríkisins geti fengið nýtt hlutverk .
Fram komu áhyggjur af ástandi húsnæðis sem stendur autt og því að þrátt fyrir allt er erfitt að fá íbúðarhúsnæði til leigu .
Þá var varpað fram ýmsum hugmyndum um menningarstarf og fleira .
Á næstunni verður unnið úr þeim hugmyndum sem fram komu á íbúaþinginu – sem svo verður fylgt betur eftir á öðrum fundi síðar í þessum mánuði .
Nýta reynsluna á fleiri stöðum " Með þessu verkefni er verið að reyna nýjar leiðir í aðstoð við brothættar byggðir , þar sem þátttaka íbúanna sjálfra er í forgrunni .
Byggðastofnun stefnir að því að nýta reynsluna af Raufarhafnarverkefninu á fleiri stöðum á landinu í samstarfi við sveitarfélög og stoðstofnanir á viðkomandi svæðum , " segir í fréttatilkynningu um íbúaþingið .
Þar var unnið skv. alþjóðlegum stöðlum og aðferðum í umsjón ráðgjafafyrirtækisins Ildis , sem sérhæfir sig í því að fá almenning til þátttöku í málum líðandi stundar .
sbs@mbl.is 