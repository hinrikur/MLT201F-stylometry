Hanne-Vibeke Holst er einn vinsælasti rithöfundur Dana .
Nýjasta bók hennar Iðrun er komin út í íslenskri þýðingu .
Verkið er saga fjögurra kynslóða Tholstrup-ættarinnar , spannar sjötíu ár og fjallar um ást , blekkingar og lygar sem eitra líf fjölskyldunnar .
Hanne-Vibeke Holst heimsótti Ísland á dögunum til að kynna þessa bók sína .
" Bókin gerist á tímabilinu 1940-2011 og það kallaði á rannsóknarvinnu sem var krefjandi og skemmtileg , " segir hún .
" Það er hörkuvinna að vera rithöfundur og að sumu leyti einmanalegt en því fylgja þau forréttindi að maður fær að fara í tímavél og getur til dæmis sagt : Ég vil fara til ársins 1944 og sjá hvernig fólk í Kaupmannahöfn var klætt , hvað það borðaði , hvernig það talaði saman og hvað það var að hugsa .
Þegar ég vann að bókinni fannst mér ég vera stödd á stöðunum sem ég var að skrifa um .
Ég lifði mig mjög inn í tímann sem ég var að skrifa um .
" Konur eru iðulega aðalpersónur í skáldverkum þínum .
Ertu í bókum þínum að senda kvenlesendum þínum skilaboð ? " Í verkum mínum hef ég alltaf sagt við konur : Látið engan traðka á ykkur .
Þið getið gert það sem þið viljið .
En mér er líka umhugað um stöðu karlmanna .
Þjóðfélagið hefur um aldir fært karlmönnum forréttindi en þau kosta líka sitt .
Sem stelpa sá ég álagið og þá þrúgandi ábyrgð sem fylgdi því fyrir afa minn og síðan föður að þurfa að vera fyrirvinna og skaffari .
Þeir gátu ekki talað við neinn um tilfinningar sínar , sársauka , vonbrigði og ótta .
Ég hef alltaf haft áhuga á körlum jafnt sem konum og það sýnir sig í þessari bók , Iðrun .
" Þú hefur hlotið verðlaun og viðurkenningar fyrir bækur þínar .
Skiptir það þig máli ? " Það skiptir mig mjög miklu máli , ég væri að ljúga ef ég héldi öðru fram .
Allar manneskjur þarfnast viðurkenningar og þess að einhver segi þeim að þær séu einhvers virði og séu að vinna vel .
Lesendur mínir skipta mig líka mjög miklu .
Ég er svo lánsöm að eiga stóran lesendahóp .
Það hlýtur að vera hræðilegt fyrir rithöfund að skrifa bækur sem enginn les .
" Varstu ung þegar þú ákvaðst að verða rithöfundur .
" Foreldrar mínir voru rithöfundar og ég var strax sem barn heilluð af því að þau væru að skrifa bækur , búa til persónur og skapa aðstæður .
Ég gat ekki hugsað mér neitt betra starf .
Ég ákvað því snemma að leggja fyrir mig skriftir .
" Ertu að skrifa nýja bók ? " Ég er að skrifa sannsögulega skáldsögu um föður minn .
Það er erfitt að skrifa hana .
Faðir minn er látinn en ég tala stundum til hans og spyr : Er ég á réttri leið ? Skil ég líf þitt eða er ég að misskilja það ? Ég hef lagst í miklar rannsóknir vegna þessarar bókar .
Faðir minn skildi eftir sig pappíra , ástarbréf , handrit og dagbækur sem ég hef lagst yfir og ég hef talað við fólk sem þekkti hann .
Nú veit ég svo miklu meira um föður minn en ég vissi þegar hann var á lífi .
Ég hef kynnst honum mjög vel vegna vinnu minnar við þessa nýju bók en þau kynni eru sársaukafull og koma of seint vegna þess að hann er látinn .
Mér þykir leitt að ég skyldi ekki hafa þekkt hann betur .
Faðir minn var mun flóknari manneskja og stórbrotnari maður en ég áttaði mig á þegar hann var lifandi .
Hann varð alkóhólisti og skuggi hvíldi yfir síðustu tíu árunum í lífi hans .
Ég veit núna að ég var oft of dómhörð og gagnrýnin í hans garð .
" Bækur Kolbrún Bergþórsdóttir kolbrun@mbl.is Bók vikunnar Að velja gleði – Bók um að öðlast betra líf eftir Kay Pollak er ofarlega á metsölulista sem er svosem ekki skrýtið því hver vill ekki hleypa gleði inn í líf sitt ? Orðanna hljóðan Hetjudáð Völku " Sofa urtubörn á útskerjum , veltur sjór yfir , og enginn þau svæfir .
" Löngu áður en ég vissi af hvaða dýrategund urtubörn væru kunni ég utan að þessar línur úr Vísnabókinni .
Börn eru oft svo furðufljót að læra utanað setningar sem þau skilja kannski ekki fullkomlega en skynja samt mjög sterkt .
Ég vissi að urtubörnin væru lítil dýr sem áttu ekki foreldra sem svæfðu þau .
Þegar maður er fimm ára finnur maður til með öllum litlum verum sem ólíkt manni sjálfum eiga hvorki mömmu né pabba til að svæfa sig .
Urtubörnin þurfu að svæfa sig sjálf og það er mjög einmanalegt hlutskipti fyrir þá sem eru litlir og ósjálfbjarga .
Það vita lítil mannabörn mætavel .
Vísnabókin , gamla og góða , hefur nú verið endurprentuð , eins og reyndar svo oft áður .
Urtubörnin sem enginn svæfir eru þar á sínum stað .
Einnig er þar Heiðlóarkvæði Jónasar Hallgrímssonar um ungana smáu sem hrafninn át .
Mikið fann maður nú til vegna þess grimmilega dráps .
Þarna er líka Grýlukvæðið sem hefst svo : " Grýla reið með garði ...
" Í þessu hrollvekjandi kvæði hefur Grýla rænt börnum og sett í poka sinn .
Með kvæðinu er kannski mest ógnvekjandi mynd sem Halldór Pétursson teiknaði á ferlinum .
Þar sést hin mjög svo ógeðslega Grýla þramma með poka fullan af börnum .
Á myndinni sést agnarlítil stúlka , sem í kvæðinu heitir Valka , og klippir gat á pokann til að hleypa börnunum út .
Valka litla var í mínum augum , og örugglega allra annarra ungra lesenda , sönn kvenhetja .
Þrátt fyrir að við ofurefli virtist að etja þá bjargaði hin smávaxna Valka fjölda barna frá bráðum bana .
Manni fannst að hún hlyti að vera hugrakkasta og besta barn í heimi .
Eitt það merkilega við góðan skáldskap er að þótt maður gleymi ýmsum atvikum úr barnæsku sinni þá gleymast áhrifin sem góður skáldskapur hafði á mann ekki svo glatt .
Sumt man maður alltaf .
Vísnabókin stendur sannarlega enn fyrir sínu .
Ennþá er enginn til að svæfa urtubörnin og Valka heldur áfram að drýgja hetjudáð .
Í uppáhaldi Guðmundur Ólafsson hagfræðingur Ég hef mikinn áhuga á rússneskum bókmenntum , ólst upp við að lesa bækur Leo Tolstoj og hreifst svo enn meir af rússneskum höfundum þegar ég var við nám í Rúslandi og þá sérstaklega Dostojevskíj .
Ég heillaðist sérlega af bók sem var spámannlega skrifuð og fjallar um hryðjuverkamenn og er gagnrýni á sósíalismann áður en hann varð til .
Þetta er bókin Djöflarnir sem bæði Arnór Hannibalsson og Ingibjörg Haraldsdóttir þýddu .
Ein aðalsögupersónan , Stavrogin fursti , er lýsing á Bin Laden – hann er ríkur aðalsmaður sem er hryðjuverkamaður .
Hugmyndin er sú að brjóta niður til að byggja upp á ný .
Til að skilja rússnesku byltinguna þá er upplagt að lesa Kirsuberjagarð Tsjekhovs og verk höfundar sem nefnist Ivan Bunin og er mjög vanmetinn á Vesturlöndum en afburðagóður .
Ef við skoðum íslenska samtímahöfunda þá hef ég alltaf verið hrifinn af Ólafi Gunnarssyni sem mér finnst góður sögumaður .
Bók hans um Jón Arason er afburðagóð .
Síðasta bók hans , Málarinn , er listilega vel sögð , þótt á henni megi finna vissa galla .
Margt sem Einar Kárason skrifar er mjög gott .
Eina bók vil ég nefna sem mér finnst afskaplega merkileg og er frábærlega góð og það er Auðlegð þjóðanna eftir Adam Smith .
Fyrri hlutinn hefur verið þýddur en í ljós kemur í seinni hlutanum að Adam Smith er ekkert annað en venjulegur krati .
Sá hluti hefur ekki fengist þýddur á íslensku sem mér finnst merkilegt .
Nýjar bækur Illska , helvíti , spenna og svefn Verðlaunabókin Illska eftir Eirík Örn Norðdahl er komin út í kilju og hið fræga verk Inferno eftir Strindberg ratar sömuleiðis í kiljuútgáfu .
Hinn norski Nesbø skundar svo á topp metsölulistans með nýja spennubók .
Þeir sem þrá góðan svefn fá svo bók við hæfi .
Ógnvekjandi helvíti hugans Inferno er magnað sjálfsævisögulegt verk eftir August Strindberg .
Þýðing Þórarins Eldjárn á Inferno kom fyrst út árið 1998 og nú kemur verkið út í kilju með eftirmála Þórarins .
Í verkinu er lýst á áhrifamikinn hátt andlegum veikindum rithöfundar sem virðist kominn í öngstræti í starfi og einkalífi .
Þetta er gríðarlega vel rituð bók og vel þýdd .
Lýsingar Strindbergs á því helvíti sem hugurinn getur skapað eru margar hverjar í senn hrollvekjandi og hugmyndaríkar – á þann hátt að lesandanum stendur ekki fullkomlega á sama .
Strindberg var auðvitað engum líkur .
Verðlaunabókin Illska í kilju Skáldsagan Illska eftir Eirík Örn Norðdahl hlaut Íslensku bókmenntaverðlaunin 2012 og Bóksalaverðlaunin sem besta skáldverk þess árs .
Sagan er komin út í aðgengilegri kilju .
Ein aðalpersóna bókarinnar er Agnes Lukauskaite sem hefur gert helförina að miðpunkti lífs síns og sú þráhyggja leiðir hana á fund ísfirska nýnasistans Arnórs .
Jo Nesbø á toppnum með Brynhjarta Hinir fjölmörgu aðdáendur norska glæpasagnahöfundarins Jo Nesbø bíða alltaf spenntir eftir næstu bók þessa frábæra höfundar .
Nú fá íslenskir lesendur Brynhjarta , rúmlega 700 blaðsíðna spennubók og ekki er að spyrja að viðtökum því bókin fór samstundis í fyrsta sæti metsölulista Eymundsson .
Þarmeð hafa allar sjö bækur Nesbø sem þýddar hafa verið á íslensku náð fyrsta sæti metsölulistans .
Viltu sofa betur og endurnærast ? Sofum betur – Vöknum endurnærð á hverjum morgni er bók eftir Karen Williamson þar sem hún kynnir 52 aðferðir sem leggja fólki lið í baráttunni gegn viðvarandi svefnvanda .
Fátt er jafn lýjandi og að glíma við svefnleysi sem hefur margvíslegar afleiðingar .
Þeir sem stríða við langvarandi andvökur , martraðir , þráláta fótaóeirð eða kæfisvefn eiga að leita ráða í þessari bók .
Framúrskarandi Kantata Bækur Kristínar Marju Baldursdóttur hafa löngum átt miklum vinsældum að fagna hér á landi sem erlendis og hlotið margvíslegar viðurkenningar .
Verk hennar hafa komið út á nokkrum tungumálum , meðal annars dönsku , frönsku , ítölsku , sænsku , þýsku og hollensku og fer aðdáendahópurinn sífellt stækkandi .
Nú eru það Norðmenn sem láta heillast og hefur norski útgáfurisinn Gyldendal fest sér útgáfuréttinn á skáldsögunni Kantötu , en áður höfðu þeir keypt réttinn á Karitas – án titils og Óreiðu á striga .
Útgáfustjóri Gyldendal hreifst mjög af Kantötu sem hann telur framúrskarandi vel unna og grípandi bók , stofudrama með sterkum persónum og heillandi örlögum þeirra , skrifaða af sálfræðilegu innsæi .
Gyldendal er eitt fremsta forlag Norðmanna og státar af því að eiga 56 nóbelsverðlaunahafa í sínum höfundahópi .
Von er á norskri vasabrotsútgáfu á bók Kristín Marju , Karitas – án titils á næstunni , en bókin kom út í júní á síðasta ári og hlaut mikið lof gagnrýnenda og eindregin meðmæli Herbjargar Wassmo , eins vinsælasta rithöfundar Noregs .
Seinni bókin um Karitas , Óreiða á striga , er væntanleg í bókabúðir með vorinu .
Stærsti bókamarkaður allra tíma Allir sannir bókaormar verða að gera sér ferð á Bókamarkað Félags íslenskra bókaútgefenda í Perlunni .
Í samanlagðri sögu markaðarins hafa aldrei verið jafnmargar bækur til sölu og nú .
Þessi stærsti bókamarkaður allra tíma er líka sögulegur vegna þess að nú er hann haldinn í Perlunni í síðasta sinn .
Bókamarkaður Félags bókaútgefenda hefur í hartnær tvo áratugi átt sér vísan samastað ár hvert í hinni stórglæsilegu Perlu , efst á tindi Öskjuhlíðar .
Perlan er óumdeilt eitt þekktasta kennileiti landsins og ein af táknmyndum Reykjavíkur .
Á útmánuðum ár hvert breytist hún í hof bókanna þegar yfir 10.000 bókatitlar eru þar falboðnir , öllum bókaunnendum til ómældrar gleði .
Í augum tugþúsunda fjölskyldna er ferðin á bókamarkaðinn árviss stórviðburður .
Og í nærri aldarfjórðung hefur ekki þurft að vefjast fyrir neinum að ferðinni er heitið í Perluna .
Bókamarkaðurinn og Perlan hafa verið nánast órjúfanleg heild .
En nú er komið að leiðarlokum .
Þar sem Perlan hefur verið seld Reykjavíkurborg liggur fyrir að Bókamarkaðurinn verður ekki haldinn þar framar .
Perlan hýsir nú Bókamarkað Félags íslenskra bókaútgefenda í síðasta sinn .
Óvíst er um framtíðarstaðsetningu markaðarins ..
" Afstaðan til Guðs stundum eins og kennarans : maður horfir niður í borðplötuna til að verða ekki tekinn upp .
" Pétur Gunnarsson Málsháttur vikunnar Auðurinn er afl þeirra hluta sem gera skal .
