" Afmælið er mikilvægt tækifæri til að velta fyrir sér hlutverki safnsins í samtímanum .
Fyrir hvað það vilji standa og hvert starfsemin stefnir , " segir Margrét Hallgrímsdóttir þjóðminjavörður en Þjóðminjasafnið er 150 ára í dag .
Hún metur stöðu safnsins sterka , gestum fer fjölgandi og sóknarfærin mörg .
Texti : Orri Páll Ormarsson orri@mbl.is Myndir : Ragnar Axelsson rax@mbl.is Það er í mörg horn að líta hjá Margréti Hallgrímsdóttur þjóðminjaverði og samstarfsfólki hennar fáeinum dögum fyrir 150 ára afmæli Þjóðminjasafnsins en það verður haldið hátíðlegt í dag , sunnudag .
Hún kemur beint af fundi afmælisnefndar til að sinna útsendurum Sunnudagsblaðs Morgunblaðsins og eftir það bíða eflaust fleiri áríðandi verkefni .
Oft hafa menn líklega verið niðursokknir af minna tilefni .
150 ára afmæli er sannarlega varða á merkilegri vegferð safns sem í grunninn hefur það hlutverk að varðveita minjar þessarar þjóðar , stórar sem smáar .
Að sögn Margrétar er það mjög víðtækt verkefni .
" Þjóðminjasafnið varðveitir ýmsa muni og gersemar , auk þess sem Ljósmyndasafn Íslands er innan vébanda þess .
Þetta á líka við um ýmsar heimildir um mannlíf og þjóðhætti gegnum aldirnar .
Þá á Þjóðminjasafnið á fimmta tug húsa út um allt land .
Rannsóknir á þessum brunni og arfi eru líka í verkahring safnsins og er þeim ætlað að skapa þekkingu .
Þá er ótalin öll miðlun efnis , það er sýningar , útgáfa og fleira .
Þjóðminjasafnið er einnig þjóðmenningarstofnun með öllum þeim skyldum sem því fylgja " Vill efla enn frekar samstarf við systurstofnanir Margrét segir það yfirlýst markmið á afmælisárinu að efla samstarf við aðrar stofnanir og taka höndum saman um ýmis verkefni .
" Þjóðminjasafnið er höfuðsafn á sviði menningarminja og leiðandi á því sviði og vill gjarnan vera í góðu sambandi við öll minjasöfnin vítt og breitt um landið .
Eins finnst okkur mikilvægt að vera í nánum tengslum við aðrar þjóðmenningarstofnanir , eins og Listasafn Íslands og Náttúruminjasafn Íslands , sem eru hin tvö höfuðsöfnin , Minjastofnun Íslands en einnig Þjóðskjalasafn , Landsbókasafn og Stofnun Árna Magnússonar í íslenskum fræðum .
Þetta eru systurstofnanir okkar og brýnt að styrkja tengslin við þær .
Dæmi um það er ný grunnsýning í Þjóðmenningarhúsinu sem verður hluti af Þjóðminjasafninu á þessu ári .
Í anda þeirrar samvinnu og verklags er stefnt að því að þær stofnanir sem fótuðu sig upprunalega í húsinu komi saman á nýjum forsendum , hver með sitt framlag þar sem menningararfurinn verður sýndur í hnotskurn frá listrænu sjónarhorni , það er þjóðminjar , listaverk og handrit .
Eins viljum við gjarnan skoða öryggismál þessara stofnana , varðveislu á menningararfinum heildrænt .
" Hún segir nýtt lagaumhverfi einmitt til þess fallið að auka samvinnu og þétta einingarnar en ný safnalög tóku gildi um áramótin .
" Söfn geta hæglega hjálpast að en um leið skerpt á sinni sérstöðu .
Þannig verður best unnið úr fjármununum í því skyni að efla faglegt starf .
" Þess má geta að Margrét er settur forstöðumaður Náttúruminjasafns Íslands í eitt ár og á þeim vettvangi er nú unnið að því hörðum höndum að Perlan verði aðsetur fyrir safnið .
Safnið verði háskólastofnun Þjóðminjasafnið horfir einnig til menntamála .
" Það er sífellt aukin áhersla á menntunarhlutverk safna og á afmælisári viljum við formgera og efla ennfrekar tengslin við Háskóla Íslands , okkar næsta nágranna .
Til umræðu er nú á Alþingi frumvarp frá mennta- og menningarmálaráðherra að okkar frumkvæði þess efnis að Þjóðminjasafnið verði háskólastofnun .
Þessar stofnanir hafa vaxið og dafnað hlið við hlið undanfarna öld og nú er tímabært að standa enn þéttar saman .
Það myndi koma báðum stofnunum til góða , eins og hefur sýnt sig víða erlendis .
Ég vona að þetta frumvarp fái brautargengi .
Það yrði góð afmælisgjöf frá Alþingi til okkar Íslendinga .
" Vitaskuld er við hæfi á afmælinu að hugsa til frumkvöðlanna sem lögðu grunninn að safninu .
" Þegar Sigurður Guðmundsson málari og menningarfrumkvöðull skrifaði hugvekju í Þjóðólf til að brýna Íslendinga og eiginlega skamma þá fyrir að standa ekki nægilega vel að varðveislu fornminja vildi hann efla menninguna í landinu og um leið samfélagið .
Lagði þar til að stofnað yrði þjóðlegtt forngripsafn til að við gætum sjálf varðveitt okkar merkustu minjar .
Þetta á alveg eins við í dag , við megum alls ekki sofna á verðinum .
Það er ekki nóg að þekkja söguna , við verðum að skilja hana líka .
" Einmitt þess vegna er æska landsins Þjóðminjasafninu ofarlega í huga á afmælisárinu .
" Það er liður í því að líta til framtíðar .
Safnið leggur mikið upp úr fræðslustarfi og samvinnu við skólana í landinu .
Því fyrr sem komandi kynslóðir kynnast safninu þeim mun betra .
Að því kemur að þær taki við keflinu , " segir Margrét en þess má geta að aðgangur að safninu er ókeypis fyrir átján ára og yngri og í dag sjá börn um leiðsögn á grunnsýningunni þar sem þau fjalla um uppáhaldsgripina sína " Safnið er auðvitað ekkert án þeirrar forvörslu og varðveislu sem fer fram bak við tjöldin en sama má segja um dagskrá fyrir börn .
Það er líka lögbundið hlutverk .
Tali Þjóðminjasafnið ekki til barnanna í landinu er grunnurinn brostinn .
" Hefur vaxið með þjóðinni Þjóðminjasafnið hefur löngum verið landsfeðrunum og þjóðinni allri ofarlega í huga .
Þannig var það eitt af fyrstu verkum stjórnvalda eftir stofnun lýðveldisins 1944 að samþykkja að byggja hús undir safnið .
Einskonar " morgungjöf til lýðveldisins " , eins og Margrét kemst að orði .
" Sú ákvörðun segir margt um hugarfarið og allar götur síðan hefur safnið vaxið með þjóðinni .
Vonandi verður svo áfram .
" Um leið og Þjóðminjasafninu ber að byggja á traustum grunni rannsókna og fræða þarf það að ná til almennings í landinu , eigenda sinna .
" Það eiga allir að finna sig velkomna á Þjóðminjasafninu og hlutverk okkar sem hér störfum er að veita þjónustu og skapa vellíðan .
Liður í því er að bjóða upp á fjölbreyttar sýningar en líka að starfrækja spennandi safnbúð og kaffihús sem nýtur mikilla vinsælda .
" Að sögn Margrétar gengur safninu vel að ná til fólks og frá því að því var lokað vegna endurbóta 1998 og fram á þennan dag hefur gestafjöldi allt að því tífaldast í á annað hundruð þúsund gesta .
Þar af er liðlega helmingurinn útlendingar .
" Við finnum að það er alltaf meira og meira líf á Þjóðminjasafninu .
Hér nýtur fólk þess að vera til .
Þetta er að verða eins og á söfnum erlendis , það er fjölskyldustemning , líf og fjör .
Við fáum til dæmis stöðugt meira af ungu fjölskyldufólki sem er mjög ánægjuleg þróun .
Þá eru nemar , þar á meðal list- og hönnunarnemar ákaflega duglegir að sækja safnið heim og sækja sér innblástur .
Eins handverksfólk .
Við náum þegar til mikils og breiðs fjölda en viljum samt gera ennþá betur og vil ég nota þetta tækifæri til að hvetja alla , ekki síst þá sem eru mikið að flýta sér í borginni , til að gefa sér tíma til að líta við hjá okkur , " segir þjóðminjavörður .
Víðsýni Vigdísar Svo ná megi til sem flestra í tilefni af afmælinu var riti , Þjóðminjasafnið 150 ára , dreift inn á öll heimili í landinu á dögunum .
Þar eru fjölbreyttar sýningar kynntar og fjallað vítt og breitt um starfsemi safnsins .
Margrét er hæstánægð með starf afmælisnefndar sem hún fékk til liðs við safnið til að skipuleggja hátíðahöldin og horfa til framtíðar .
" Afmælisnefndin hefur unnið að áhugaverðum áherslum á afmælisárinu sem tileinkað er æskunni og samvinnu almennt .
Frú Vigdís Finnbogadóttir , fyrrverandi forseti Íslands , er formaður nefndarinnar og hefur verið okkur mikil hvatning .
Við höfum notið góðs af víðsýni frú Vigdísar og menningarlegri hugsun .
Einnig hefur Sverrir Kristinsson , formaður vinafélags safnsins , Minja og sögu , unnið náið með nefndinni og deilt með henni áhugaverðri sýn .
Í þessu sambandi skipta nýju safnalögin líka miklu máli en fyrir vikið komum við út sem sterkari stofnun fyrir samfélagið .
Það skiptir höfuðmáli – söfn eru ekki til fyrir sig sjálf , heldur þjóðina .
" Margrét segir starfsmenn safnsins heldur ekki liggja á sínu liði .
" Starfsmenn hafa allir sem einn lagst á árarnar á þessu merkisári og unnið ósérhlífið starf með fagmennskuna að leiðarljósi .
Fagmennska er auðvitað ekkert annað en vandvirkni og af henni á starfsfólk safnsins nóg .
Það er engin tilviljun að Þjóðminjasafnið hefur hlotið ýmsar viðurkenningar á síðustu árum , fyrir endurbæturnar á safninu , aðgengismál og vinnuvernd .
Af þeim árangri erum við stolt .
Safn er aldrei sterkara en veikasti hlekkurinn .
" Hátt í tvö þúsund silfurgripir á afmælissýningu Starfsmenn Þjóðminjasafnsins eru í óðaönn að setja upp sjálfa afmælissýninguna í Bogasalnum þegar sendinefnd frá Morgunblaðinu ber að garði .
Silfur Íslands kallast hún og verður opnuð í dag , sunnudag , kl. 15 .
Svo sokkið er fólk niður að það lítur varla upp úr verkefnum sínum .
Inni í glerrými í salnum baðar sjálfur hönnuður sýningarinnar , Steinunn Sigurðardóttir , út öllum öngum .
" Mikið tekur þú þig vel út í þessu búri , " segir Ragnar Axelsson ljósmyndari laufléttur á brún .
" Nú er bara að fylla það af vatni .
" Þau skellihlæja .
Á sýningunni eru sýndir silfurgripir af ýmsu tagi , skart , kirkjuáhöld og borðbúnaður .
Allt gripir smíðaðir af íslenskum silfur- og gullsmiðum allt frá miðöldum og fram á nítjándu öld .
Lögð er áhersla á handverkið , kunnáttuna , dýrmæti efnisins og hinar mismunandi aðferðir svo sem víravirki , loftverk , drifsmíð og steypu .
Silfur hefur tengst safninu frá upphafi og hér gefst kostur á að skoða silfursjóð þess auk gripa sem fengnir hafa verið að láni frá kirkjum á landsbyggðinni .
Sýndir verða hátt í tvö þúsund gripir sem er svipaður fjöldi og á grunnsýningu safnsins .
" Þetta eru mjög fögur listaverk sem ættu að veita mörgum innblástur , " segir Margrét Hallgrímsdóttir þjóðminjavörður en síðar á árinu kemur út bók eftir Þór Magnússon , fyrrverandi þjóðminjavörð , um silfur Íslands en hann hefur einmitt varið stórum hluta af sinni starfsævi í rannsóknir á því sviði .
Sjálf er Margrét að leggja lokahönd á bók um sögu , starfsemi og áherslur Þjóðminjasafnsins en hún byggist að hluta á pistlum sem Margrét skrifaði fyrir Sunnudagsmoggann .
Bókin mun koma út á safnadaginn í júlí .
Í Horninu verður einnig opnuð í dag sýningin Silfursmiður í hjáverkum , þar sem aðstæðum silfursmiðanna er lýst og sjónum beint að verkstæði Kristófers Péturssonar á Kúludalsá , sem var mikilvirkur silfursmiður á sinni tíð .
Kristófer átti aðeins fjögurra mánaða nám í greininni að baki , enda var hann fyrst og fremst bóndi , sem stundaði silfursmíði í hjáverkum .
En sköpunarþörfin var rík .
Verkstæði Kristófers er varðveitt í Þjóðminjsafninu með öllum þeim áhöldum sem þurfti til smíðanna .
Ljósmyndir frá 1970-90 Í Myndasalnum er nú sýnt yfirlit af ljósmyndum fjórtán íslenskra ljósmyndara frá á árunum 1970-90 .
Sýningunni lýkur 26. maí og 8. júní tekur við sýning á verkum Sigfúsar Eymundssonar sem var frumkvöðull í ljósmyndun á Íslandi .
Á Veggnum stendur nú yfir sýning á ljósmyndum Harðar Geirssonar .
Á Torginu verða fjölbreyttar sýningar á afmælisárinu en þær standa að jafnaði í styttri tíma .
Má þar nefna sýningu um Minjar og sögu vinafélag safnsins .
Þá er í forsal á þriðju hæð í gangi sýning sem nemendur í safnafræði við Háskóla Íslands hafa unnið í samstarfi við starfsmenn safnsins .
Nefnist hún Bak við tjöldin og fjallar um tilurð og eðli safna og þann leyndarhjúp sem er yfir safngripum og fortíðinni .
Loks er ónefnd grunnsýning Þjóðminjasafnsins , Þjóð verður til , en hún er hugsuð sem ferðalag í gegnum tímann sem hefst í knerri landnámsmanns sem sigldi yfir opið haf til nýrra heima og lýkur í flughöfn nútímans , hliði Íslendinga að umheiminum .
Við þetta má bæta að í kvöld , sunnudagskvöld , kl. 21:10 verður sýnd heimildarmynd um Þjóðminjasafnið , Lífið í safninu , á RÚV .
Þá efna Danir til málþings ytra um starfsemi Þjóðminjasafnsins dagana 1. til 3. mars , Fimmtán gripir urðu fyrsti vísir Þjóðminjasafnið telst stofnað 24. febrúar 1863 .
Þann dag færði Jón Árnason stiftsbókavörður stiftsyfirvöldum bréf frá Helga Sigurðssyni á Jörfa í Kolbeinsstaðahreppi þar sem hann býðst til að gefa Íslandi 15 gripi með þeirri ósk " að þeir verði fyrsti vísir til safns íslenskra fornmenja " .
Íslenskir gripir höfðu fram að þessu einkum verið varðveittir í dönskum söfnum .
Þórður Jónasson stiftamtmaður og Helgi Thordersen biskup þágu gjöfina skriflega samdægurs .
Þeir fólu Jóni Árnasyni umsjón safnsins en hálfu ári seinna fékk hann að ráða Sigurð Guðmundsson málara sem annan umsjónarmann , en Sigurður hafði fyrstur sett fram hugmynd um stofnun safns af þessum toga .
Safnið var oftast nefnt Forngripasafnið fram til 1911 að það hlaut lögformlega það nafn sem enn gildir .
Það var fyrstu áratugina til húsa á ýmsum háaloftum , Dómkirkju , Tukthúsi , Alþingishúsi og Landsbanka uns það fékk inni í risi Landsbókasafns við Hverfisgötu ( nú Þjóðmenningarhúsi ) 1908 og var þar fulla fjóra áratugi .
Við stofnun lýðveldis 1944 ákvað Alþingi að reisa safninu eigið hús og var flutt í það um 1950 .
Ráðist í miklar endurbætur Á eftir þeim Jóni Árnasyni og Sigurði Guðmundssyni voru forstöðumenn safnsins þeir Sigurður Vigfússon gullsmiður , Pálmi Pálsson menntaskólakennari og Jón Jakobsson bókavörður .
Árið 1907 voru fyrst sett lög um verndun fornminja og hömlur við að þær væru fluttar úr landi .
Um leið var Matthías Þórðarson skipaður þjóðminjavörður og gegndi því starfi í fjóra áratugi .
Árið 1947 tók Kristján Eldjárn við embætti þjóðminjavarðar og gegndi því uns hann var kjörinn forseti Íslands árið 1968 .
Eftirmaður hans var Þór Magnússon sem gegndi starfinu í 32 ár að undanskildum tveimur árum þegar Guðmundur Magnússon sagnfræðingur gegndi starfinu .
Árið 2000 tók Margrét Hallgrímsdóttir við embætti þjóðminjavarðar .
Árið 1998 var ráðist í gagngera viðgerð og breytingar á safnhúsinu við Suðurgötu .
Allir gripir voru fluttir í vandaðar geymslur , en starfsfólk fékk aðstöðu á tveimur stöðum í Kópavogi og Garðabæ .
Á meðan framkvæmdir við safnhúsið stóðu yfir var öll önnur starfsemi Þjóðminjasafnsins í fullum gangi og átti safnið hlut að ýmsum sérsýningum hérlendis sem erlendis .
Eftir viðamiklar endurbætur og endurskoðun á öllu innra starfi safnsins var opnað nýuppgert Þjóðminjasafn með nýjum grunnsýningum og sérsýningum á ný hinn 1. september 2004 og árið 2006 var Setberg við hlið Safnhússins tekið í notkun fyrir starfsemi safnsins og heimilda- og bókasafn sem er aðgengilegt fyrir nemendur almenning .
Starfsemi safnsins hefur blómstrað frá þeim tíma með afar fjölbreyttu starfi og hlotið ýmsar viðurkenningar .
Dagskráin 24. febrúar 11-12.30 Barnaleiðsögn með börnum í þjóðbúningum .
Tíu börn segja gestum frá uppáhaldsgripnum sínum .
12-12.30 Ungir ballettdansarar skemmta .
12.30-14 Listasmiðja , börn teikna uppáhaldsgripinn sinn .
13-13.30 Sigurvegarar " Dans , dans , dans " dansa sigurdansinn sinn .
13.30-14 Þrjátíu ungir fiðluleikarar spila og syngja afmælissönginn með gestum .
15 Formleg opnun sýningarinnar Silfur Íslands í Bogasal .
Kvennakór Háskóla Íslands syngur ásamt táknmálstúlki .
18.30-19 Óvænt atriði með Kór Menntaskólans við Hamrahlíð .
19-20.30 Ungir tónlistarmenn spila víðsvegar um safnið .
Kammerhópar frá Tónlistarskólanum í Reykjavík og söngtríóið Mr. Norrington skemmta gestum og skapa stemningu í kringum safngripi .
20.30-21 Ylja skemmtir í Myndasal .
21-21.30 Hjaltalín spilar í Myndasal .
