Söngleikurinn Mary Poppins , þar sem hversdagsleg grámyglan verður að litríku ævintýri , verður frumsýndur í Borgarleikhúsinu á föstudaginn kemur .
Um er að ræða gríðarstóra uppfærslu með aðkomu fimmtíu leikara , dansara og tónlistarmanna , auk þess sem óvígur her verður undir árum baksviðs .
Eins konar sýning í sýningunni .
Aðalhlutverk eru í höndum Jóhönnu Vigdísar Arnardóttur og Guðjóns Davíðs Karlssonar , Hönsu og Góa .
Texti : Orri Páll Ormarsson orri@mbl.is Mynd : Kjartan Þorbjörnsson golli@mbl.is Það er öskudagur í Borgarleikhúsinu .
Jóhanna Vigdís Arnardóttir og Guðjón Davíð Karlsson , Hansa og Gói , aðalleikararnir í Mary Poppins , taka eigi að síður á móti mér í borgaralegum klæðum .
Það fer líklega vel á því , þau eru í grímubúningum alla aðra daga ársins , alltént í leikhúsinu .
Það má því segja að í þeirra tilviki séu borgaraleg klæði ígildi grímubúnings .
Bæði eiga þau lítil börn og náðu að hjálpa þeim í búningana um morguninn , áður en viðtalið brast á .
" Voru strákarnir þínir Mary Poppins ? " spyr Gói Hönsu .
Hún hleypir brúnum .
" Nei , þeir voru sjóræningjar .
Ég teiknaði meira að segja á þá yfirvararskegg .
Þeir voru alls ekki ólíkir Errol Flynn .
Ætli Errol Flynn hafi ekki einhvern tíma leikið sjóræningja ? " Hún horfir á blaðamann sem horfir tómum augum á móti .
Það hlýtur að vera ! Synir Hönsu eru fimm og sjö ára og forfallnir aðdáendur Góa Baunagrasbónda .
" Það er plakat af honum á herbergishurðinni .
Þeim þykir miklu meira til Góa koma en móður sinnar , " segir Hansa hlæjandi .
Dóttir Góa er eins og hálfs árs .
Hún var fíll í tilefni dagsins .
Sonurinn , sem er fjögurra ára , var á hinn bóginn Bakkúkan .
" Ég reyndi meira að segja að pressa hann í kúlu en það virkaði ekki , " upplýsir faðirinn og uppsker hlátur hjá Hönsu .
Blaðamaður kemur af fjöllum , börnin hans eru bersýnilega orðin of gömul .
Áttatíu manna sýning Mikið stendur til við Listabraut , sjálf Mary Poppins er komin í hús .
" Þetta er langstærsta sýning sem sett hefur verið á svið á Íslandi .
Það er ekkert flóknara , " útskýrir Gói .
Máli sínu til stuðnings dregur hann nýjustu tölur úr Austurbæjarskóla upp úr hatti sínum .
50 manns verða á sviðinu , leikarar , dansarar og hljómsveit og um 30 á baksviðinu , reiðubúnir að skipta um leikmynd , hjálpa leikurum , dönsurum og söngvurum að skipta um föt , farða þá og greiða .
Þetta fólk er víst að allan tímann meðan á sýningunni stendur , rétt eins og þeir sem standa á sjálfu sviðinu .
" Það verður sumsé söngleikur á sviðinu en farsi á baksviðinu , " segir Gói hlæjandi .
" Í sjálfu sér mæðir ekkert minna á þeim sem eru baksviðs en okkur sem verðum á sviðinu .
Það ættu allir að koma í uppklappið , allir áttatíu , " segir Hansa og Gói bætir við að ekkert megi fara úrskeiðis .
Réttar tímasetningar séu nánast upp á líf og dauða .
Spurð hvort selt verði inn á " farsann " líka hlæja Gói og Hansa í fyrstu .
Síðan velta þau vöngum .
" Það væri ef til vill ekki svo vitlaust , hafa þetta þá tveggja kvölda dagskrá , söngleikinn fyrra kvöldið og hamaganginn á baksviðinu seinna kvöldið , " segir Hansa brosandi .
Magnús Geir , verði þessari hugmynd hrint í framkvæmd vill blaðamaður fá prósentur ! Sviðið eiginlega of lítið Að öllu gamni slepptu hafa hvorki Gói né Hansa tekið þátt í eins umfangsmikilli sýningu – og eru þau þó eldri en tvævetur í leikhúsinu .
" Venjulega er verið að dreifa úr fólki á stóra sviðinu hérna í Borgarleikhúsinu , núna er það eiginlega of lítið , " segir Hansa og Gói bætir við : " Þetta er á svona Broadway- og West End-standard .
Langi fólk að sjá þannig sýningu þarf ekki lengur að fara úr landi .
" Borgarleikhúsið er undirlagt þessa dagana enda undirbúningur kominn á lokastig , fólk að smíða , sauma , mála og hvaðeina .
Hansa upplýsir að 200 búningar hafi verið saumaðir sérstaklega fyrir sýninguna .
Það eru ófá spor og saumavélin gengur víst dag sem nótt .
" Það hljóta þá að vera 200 skópör líka , það eru 400 stakir skór , " segir Gói .
Málin voru tekin af Hönsu og Góa í nóvember en babb er komið í bátinn , búningarnir hanga nú utan á þeim .
" Sko , " byrjar Gói að útskýra , " málin voru tekin áður en við byrjuðum á stífum dansæfingum og lýsið hefur runnið af okkur undanfarnar vikur .
" " Já , " bætir Hansa við .
" Það er verið að þrengja og þrengja ...
" Augnhárahreyfingar útfærðar Maðurinn á bak við þessa gríðarlegu lýsisframleiðslu heitir Lee Proud og er hingað kominn frá Lundúnum .
" Ég leyfi mér að fullyrða að aldrei hafi sést eins nákvæm kóreógrafía á Íslandi og í þessari sýningu , " segir Gói og nefnir sem dæmi að jafnvel augnhárahreyfingar skipti máli .
" Það er ekki sama hvort höndin snýr svona eða svona , " segir Hansa og færir handarbakið lítillega til .
Proud var um langt árabil virtur dansari en hefur nú alfarið snúið sér að því að semja dansa .
" Hann er Off-West End eins og staðan er núna en það er bara tímaspursmál hvenær hann kemst inn í úrvalsdeildina , " segir Gói og Hansa vekur athygli á því að Proud hafi verið tilnefndur til verðlauna fyrir þrjár sýningar af fjórum sem hann samdi dansana fyrir á síðasta ári .
Spurð hvort Mary Poppins líði þá lipurlega um sviðið segja þau hana á mun meiri hreyfingu en tíðkist í uppfærslum erlendis , þar sem hún sé alla jafna settleg á miðju sviðinu .
" Það fer vel á því , Hansa er okkar Dancing Queen , " segir Gói meðan Hansa ranghvolfir augunum .
" Einmitt .
" Dansarar úr Íslenska dansflokknum setja sterkan svip á sýninguna og Hansa og Gói segja frábært að fá að vinna með þeim .
Þar sé hver snillingurinn upp af öðrum .
Ekki er nóg að dansa í Mary Poppins , eitthvað þarf að leika líka og auðvitað syngja .
Leikstjóri er Bergur Þór Ingólfsson og bera aðalleikararnir honum afar vel söguna .
" Frábær " og " æðislegur " , svo orðunum sé haldið til haga .
" Bergur gerði frábæra hluti með Galdrakarlinn í Oz á síðasta leikári og hann er líka í essinu sínu hér .
Hann er alveg ótrúlega skipulagður , sem er líklega besta gjöf sem leikstjóri , sem leikstýrir svona skrímsli eins og þessi sýning er , getur fengið , " segir Gói .
" Bergur treystir manni og er með hjartað á réttum stað .
Við erum í mjög öruggum höndum , " segir Hansa .
Þau benda á að ekki sé um keyptan " pakka " að ræða , það er sýningin þurfi ekki að vera í ákveðnum skorðum að kröfu rétthafanna .
Þó megi ekki fara um of út af sporinu .
Agnar Már Magnússon hefur útsett alla tónlistina upp á nýtt og segja Gói og Hansa hann hafa unnið þrekvirki .
Tékkinn Petr Hloušek á heiðurinn af margslunginni leikmyndinni og segja þau hugmyndaflugi hans greinilega engin takmörk sett .
" Ég legg til að við kyrrsetjum útlendingana sem vinna að þessari sýningu .
Við höfum lært ótrúlega mikið af þeim , " segir Hansa og bætir við að þeir komi úr miklu samkeppnisumhverfi , þar sem menn komist ekki upp með annað en að gera allt 150% .
Gói tekur í sama streng : " Ég hélt að ég væri búinn að sjá allt í leikhúsi .
Aldeilis ekki .
Aftur og aftur klórar maður sér í höfðinu og spyr fullur undrunar og efasemda : Hvernig fara þeir eiginlega að þessu ? " Vel fer á með Hönsu og Góa í leðursófanum í Borgarleikhúsinu og þegar talið berst að samstarfinu keppast þau við að ausa hvort annað lofi .
Þau hafa svo sem unnið saman áður , stóðu fyrst saman á sviði í uppfærslu Nemendaleikhússins á Þremur systrum eftir Tsjekhov árið 1997 .
Hansa var þá þriðja árs nemi þar á bæ en Gói sautján ára gestaleikari .
" Það er alltaf jafngaman að vinna með Hönsu .
Hún er í einu orði sagt frábær leikkona , " segir Gói .
" Við höfum svipað viðhorf til listarinnar .
Það er lykilatriðið .
Það er alltaf hægt að ýta Góa aðeins lengra í dag en í gær .
Það er stór kostur , " segir Hansa .
" Það þarf að koma fram að Inga og Steini eru líka frábær , " flýtir Gói sér allt í einu að segja .
Hmm ? " Það eru makarnir okkar .
Börnin og heimilið hvíla á þeirra herðum meðan við erum á lokasprettinum með æfingarnar hérna .
Það er ómetanlegt fyrir leikara að eiga skilningsríkan maka , " segir Hansa .
Kann að njóta lífsins Kvikmyndin um Mary Poppins sló rækilega í gegn um allan heim þegar hún var frumsýnd árið 1964 með Julie Andrews í aðalhlutverkinu .
Myndin fékk fimm Óskarsverðlaun og er löngu orðin sígild .
Það var svo árið 2004 að loks var gerður söngleikur .
Hann fékk mjög góðar viðtökur þegar hann var frumsýndur á West End ; hlaut sjö Tony-verðlaun , m.a. sem besti söngleikurinn .
Spurð hvað geri karakterinn Mary Poppins svona áhugaverðan og vinsælan svarar Hansa að bragði : " Hún kann að njóta lífsins og skilur að börn þurfa að fá að vera börn .
Við fullorðna fólkið lærum alveg jafnmikið af börnunum og þau af okkur .
Ég væri til í að hafa eina svona Mary Poppins í mínu lífi – hún kann þetta .
Hún sér ekki vandamál , bara lausnir .
Samt leysir hún ekki málin ein og sér , heldur lætur fólk hafa fyrir því að gera það sjálft eftir að hafa beint því í rétta átt .
Hún bætir fjölskyldur og kætir með jákvæðri og uppbyggilegri gagnrýni .
Mary Poppins er full af kærleika en um leið ströng og öguð .
Hún leiðbeinir fólki gegnum lífið .
Leitið og þér munuð finna það skemmtilega í lífinu , er boðskapurinn .
Njótið þess að vera í augnabliknu , annars missið þið af svo mörgum tækifærum .
" Fjölskyldan ofar öllu Gói segir okkur Íslendinga hafa gott af því að tileinka okkur þetta viðhorf .
" Pössum okkur á því að verða ekki gömul og hafa misst af einhverju mikilvægu .
Hversu skemmtileg sem vinnan okkar er , hversu gott hlutverk ég fékk , hversu stóran samning ég gerði , skipta okkar nánustu á endanum öllu máli .
Þetta vita svo sem allir innst inni en samt hættir okkur til að gleyma því .
Rífum okkur nú upp með þetta að leiðarljósi ! " Hann þagnar stutta stund en bætir svo við sposkur á svip : " Kosningaskrifstofan mín er á Hverfisgötu ...
" Hansa er honum sammála .
" Við Íslendingar erum upp til hópa alltof lengi í vinnunni , oft lengur en framleiðnin segir til um .
Njóti fólk þess ekki að vera heima með fjölskyldunni þarf það að skoða sinn gang rækilega ! " Þegar séra Guðjón Davíð hefur prédikað og séra Jóhanna Vigdís þjónað fyrir altari horfa þau hvort á annað , yggla sig aðeins .
" Það er kannski svolítið skrýtið að vera að prédika þetta hafandi sjálf verið í vinnunni allan sólarhringinn að undanförnu , " segir Gói .
Þau skellihlæja .
En Mary Poppins er harður húsbóndi .
Á sömu blaðsíðu í lífinu Gói fer með hlutverk Berts , besta vinar Mary Poppins í verkinu .
Hvernig náungi ætli hann sé ? " Bert er þúsundþjalasmiður .
Sótari , götulistamaður , lírukassaspilari og Guð má vita hvað .
Hann leiðir áhorfendur gegnum sýninguna , þessa töfraveröld .
Bert er ákaflega heillaður af Mary Poppins , hver yrði það svo sem ekki ? Og það sem er ef til vill mest um vert ; hann er búinn að læra , nú er hann bara að njóta .
Þau Mary Poppins eru fyrir vikið á sömu blaðsíðu í lífinu .
Eins og hún kennir hann börnunum að sjá hlutina í öðru ljósi , " segir hann .
Hansa kinkar kolli .
" Það er mjög sterk taug á milli Mary Poppins og Berts .
Hann býr yfir einstaklega fallegu æðruleysi .
" Talið berst að markhópnum og Gói og Hansa fullyrða að Mary Poppins sé jafnt fyrir börn og fullorðna , sannkölluð fjölskyldusýning .
" Ég sá sýninguna úti í London fyrir nokkrum árum með hópi fullorðins fólks .
Við urðum öll börn aftur .
Þvílíkir töfrar ! " segir Gói .
Hansa tekur undir það sjónarmið .
" Fólk þarf alls ekki að hafa barn meðferðis á sýninguna enda þótt það sé auðvitað ekki verra .
" Að lokum hvetja þau alla leikhúsunnendur til að koma og njóta herlegheitanna .
" Allir þessir áttatíu sem að sýningunni koma eru stilltir inn á að gera stærstu og flottustu uppfærslu sem um getur á Íslandi , " segir Gói .
" Mér líður eins og ég sé að fara að keppa á ólympíuleikunum ! " Mary Poppins Byggt á : Sögum P.L .
Travers og kvikmynd frá Disney .
Leikstjórn : Bergur Þór Ingólfsson Handrit : Julian Fellowes .
Ný lög og textar : George Stiles , Anthony Drewe Meðframleiðandi : Cameron Mackintosh .
Upphaflega sett upp af : Cameron Mackintosh , Thomas Schumacher .
Íslenskun á lausu máli og bundnu : Gísli Rúnar Jónsson Leikmynd : Petr Hloušek .
Aðstoðarleikstjóri : Hlynur Páll Pálsson .
Búningar : María Ólafsdóttir .
Lýsing : Þórður Orri Pétursson .
Hljóð : Thorbjoern Knudsen .
Tónlist og texti : Richard og Robert Sherman .
Tónlistarstjórn : Agnar Már Magnússon .
Leikgervi : Árdís Bjarnþórsdóttir .
Danshöfundur : Lee Proud .
Leikarar : Jóhanna Vigdís Arnardóttir , Guðjón Davíð Karlsson , Halldór Gylfason , Esther Talía Casey , Sigrún Edda Björnsdóttir , Theodór Júlíusson , Hallgrímur Ólafsson , Hanna María Karlsdóttir , Jóhann Sigurðarson , Sigurður Þór Óskarsson o.fl. 