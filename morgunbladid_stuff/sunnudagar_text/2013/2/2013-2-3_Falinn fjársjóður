Eftir heimsókn til háskólabæjarins Norwich , vikudvöl á fjárbúi í Leicestershire og í bakpokaferðalag um Wiltshire og Dorset á Suðvestur-Englandi opnuðust augu mín fyrir hinum fjölmörgu ferðamöguleikum sem flugmiði til London felur í sér .
Dreifbýlissvæðin í Englandi eru að sjálfsögðu áhugaverð hverjum sem þangað kemur ókunnur en jafnframt er gaman að sjá hversu margt er líkt með enskum og íslenskum smábæjum , já og bændasamfélögum og sjávarplássum .
Þá eru sögufrægir staðir og mannvirki í hverju einasta héraði , menningarsaga Englands er jú löng og sumar minjar má rekja allt aftur til tíma Rómverja .
Ævintýri upp á eigin spýtur Með einfaldri leit í ferðahandbókum eða á netinu má finna upplýsingar um vinsælustu ferðamannastaðina í Englandi , s.s. hið dularfulla Stonehenge og Old Sarum í Wiltshire , en oftar en ekki er manni vísað á enn einn dýragarðinn , dómkirkjuna eða skemmtigarðinn .
Það er gott og blessað en heldur takmarkandi fyrir ferðalanga í ævintýrahug .
En þar sem landið er stórt og staðirnir svo margir er e.t.v. best að velja einhvern af þessum ferðamannastöðum og skipuleggja svo sína eigin ferð um svæðið í kring ; kynna sér sögu þess , hvað það hefur upp á að bjóða og helstu bæi og þorp .
Greiðar almenningssamgöngur eru nefnilega frá London til stórra ferðamannastaða og best að nýta sér það en leggja svo upp í ævintýrið á eigin spýtur ; með svæðislestum , -langferðabílum , smábæjarstrætó eða á bílaleigubíl .
Það er einmitt tilvalið að æfa sig í að aka á vinstri vegarhelmingnum í lítilli umferð úti á landi ; þó ber að gæta þess að víða eru sveitavegir þröngir og tré sem byrgja sýn svo það er aldrei of varlega farið .
Svo er auðvitað hægt að fara um á tveimur jafnfljótum ; víða liggja skemmtilegar gönguleiðir um gróðurrík héruð og eru þær oftast vandlega merktar með skiltum , sýndar á kortum og þótt þær liggi um landbúnaðarsvæði með tilheyrandi girðingum og limgerðum , er þess oftast gætt að koma fyrir þrepum til að klifra yfir , eða hliðum sem létt er að opna og loka .
Þá er ekki leiðinlegt að fara í hjólatúr í enskri sveitasælu ! Það þarf yfirleitt ekki að leita langt yfir skammt til að finna hótel , gistiheimili eða sumarhús .
Í dreifbýlinu hafa margir snúið sér að ferðaþjónstu , líkt og á Íslandi , og gert upp gömul hús eða breytt heimilum sínum í gististað .
Þá hafa mörg kot ( cottage ) verið gerð upp sem sumarhús og borgarbúar leigja oft út sína eigin sumardvalarstaði .
Það ætti því að reynast auðvelt að finna gististaði á netinu en vitaskuld þarf að gæta að einkunnum eða umsögnum fyrri gesta og kynna sér vel hvaða þjónusta er í boði .
Það væri verra að koma svangur á gistiheimili þar sem enginn kvöldverður væri borinn fram og e.t.v. langt í næsta veitingastað eða matvöruverslun .
Vitaskuld er hægt að taka með sér tjald , hægt er að finna upplýsingar á netinu um hvar tjaldstæði eru og virðist tjaldferðamennska vera með svipuðu sniði í Englandi og á Íslandi , þó gæti þurft að panta pláss með einhverjum fyrirvara .
Þjóðgarðurinn í Vatnahéraðinu margrómaða , Lake District , er t.a.m. sérstaklega vinsælt útilegusvæði .
Á tveimur jafnfljótum England státar vitanlega ekki af jafn hrjóstrugum og glannalegum gönguleiðum og Ísland , né krefjast þær sérstakrar þjálfunar og mikils útbúnaðar .
Fyrir okkur sem höfum bara gaman af góðum labbitúr til að fá frískt loft og njóta útiveru , er úr mörgum skemmtilegum leiðum að velja .
Í flestum héruðum er þess gætt að merkja vandlega göngustíga sem liggja á milli þorpa um akra og engi , kallaðir " Parish Walks " og vanalega hægt að fá kort yfir þá á pósthúsum eða í þorpsverslunum .
Þá eru stígarnir merktir með vegvísum og hliðum fyrir göngufólk komið haganlega fyrir .
Gæta þarf þess að skilja við hliðin eins og komið er að þeim og troða ekki niður tún og akra heldur fylgja slóðunum sem liggja meðfram þeim , og þá kippir sér enginn upp við þótt göngufólk ferðist yfir jarðir bænda og annarra landeigenda .
Það er vissara að vera í háum sokkum eða með legghlífar á göngu , hversu gott sem veðrið er , til að verja fótleggina fyrir brenninetlum meðfram gönguslóðunum .
Grænar grundir , margbreytilegan gróður og náttúrulíf ber fyrir augu á göngunni ; fyrir utan vinalegan búfénað á beit leynast refir , greifingjar , puntsvín og broddgeltir víða og oft má sjá dádýrum bregða fyrir .
Fyrir þá sem vilja takast á við lengri göngur eru þjóðleiðirnar í Englandi og Wales vinsælar .
Það eru fimmtán langar gönguleiðir sem hver liggur um nokkur héruð .
Sú elsta er The Ridgeway , elsti vegur í Bretlandi , frá tímum Rómverja .
Hún er 139 km löng og liggur eftir kalkhrygg frá vestri til austurs í sunnanverðu landinu .
Hæsti punktur leiðarinnar er einungis 272 metra yfir sjávarmáli en víðast er gott útsýni um nágrennið .
Leiðin samanstendur af mismunandi göngustígum en einnig er auðvelt að komast niður af hryggnum til að skoða nánar þorp , kirkjur , kastala og aðra áhugaverða staði á leiðinni .
Nánari upplýsingar um þjóðleiðirnar er að finna á www.nationaltrail.co.uk og þá má sjá ýmis fræðslumyndbönd um þær á YouTube .
Anthony Burton hefur einnig skrifað fróðlegar og skemmtilegar ferðabækur um England , þar á meðal um þjóðleiðirnar sem og ýmsar aðrar gönguleiðir .
Skipuleggðu þitt eigið frí Það er algjör óþarfi að láta áfangastaði flugfélaganna hafa takmarkandi áhrif á hvernig heimsókn til Englands er háttað ; það eina sem þarf er örlítið hugmyndaflug , undirbúningur og rannsóknarvinna á netinu .
Hægt er að panta lestarmiða , bílaleigubíla og gistingu með góðum fyrirvara þar , og með lagni hægt að finna nokkuð hagstæð verð .
Ensk sveitasæla , sögufrægar slóðir og menningarminjar bíða í aðeins 2-5 klukkustunda fjarlægð frá London ! Lestarferðir og miðar : www.raileasy.co.uk Rútuferðir og miðar : www.nationalexpress.com Ferðamálaráð Englands : www.visitengland.com Um menningararfleifð Englands og sögufræga staði , t.d. kastala og konungshallir : www.english-heritage.org.uk Eins og í bókum og sjónvarpsþáttum ? Þeir sem þekkja enskar bókmenntir hafa eflaust ákveðnar hugmyndir um enskt landslag eins og því er lýst þar .
Það skemmtilega við það er að þegar á hólminn er komið verður maður ekki fyrir vonbrigðum og skilur fljótt hvers vegna sögupersónur Jane Austen og Brontë systra eyddu heilu og hálfu köflunum í gönguferðir .
Þótt Austen hafi spunnið upp staðarheitin þá átti umhverfið sér ávallt fyrirmynd og gerðust sögur hennar mestmegnis í Kent , Hertfordshire og Derbyshire .
Sjálf bjó skáldkonan í borginni Bath þar sem er veglegt Jane Austen safn .
Sjónvarpsþættir og kvikmyndir byggðar á klassískum bókmenntum eru vanalega mynduð á mismunandi stöðum og ekki endilega eftir bókinni en margar af þeim reisulegu byggingum sem þar koma fyrir eru til í raunveruleikanum og oftar en ekki er hægt að fá að skoða þær , a.m.k. utan frá , í skipulögðum ferðum .
Sjónvarpsáhorfendur ættu síðan að vera farnir að þekkja til ýmissa kennileita og einkennandi landslags í Englandi .
Flatneskjan og sjávarsíðan í Norfolk-sýslu fær t.d. að njóta sín vel í þáttunum um Kingdom lögmann .
Þeir sem þekkja til breskra lögregluþátta ættu að kannast við sig t.d. í Oxfordshire , þar sem Lewis og félagar ráða ríkjum .
Þar er líka hluti þáttanna um Barnaby tekinn upp , en þó mun meira í Buckinghamshire .
Morðtíðni í þessum sýslum er hins vegar stórlega ýkt .
Martin læknir er vonandi ekki einkennandi persóna fyrir hina fögru Cornwall-sýslu og þótt sögusvið lögreglufulltrúans Foyle sé síðari heimsstyrjöldin breytir það engu um aðdráttarafl strandbæjarins Hastings og náttúrufegurð suðurstrandar Englands .
Ef þú hefur einhverntíma dáðst að landslaginu í sjónvarpsþáttum og bókum , af hverju ekki að skipuleggja ferð þangað ? Kynntu þér hvað héruðin og bæirnir hafa upp á að bjóða fyrir ferðamenn ! 