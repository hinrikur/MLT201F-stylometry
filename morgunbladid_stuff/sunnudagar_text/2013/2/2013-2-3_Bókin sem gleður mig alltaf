Það er kunnara en frá þurfi að segja að piparsvein í góðum efnum hlýtur að vanta eiginkonu " eru upphafsorð hinnar þekktu skáldsögu Hroka og hleypidóma eftir Jane Austen sem kom út í Bretlandi í janúarmánuði árið 1813 .
Tvö hundruð ár eru því liðin frá útkomu bókarinnar , eins og breskir fjölmiðlar þreytast ekki á að minna á .
Bókin hefur notið gríðarlegra vinsælda og ítrekað verið ofarlega á lista í skoðanakönnunum um ástsælustu bækur bókmenntasögunnar .
Kvikmyndir og sjónvarpsþættir eftir sögunni hafa síðan einnig hitt í mark og átt þátt í að viðhalda vinsældunum .
Skáldsagan um samskipti Elísabetar Bennett og Darcys virðist ætíð jafn heillandi í augum umheimsins .
Bókin kom út í íslenskri þýðingu Silju Aðalsteinsdóttur árið 1988 , var síðan endurútgefin þrisvar og fjórða útgáfan kom út árið 2011 .
En af hverju ákvað Silja að þýða þessa stórskemmtilegu skáldsögu ? " Fyrsta bókin mín í ensku í menntaskóla var lestrarbók með köflum úr þekktum verkum og fyrsti kaflinn í þessari lestrarbók var einmitt fyrsti kaflinn úr Hroka og hleypidómum .
Ég var sextán ára ungmær og varð hugfangin af þessum kafla og fann strax í honum þennan meinlega íroníska tón sem er svo skemmtilegur við hana Jane .
Ég fór í Eymundsson og keypti mér bókina á ensku .
Þetta var fyrsta skáldsagan sem ég las í heilu lagi á því tungumáli og það reyndist talsvert erfitt því ég hafði aldrei komið til Englands og kunni bara mína gagnfræðaskólaensku .
Ég varð svo hænd að bókinni að í áratugi las ég hana að minnsta kosti einu sinni á ári og greip niður í hana ef ég var döpur og leið .
Bókin brást mér aldrei og gerði mig alltaf glaða .
Svo fékk ég loks leyfi til að þýða hana og ég verð að játa að það sló aðeins á lesturinn .
Eftir að hafa unnið við þýðinguna fékk ég nóg af bókinni í bili .
Samt líða aldrei mörg ár milli þess sem ég les hana í gegn .
Hún gleður mig alltaf .
" Var snúið að þýða bókina ? " Það var erfiðara en ég hélt .
Jane Austen skrifar menntamannamál , hún reynir ekki að vera flókin eða tyrfin en hún notar fremur orð af latneskum uppruna en germönskum .
Það segir manni að hún sé nokkuð yfirstéttarleg í málfari .
Hún er mjög meðvituð um stíl þannig að í þýðingunni varð ég að gæta mín á því að tapa ekki þráðunum sem eru undir yfirborðinu en eru nauðsynlegir vegna þess að með þeim minnir hún á það sem er búið að gerast eða gefur vísbendingar um það sem á eftir að gerast .
Jane Austen hefur allt það til að bera sem einkennir verulega vandaða og fína rithöfunda .
Um leið og hún er stelpuleg , fyndin og fjörug .
" Hvernig viðtökur fékk þessi þýðing á verkinu ? " Hún kom út 1988 og ég hélt að ég fengi nokkur góð ár í viðbót til að þýða aðrar bækur Jane Austen .
Bókin seldist hins vegar það illa að útgefandinn neitaði mér um frekari þýðingar á verkum hennar .
Svo komst Jane Austen skyndilega rækilega í tísku á síðasta áratug 20. aldar og það komu bíómyndir og sjónvarpsþættir eftir verkum hennar , til dæmis sjónvarpsserían dásamlega eftir þessari bók með Colin Firth og Jennifer Ehle .
Þá sló bókin í gegn og var rifin út – hvað eftir annað .
" Vonandi hefur það svo ekki farið framhjá aðdáendum Jane Austen að þýðing Sölku Guðmundsdóttur á skáldsögu Jane Austen , Emmu , leit dagsins ljós nú fyrir jólin .
Það eru því 24 ár á milli þýðingar Silju á Hroka og hleypidómum og þýðingar Sölku á Emmu .
Vonandi líða færri ár áður en fleiri skáldsögur Austen verða þýddar á íslensku Bækur Kolbrún Bergþórsdóttir kolbrun@mbl.is Bók vikunnar Finnska glæpasagan Græðarinn er ofarlega á metsölulista enda er nú sá árstími þegar notalegt er að sökkva sér ofan í sakamál .
Orðanna hljóðan Zweig og Fouché " Horaður , en stæltur , visinn , andlitið lítið , beinabert , ljótt og óviðfelldið .
Nefið er hvasst , munnurinn , sem alltaf er lokaður , lítill og samanbitinn , augun köld eins og í þorski , augnalokin syfjuleg og slapandi , augasteinarnir eins og kattgráar glerkúlur .
Það er eins og skorti bætiefni í allt andlitið , allan líkamann , hann er líkastur manni í gasljósi , gugginn og grámyglulegur ! " Þetta er hluti af snilldarlegri og mun lengri lýsingu Stefan Zweig á Joseph Fouché , einum mesta tækifærissinna allra tíma , í hinni meistaralegu ævisögu Lögreglustjóri Napóleons .
Zweig var dásamlegur sögumaður og frásagnargleði hans naut sín ekki síst í ævisögum sem hann ritaði .
Það er merkilegt hvað þessar gömlu ævisögur rata vel til unglinga .
Ég las Lögreglustjóra Napóleons fyrst á unglingsaldri og varð gjörsamlega heilluð en um leið skelfingu lostin .
Ævisaga Zweig um Maríu Stúart hafði nákvæmlega sömu áhrif , en hún var einnig lesin á unglingsárum .
Í báðum þessum bókum var lýst stórbrotnum örlögum , pólitísku valdatafli og svikum .
Liðinn tími varð í huga manns ævintýraheimur en um leið stórhættulegur .
Þar var ekki mikil von um mannlega hamingju .
Því miður hendir menn að glata með árunum stórum hluta af þeirri hrifnæmi sem þeir bjuggu yfir á unga aldrei .
Þetta er skelfilegt tap .
Maður á að reyna að vinna gegn því af miklum móð og leyfa sér að hrífast .
Bækur eins og Lögreglustjóri Napóleons gera að verkum að maður endurheimtir hrifnæmina um stund .
Það er góð gjöf .
Lesturinn á Lögreglustjóra Napóleons var mikil upplifun á sínum tíma .
Það er merkilegt að lesa bókina aftur og heillast næstum jafn mikið .
Góðir rithöfundar kunna að segja manni sögu á þann hátt að maður vill stöðugt heyra meira og fleira .
Stefan Zweig er þannig sögumaður .
Í uppáhaldi Arthúr Björgvin Bollason Af öllum bókum sem ég hef komist í kynni við um dagana er mér Brennu-Njáls saga kærust .
Meginástæðan fyrir dálæti mínu á Njálu er sú , að ég hef kynnst innviðum hennar betur en innviðum annarra bóka .
Í fjögur ár lifði ég og hrærðist á slóðum Njálu í Rangárþingi .
Á þessum árum leið varla sá dagur að ég ekki reikaði um sögusviðið og léti hugann hvarfla til þeirra persóna og atburða sem bera þessa kynngimögnuðu sögu uppi .
Stundum brá ég mér einsamall inn að Hlíðarenda í morgunsárið til að njóta í huganum samvista við hjónin Gunnar og Hallgerði sem gerðu þennan magíska stað frægan fyrir rúmum þúsund árum .
Það var sannkallað balsam fyrir sálina að vera einn með sjálfum sér og njóta kyrrðarinnar við morgunþulu úr stráum á þessum áhrifamikla og sögufræga stað .
En það eru ekki aðeins magískir sögustaðir sem gera Njálu að því meistaraverki sem hún er .
Þeim nafnlausa snillingi sem festi þessa sögu á skinn fyrir margt löngu tókst að gæða persónur sínar svo sterku lífi að þær verða sprelllifandi í hugum þeirra sem lesa Njálu á okkar dögum , líkt og þær væru staddar mitt á meðal okkar .
Og sakamálahöfundar nútímans gætu lært margt af ókunnum höfundi Njálu um það hvernig hægt er að búa til snjöll og áhrifamikil plott .
Þegar ég var fenginn til þess fyrir fáeinum árum að endursegja þetta mikla meistaraverk sem hljóðbók á þýsku , rann það líka upp fyrir mér að galdur Njálu hrífur fleiri en Íslendinga eina .
Það á við um Njálu eins og önnur sígild listaverk , að hún er hafin yfir stað og stund .
Af persónum í Njálu hefur Skarphéðinn Njálsson löngum valdið mér einna mestum heilabrotum .
Ef ég hefði miðilsgáfu myndi ég hverfa til fundar við þennan kostulega náunga til að reyna að átta mig betur á skondnum uppátækjum hans .
Og þá hefði ég heldur ekki haft neitt á móti því að kynnast húsfreyjunni á Hlíðarenda og komast að því , hvernig umhorfs var í margbrotnu sálarlífi hennar , sem Einar Ólafur Sveinsson sagði að bæri svip af náttúruöflunum .
Mögnuð kvenpersóna .
NÝJAR OG NÝLEGAR BÆKUR Verðlaunabarnabók og góðar kiljur Þeir sem kjósa kiljur hafa úr ýmsu að velja .
Bók um húmanisma er þroskandi lesning og grallarasaga frá miðöldum svíkur ekki .
Áhugamenn um íslenskar skáldsögur ættu að lesa fyrstu skáldsögu Magneu J. Matthíasdóttur .
Barnabók sem kom út fyrir jól hefur svo verið verðlaunuð .
Rökræða í stað kappræðu Um húmanisma eftir Richard Morman er , eins og titillinn gefur til kynna , bók um húmanisma og ákall til manna um að stunda gagnrýna hugsun og rökræða í stað þess að stunda kappræður .
Höfundurinn er fyrrverandi heimspekiprófessor við Háskólann í Kantaraborg .
Hann fjallar meðal annars um siðferði í guðlausum heimi , merkingu lífsins , þörfina fyrir sögur og deiluna um Guð , en það er skoðun höfundar að við mennirnir eigum að snúa okkur að okkur sjálfum en ekki trúarbrögðunum .
Reynir Harðarson íslenskaði ritið og Jóhann Björnsson skrifar formála .
Ósvífinn húmor og siðlaus skálkur Ugluspegill eftir Hermann Bote kom fyrst út í Þýskalandi snemma á 16. öld og sagan um þennan siðlausa skálk hefur verið þekkt síðan .
Stundum hefur hún verið sett í bókarform fyrir börn .
Hér er sagan í heild sinni með 87 tréristum .
Þetta er bráðskemmtilegt verk með afar ósvífnum húmor og miklu magni af kúk- og piss-bröndurum , sem kann að skýra vinsældirnar meðal barna .
Athyglisverð skáldsaga endurútgefin Hægara pælt en kýlt , hin eftirtektarverða skáldsaga Magneu J. Matthíasdóttur , hefur nýlega verið endurútgefin .
Bókin kom fyrst út árið 1978 og vakti mikla athygli .
Bókin gerist í tveimur heimum , heimi ævintýra og heimi eiturlyfja .
Þetta er um margt athyglisverð skáldsaga , djarflega skrifuð og hefur alveg ágætlega staðist tímans tönn .
Dagný Kristjánsdóttir skrifar eftirmála við bókina og gefur þessari fyrstu skáldsögu Magneu þessa umsögn : Þvílík skáldsaga ! Falleg verðlaunabók um sérstakan dreng Birgitta Sif Jónsdóttir fékk nýlega Dimmalimm – íslensku myndskreytiverðlaunin fyrir bók sína Ólíver .
Söguhetjan , Ólíver , er dálítið sérstakur drengur sem býr í sínum eigin heimi .
Einn daginn hefst besta ævintýri sem hann hefur nokkru sinni lent í .
Þetta er einstaklega falleg og nett húmorísk saga fyrir börn frá þriggja ára aldri .
Myndirnar eru líka sérstakt listaverk og eiga svo sannarlega skilið viðurkenningu .
Valeyrarvalsinn til Þýskalands Þýsk forlög tókust á í síðustu viku um útgáfuréttinn á Valeyrarvalsinum eftir Guðmund Andra Thorsson .
Nokkrir útgefendur þar í landi höfðu lýst áhuga á bókinni en Hoffmann und Campe hlaut hnossið .
Skáldsagan Valeyrarvalsinn er tilnefnd til Bókmenntaverðlauna Norðurlandaráðs fyrir árið 2012 .
Hoffmann und Campe er virðulegt forlag á gömlum merg , en það var stofnað árið 1781 og gefur meðal annars út verk José Saramago og Doris Lessing .
Dr. Constanze Neumann útgáfustjóri er að vonum hamingjusöm með útkomuna , en hún sagðist einkum hafa heillast af rödd höfundar , hvernig hann nær fram andrúmslofti þorpsins og vefur saman lífsleiðir persónanna .
Henni finnst sagnasveigur Guðmundar Andra hrífandi og angurvær og alltaf ná að snerta hjarta lesandans .
Útgáfa á bókinni í Þýskalandi er fyrirhuguð á næsta ári en forlagið hyggst bjóða höfundi í upplestrarferð um Þýskaland til að styðja við kynninguna .
Metsölubók um Hitler og verðlaunabók Norðurlandaráðs á íslensku Fyrir örfáum vikum var sagt í þessum dálki frá nýrri þýskri gamansögu þar sem Adolf Hitler er aðalpersóna .
Bókin , Hann er kominn aftur eftir Timur Vermes , hefur vakið mikið umtal í Þýskalandi og er metsölubók .
Þar vaknar Hitler upp árið 2011 og fer að kanna hið nýja umhverfi .
Nú berast þær fréttir að íslenskt bókaforlag , Draumsýn , hafi tryggt sér útgáfuréttinn á bókinni og er hún væntanleg í íslenskri þýðingu í haust .
Hjá Draumsýn er einnig væntanleg Dagar í sögu kyrrðar eftir hina norsku Merethe Lindstrøm .
Lindstrøm hlaut Bókmenntaverðlaun Norðurlandaráðs 2012 fyrir þessa skáldsögu sína en hafði áður hlotið verðlaun gagnrýnenda í Noregi fyrir sama verk .
Bókin fjallar um gömul hjón , Evu og Símon , en Símon þjáist af elliglöpum .
Hamingja í hjónabandi er alger tilviljun .
Jane Austen Málsháttur vikunnar Þeir fá byr sem bíða .
