Málaferlum sem hófust með húsleit í höfuðstöðvum fyrirtækisins Baugs í lok ágúst 2002 lauk með dómi Hæstaréttar í þriðja og síðasta hluta Baugsmálsins síðastliðinn fimmtudag , skattahlutanum .
Af því tilefni er við hæfi að rifja upp helstu vörður í þessu umfangsmesta dómsmáli Íslandssögunnar .
Orri Páll Ormarsson orri@mbl.is Baugsmálið svokallaða hófst þegar lögreglan gerði húsleit í höfuðstöðvum Baugs á grundvelli úrskurðar Héraðsdóms Reykjavíkur þann 28. ágúst 2002 .
Lögregla var jafnframt með handtökuskipun á hendur Jóni Ásgeiri Jóhannessyni stjórnarformanni og Tryggva Jónssyni forstjóra upp á vasann .
Ástæðan fyrir húsleitinni voru ásakanir forsvarsmanns bandaríska heildsölufyrirtækisins Nordica Inc. , Jóns Geralds Sullenbergers , um meint auðgunarbrot forstjóra og stjórnarformanns Baugs .
29. ágúst 2002 Í tilkynningu sem Baugur sendir Kauphöll Íslands segir að stjórn fyrirtækisins telji ásakanirnar tilhæfulausar og alvarlegs misskilnings um málavexti gæti í húsleitarúrskurðinum .
Lögmaður Baugur Group hf. , Hreinn Loftsson hrl. , óskar með kæru eftir því að Héraðsdómur Reykjavíkur úrskurði um lögmæti aðgerða efnahagsbrotadeildar ríkislögreglustjóra .
Krefst hann þess að lögregla skili þegar í stað öllum gögnum sem lagt var hald á við húsleitina og segir aðgerðirnar mun umfangsmeiri en efni standi til .
Jón Steinar Gunnlaugsson , lögmaður Jóns Geralds , segist ekki ætla að tjá sig um kæru skjólstæðings síns á hendur forsvarsmönnum Baugs Group hf. að svo stöddu , enda hafi hann ráðlagt skjólstæðingi sínum að fara ekki út í fjölmiðlaumræðu um málið .
Að ráði lögmanns hafa forsvarsmenn Baugs ekki heldur viljað tjá sig um málið við fjölmiðla .
Í kæru Hreins Loftssonar segir að reikningurinn að upphæð rúmlega 589 þúsund dollarar hafi verið svokallaður kredit-reikningur sem Nordica hafi gefið út og hafi sem slíkur verið færður til tekna í bókhaldi Baugs .
Þetta mikilvæga atriði hafi lögreglu yfirsést .
31. ágúst 2002 Hreinn Loftsson , lögmaður Baugs Group hf. , segir að íhugað verði að höfða skaðabótamál ef rannsókn og húsleit lögreglunnar spilli fyrir þátttöku Baugs í yfirtökutilboði á Arcadia-keðjunni .
Margra milljarða hagsmunir séu í húfi .
13. september 2002 Hallgrímur Helgason ritar grein í Morgunblaðið undir yfirskriftinni Baugur og Bláa höndin .
Þar segir meðal annars : " Bláa höndin klæddist hvítum lögregluhanska og reyndi að brjóta þann baug sem hún þolir ekki að hafa ekki á fingri .
[ ...
] Þar sem margar tilviljanir koma saman er viljinn ljós .
Burtséð frá viðskiptahagsmunum Baugverja lýsir þetta ljóta dæmi vel því þjóðfélagsástandi sem við búum við í dag : Eins manns reiði er allra ógn .
[ ...
] Við sem heima sitjum og skiljum ekki andúð forsætisráðherra gagnvart bestu viðskiptasonum Íslands , við spyrjum : Hvers vegna ? Og eina svarið sem okkur dettur í hug er að hann sé einfaldlega búinn að sitja of lengi .
Gamla góða góðæris-sólin geislar nú engu frá sér öðru en ótta .
" 9. febrúar 2003 Ingibjörg Sólrún Gísladóttir , forsætisráðherraefni Samfylkingarinnar , flytur ræðu í Borgarnesi , þar sem hún fjallar meðal annars um meint afskipti stjórnvalda af atvinnulífinu .
Hún segir : " Byggist gagnrýni og eftir atvikum rannsókn á þessum fyrirtækjum [ Baugur , Norðurljós og Kaupþing ] á málefnalegum og faglegum forsendum eða flokkspólitískum ? Ertu í liði forsætisráðherrans eða ekki – þarna er efinn og hann verður ekki upprættur nema hinum pólitísku afskiptum linni og hinar almennu gegnsæju leikreglur lýðræðisins taki við .
" 3. mars 2003 Davíð Oddsson forsætisráðherra greinir frá því í útvarpsviðtali að Hreinn Loftsson , stjórnarformaður Baugs , hafi sagt sér á fundi í Lundúnum , sem Fréttablaðið hafði fjallað um tveimur dögum áður , að Jón Ásgeir Jóhannesson hafi haft um það orð að bjóða þyrfti Davíð 300 milljónir króna gegn því að hann léti af andstöðu við Baug .
Í samtali við Morgunblaðið daginn eftir kannast Hreinn við málið en þetta með 300 milljónirnar hefði verið sagt í hálfkæringi .
Það var ekki skilningur Davíðs .
Í samtali við Morgunblaðið þvertekur Jón Ásgeir fyrir að hafa nokkru sinni sagt þetta .
Kveðst hann ætla í meiðyrðamál við Davíð en af því varð ekki .
1. júlí 2005 Frá því er greint í fjölmiðlum að ríkislögreglustjóri hafi gefið út ákæru á hendur sex einstaklingum vegna ætlaðra brota gegn almenningshlutafélaginu Baugi Group hf. Ákæran var í fjörutíu liðum og varðar brot á almennum hegningarlögum , bókhaldslögum , lögum um ársreikninga , lögum um hlutafélög og tollalögum .
Ákærð voru Jón Ásgeir Jóhannesson , stjórnarformaður Baugs Group , faðir hans Jóhannes Jónsson og Kristín Jóhannesdóttir , systir Jóns Ásgeirs , en þau voru öll í hópi stærstu eigenda Baugs Group , Tryggvi Jónsson , fyrrverandi forstjóri Baugs og tveir endurskoðendur , Stefán Hilmarsson og Anna Þórðardóttir .
20. september 2005 Baugsmálinu vísað frá Héraðsdómi Reykjavíkur í heild sinni .
Dómurinn gerir alvarlegar athugasemdir við 18 ákæruliði af 40 og segir í úrskurði dómsins að þar sem um sé að ræða verulegan hluta ákærunnar verði ekki hjá því komist að vísa málinu í heild frá dómi .
Jón H. Snorrason , saksóknari efnahagsbrotadeildar ríkislögreglustjóra , lýsir því yfir að úrskurðurinn verði kærður til Hæstaréttar .
Gestur Jónsson hrl. , verjandi Jóns Ásgeirs Jóhannessonar , telur á hinn bóginn að möguleikar ákæruvaldsins til að gefa út nýja ákæru séu afar takmarkaðir .
10. október 2005 Hæstiréttur vísar meginhluta Baugsmálsins frá dómi eða 32 ákæruliðum af 40 vegna verulegra galla á ákæru ríkislögreglustjóra .
Í þeim hluta ákærunnar sem vísað var frá er að finna alvarlegustu atriði ákærunnar .
Þeir átta ákæruliðir sem eftir standa fjalla annars vegar um rangar upplýsingar í ársreikningum og hins vegar um undanskot á hluta af opinberum gjöldum vegna innflutnings á bílum .
Fimm hæstaréttardómarar kváðu einróma upp dóminn .
Ástæðurnar fyrir frávísuninni voru m.a. þær að ekki væri ljóst í hverju hin meintu brot áttu að felast eða hvaða lög hefðu verið brotin .
Ákæran væri á köflum óskýr og mótsagnakennd og ekki væri skýrt í hverju þátttaka hvers og eins hinna ákærðu átti að felast .
Í framhaldinu er Sigurður Tómas Magnússon skipaður sérstakur saksóknari í málinu .
15. mars 2006 Héraðsdómur Reykjavíkur sýknar alla sex ákærðu í Baugsmálinu af öllum átta ákæruliðum sem teknir voru til efnislegrar meðferðar hjá dómstólnum .
Málskostnaður ákærðu , samtals 57,7 milljónir króna , fellur á ríkissjóð .
Taldi héraðsdómur að sönnunargildi framburðar Jóns Geralds Sullenbergers , lykilvitnis ákæruvaldsins hvað varðar ákæru vegna ætlaðra tollalagabrota , hefði verið takmarkað þar sem ljóst væri að hann bæri þungan hug til Jóns Ásgeirs Jóhannessonar , eins ákærðra í málinu , og jafnvel fjölskyldu hans .
Sex af átta ákæruliðum áfrýjað til Hæstaréttar .
Í lok mars 2006 Sigurður Tómas Magnússon saksóknari ákærir að nýju fyrir hluta af þeim sakargiftum sem finna mátti í þeim 32 ákæruliðum fyrstu ákærunnar sem Hæstiréttur hafði vísað frá dómi .
Hefst þar með annar hluti Baugsmálsins .
Nýju ákæran er í 19 liðum og aðeins þrír ákærðir , Jón Ásgeir Jóhannesson , Tryggvi Jónsson og Jón Gerald Sullenberger , upphafsmaður málsins .
Ákært er fyrir auðgunarbrot , bókhaldsbrot og fleira .
Jón Gerald vill að dómarinn sem sat í forsæti í hinu síðara máli , Arngrímur Ísberg , viki sæti þar sem hann hefði fundið framburð Jóns léttvægan í fyrra málinu og sagt hann bera þungan hug til Baugsmanna .
Því er hafnað og Arngrímur úrskurðaður hæfur .
25. janúar 2007 Hæstiréttur sýknar sakborningana af öllum sex ákæruliðum og staðfestir þar með dóm héraðsdóms frá 15. mars 2006 .
" Þetta er mjög ánægjuleg niðurstaða og í samræmi við það sem ég vissi í hjarta mínu að myndi gerast .
Í sjálfu sér er ekki mikið meira að segja á þessari stundu annað en það , að núna eru komnar fram lyktir í því máli sem þeir félagar Haraldur Johannessen og Jón H.B .
Snorrason fóru af stað með , þegar þeir réðust inn í Baug 28. ágúst árið 2002 , " sagði Jón Ásgeir Jóhannesson í yfirlýsingu til fjölmiðla .
15. mars 2007 Dómsmálaráðherra , Björn Bjarnason , svarar fyrirspurn frá þingmönnunum Jóhönnu Sigurðardóttur , Hjálmari Árnasyni , Kolbrúnu Halldórsdóttur og Sigurjóni Þórðarsyni um kostnað ríkisins við rannsókn og rekstur Baugsmálsins .
Þar kemur eftirfarandi fram : " Heildarkostnaður vegna starfa sérstaks ríkissaksóknara í Baugsmálinu , þ.m.t. kostnaður við aðstoðarmenn og aðkeypta sérfræðiþjónustu , á árunum 2005 – 2007 er samtals um 34,5 millj. kr. Fram til þessa dags hefur ríkið verið dæmt til þess að greiða samtals 43.416.000 kr. vegna málskostnaðar ákærðu í Baugsmálinu .
Hér er kostnaður vegna málsmeðferðar hjá ríkisskattstjóra , skattrannsóknarstjóra ríkisins , héraðsdómstól Reykjavíkur og Hæstarétti Íslands ótalinn .
Áætlað er að á tímabilinu ágúst 2002 til ársloka 2006 hafi u.þ.b. 20% af starfsemi efnahagsbrotadeildar farið í Baugsmálið í heild .
" Ennfremur segir í svari ráðherra : " Yfirlit yfir aðkeypta sérfræðiþjónustu í sakamálum er tekið saman í lok hvers máls .
Vinna starfsmanna lögreglu og skattyfirvalda við mál er aldrei tekin saman , né verður hluti sakarkostnaðar sem til álita kemur að sakborningum verði með dómi gert að greiða að hluta eða öllu leyti verði þeir sakfelldir .
Kostnaður ríkisins af þessum þætti ræðst því af niðurstöðu dómsmálsins og því ekki tímabært að meta hver hann getur orðið .
" 3. maí 2007 Eftir umfangsmestu réttarhöld í sögu lýðveldisins , aðalmeðferð tók sjö vikur og samtals 90 vitni komu fyrir dóminn , eru Jón Ásgeir og Tryggvi sakfelldir fyrir meiriháttar bókhaldsbrot .
Jón Ásgeir var sakfelldur fyrir að hafa fært kreditreikning frá fyrrverandi viðskiptafélaga sínum , Jóni Gerald , í bókhald Baugs og fyrir rangar tilkynningar til Kauphallarinnar .
Tryggvi var sakfelldur fyrir sama brot og Jón Ásgeir en einnig fyrir að hafa fært rangar færslur í bókhald Baugs og að hafa gefið fyrirmæli um rangar greiðslur vegna sölu á eigin hlutabréfum í Baugi .
Ákæru á hendur Jóni Gerald er vísað frá dómi .
Tryggvi og Jón Ásgeir fá báðir skilorðsbundna fangelsisdóma , Tryggvi níu mánuði , Jón Ásgeir þrjá .
Málinu er áfrýjað til Hæstaréttar .
1. júní 2007 Með dómi Hæstaréttar er lagt fyrir Héraðsdóm Reykjavíkur að taka alla þá tíu ákæruliði í Baugsmálinu sem héraðsdómur vísaði í heild frá dómi í byrjun maí til efnislegrar meðferðar .
Jafnframt skal héraðsdómur fjalla efnislega um sekt eða sýknu Jóns Geralds Sullenbergers vegna útgáfu hans á kreditreikningi frá Nordica til Baugs .
28. júní 2007 Jón Gerald Sullenberger og Tryggvi Jónsson báðir sakfelldir fyrir þátt sinn í Baugsmálinu en Jón Ásgeir Jóhannesson sýknaður .
Jón Gerald hlýtur þriggja mánaða skilorðsbundinn dóm líkt og Tryggvi , en í tilviki hins síðarnefnda er um refsiþyngingu að ræða .
Þeir áfrýja báðir dómum Héraðsdóms Reykjavíkur til Hæstaréttar .
5. júní 2008 Hæstiréttur fellir dóm sinn í Baugsmálinu .
Löngum leiðangri lýkur með skilorðsbundnum dómum , þriggja og tólf mánaða .
Jón Ásgeir Jóhannesson , stjórnarformaður Baugs , og Jón Gerald Sullenberger hljóta vægari dóma , en Tryggvi Jónsson , fyrrverandi aðstoðarforstjóri Baugs , hlýtur þann þyngsta .
Málsaðilar lýsa allir yfir vonbrigðum með niðurstöðuna , en mikilli gleði yfir því að málið skuli loks til lykta leitt .
Bæði Jón Ásgeir og Tryggvi hætta í kjölfarið allri stjórnarsetu hjá fyrirtækinu .
29. júní 2008 Jón Ásgeir svarar spurningu Agnesar Bragadóttur blaðamanns um kostnað Baugs vegna málaferlanna í Morgunblaðinu : " Í fyrsta lagi hefur það kostað okkur gífurlega fjármuni í glötuðum viðskiptatækifærum .
Strax í upphafi urðum við af Arcadia-samningnum , og urðum þar með af tugum milljarða í hagnaði og þegar ákærurnar voru gefnar út á hendur okkur , þá misstum við sömuleiðis af Somerfield-samningnum , sem í var mjög mikil hagnaðarvon .
En beinn útlagður kostnaður Baugs , vegna Baugsmálsins , er orðinn vel á þriðja milljarð króna .
" Síðla árs 2008 Mannréttindadómstóll Evrópu ákveður að taka kæru Jóns Ásgeirs og Tryggva á málsmeðferðinni í Baugsmálinu ekki til efnislegrar meðferðar .
Jón Ásgeir lýsir yfir miklum vonbrigðum með þá niðurstöðu .
Desember 2008 Sumarið 2006 hófst rannsókn á meintum skattalagabrotum Baugsmanna sem lauk með því ákærur eru birtar þeim Jóni Ásgeiri , Kristínu systur hans og Tryggva .
Þá er einnig ákært fyrir skattalagabrot í rekstri Baugs og Fjárfestingafélagsins Gaums , fjölskyldufyrirtækis Baugsfjölskyldunnar , á árunum 1998 til 2002 .
Hér er um að ræða þriðja og síðasta hluta Baugsmálsins .
Mars 2009 Baugur Group úrskurðað gjaldþrota .
Í kjölfarið fellir saksóknari í skattahluta Baugsmálsins niður ákæru á hendur félaginu fyrir skattalagabrot , enda það hætt starfsemi .
Ákærum á hendur stjórnendunum þremur er haldið til streitu sem fyrirsvarsmönnum Gaums og Baugs en héraðsdómur vísar frá dómi þeim hluta sem snýr að þeim persónulega .
Haustið 2010 snýr Hæstiréttur þeirri niðurstöðu við og leggur fyrir héraðsdóm að fella efnislegan dóm í málinu .
9. desember 2011 Héraðsdómur Reykjavíkur kveður upp dóm í skattahluta Baugsmálsins , rétt tæpum þremur árum eftir að málið var höfðað .
Í málinu voru Jón Ásgeir Jóhannesson , Tryggvi Jónsson og Kristín Jóhannesdóttir ákærð fyrir meiriháttar brot gegn skattalögum auki fleiri brota .
Og öll eru þau sakfelld í einhverjum liðum ákærunnar en einnig sýknuð í öðrum .
Niðurstaðan ; að fresta refsingu og falli hún niður haldi þremenningarnir almennt skilorð í eitt ár .
Málinu er áfrýjað .
7. febrúar 2013 Jón Ásgeir Jóhannesson og Tryggvi Jónsson dæmdir til skilorðsbundinnar fangelsisrefsingar og sekta í Hæstarétti fyrir eigin skattskil og starfsemi Baugs hf. og Kristín Jóhannesdóttir dæmd í skilorðsbundið fangelsi fyrir brot í starfsemi Gaums ehf. Jón Ásgeir er sakfelldur fyrir að vantelja við eigin skattskil 172 milljóna kr. tekjur og standa ekki skil á 25 milljóna kr. gjöldum af þeim .
Tryggvi er sakfelldur fyrir að vantelja í eigin skattskilum tæplega 29 milljónir og standa ekki skil á 13 milljónum í opinber gjöld .
Jón Ásgeir og Tryggvi eru einnig sakfelldir fyrir starfsemi hjá Baugi og Kristín er sakfelld fyrir skattskil Gaums .
Þau eru sýknuð af nokkrum ákæruliðum .
Jón Ásgeir er dæmdur í 12 mánaða skilorðsbundið fangelsi og 62 milljóna króna sekt , Tryggvi í 18 mánaða skilorðsbundið fangelsi og 32 milljóna sekt .
Kristín fær þriggja mánaða skilorðsbundið fangelsi .
Dómurinn ákveður að skilorðsbinda fangelsisrefsinguna vegna dráttar sem varð á meðferð málsins fyrir héraðsdómi .
Jón Ásgeir fagnar því í yfirlýsingu í kjölfarið að Baugsmálinu sé loksins lokið eftir ellefu ára málaferli .
Hann segir þetta " sneypuför ákæruvaldsins " sem hafi kostað samfélagið hundruð milljóna króna .
