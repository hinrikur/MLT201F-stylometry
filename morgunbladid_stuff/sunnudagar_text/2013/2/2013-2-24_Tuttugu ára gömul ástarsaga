Fjölnir Þorgeirsson og Bryndís Ásmundsdóttir hafa verið saman í eitt og hálft ár .
Á þeim tíma hafa þau eignast dreng , gengið í gegnum alvarleg veikindi Bryndísar sem fékk blóðtappa í lungu á meðgöngu .
Þá hafa þau flúið af geðdeild .
Texti : Júlía Margrét Alexandersdóttir julia@mbl.is Myndir : Árni Sæberg saeberg@mbl.is Bryndís " Hvernig hittumst við ? Þetta var svolítið sérstakt .
Ég átti líkamsræktarkort í World Class en hafði ekki komið þangað lengi .
Þennan dag , mér til undrunar , var ég skyndilega búin að setja dótið ofan í tösku og komin á bílastæðið í Laugum en allajafna æfi ég í stöðinni á Seltjarnarnesi .
Eftir æfingu breytti ég svo enn frekar út af vananum og ákvað að fara í sundlaugina .
Þar í pottinum var fyrir Fjölnir , með syni sínum , Ólíver , og föður .
" Fjölnir " Þarna höfðum við ekki hist í líklega um tíu ár , en við vorum vel málkunnug á árum áður og alltaf hlýr kunningsskapur okkar á milli .
Þegar hér var komið sögu vildi Ólíver ólmur fá mig með í rennibrautina og úr varð að ég skildi hana eftir með pabba .
Ég held að hann hafi tæklað þetta mál fyrir mig því þegar ég kem til baka eru þau sposk á svipinn og pabbi fer upp úr með Ólíver .
Við Bryndís fórum í gufuna og höldum áfram að spjalla .
Nei , nei , ég lofa , það gerðist ekkert í gufunni og í raun var ekkert annað í loftinu en gott vinaspjall eftir að hafa ekki orðið á vegi hvort annars í allan þennan tíma .
" Höfðuð þið fylgst með lífi hvort annars þennan tíma sem þið höfðuð ekki hist ? Bryndís " Ég var nú ekki mikið inni í því hvað hafði verið í gangi hjá Fjölni .
Ég vissi í raun ekkert .
Nema jú , að þú varst í hestunum .
En lítið meira .
Svo komst ég að raun um að það er ótrúlegt hvað þessi maður hefur afkastað miklu .
Hvað ertu ekki búinn að gera Fjölnir ? " Fjölnir " Bryndís vissi alveg hvað ég var búinn að vera að gera .
Hún vill bara ekki segja það .
" Bryndís " Nei , ha ? Eins og hvað ? " Fjölnir " Ja , bara eins og hverjar kærusturnar mínar höfðu verið .
" ( Innskot blaðamanns : Hver vissi það ekki Fjölnir ? ) Bryndís " Já , nákvæmlega , það vissu allir .
Jújú , auðvitað var maður með puttann á púlsinum með það .
" Fjölnir " Ég veit ekki hvort því er trúað en ég reyndi samt gjarnan að láta lítið fyrir mér fara og hvað varðar Séð og heyrt átti ég gott samstarf við þá , þannig að ég fékk að vera í friði gegn því að koma í viðtal á ákveðnum tímapunkti .
Upphaflega flyt ég hins vegar í sveitina til að fá frið .
Þá var ég búinn að fá nóg af smjatti og veseni .
Þetta er of lítið land til að vera mikið í blöðunum .
En ég var alltaf í sveit sem barn , á Núpi í Fljótshlíð , öll sumur og fór þangað um helgar .
Ég er sveitastrákur sem vildi verða bóndi og árið 2001 lét ég þann draum rætast , flutti í Landeyjar og hellti mér alfarið út í hestamennskuna .
Ég var þar í fimm ár .
Vitaskuld hafði ég fylgst út undan mér með Bryndísi .
Ég vissi að hún var að leika , sá hana í sjónvarpinu og til dæmis að hún var flutt norður í land til að leika þar .
Auðvitað væri gaman ef við Bryndís ættum lengri sögu saman .
Að við hefðum byrjað saman fyrir 17 árum .
Þá ættum við heldur ekki börn út um allar trissur en það er bara þannig með hana Bryndísi að hún er með alveg skelfilegan smekk á karlmönnum og endar því núna með mig – mann á gamalsaldri .
" Og hvað segir þú Bryndís um smekk Fjölnis á kvenfólki ? Hrífst hann bara af söngkonum eða hvað ? Fjölnir " Ég ætla að fá að grípa inn í þessa spurningu og taka fram að Bryndís er eina söngkonan sem ég hef verið með .
Hinar kunnu ekkert að syngja .
" Missti áhugann á Bryndísi Aftur að tilhugalífinu .
Hestamaðurinn Fjölnir þarf fljótlega eftir sundlaugaferðina að skreppa utan til að kenna reiðmennsku .
Einhverra hluta vegna þvælist geisladiskur í hans hendur sem inniheldur lög úr Söngvakeppni sjónvarps það árið og hann hleður lögunum inn á símann sinn .
Hann festist í að spila sama lagið aftur og aftur í ferðinni og áttar sig ekki á að það er lagið sem Bryndís söng í keppninni ; Segðu mér .
Undarlegar tilviljanir hafa mótað tilveru þeirra saman , ýmiss konar hugboð , sem víst er að björguðu lífi Bryndísar en þau segjast samt ekki hafa gleymt því að taka sig ekki alvarlega .
Bæta við að þau hafi verið hlæjandi frá því að þau hittust fyrst .
Geti ekki hætt .
Bryndís " Það er svo margt skemmtilegt sem var hluti af okkar tilhugalífi .
Ég var eins og unglingsstelpa og fékk í magann .
" Fjölnir " Enda hafði ég tekið hana á löpp þegar hún var kannski 19 ára .
Þá bauð ég henni upp á drykk og hún drakk hann og sagði svo bara " bæ , bæ " og fór .
Hún reyndar kveikti sér líka í sígarettu og þá datt botninn svolítið úr áhuganum mín megin .
" Bryndís " Athugaðu að hann er ekki að grínast með andúð sína á reykingum .
" Fjölnir " Ég vil meina að Bryndís hafi opnað fyrir að við hittumst frekar eftir sundið með því að senda mér skilaboð á Facebook .
Hún spurði hvort ég vildi taka hana í reiðkennslu .
Hún vill alls ekki viðurkenna að hún hafi ætlað sér neina tvíræðni en ég sá alveg í gegnum þetta .
" Bryndís " Fjölni fannst bikiníið sem ég var í þegar við hittumst fyrst svo hræðilegt – sem ég viðurkenni að það var – að hann spyr mig svona í framhjáhlaupi þegar við förum að spjalla saman hvaða stærð ég noti af bikiníi .
Næst þegar við ákveðum að hittast í sundi , og ég er á hlaupabrettinu áður en farið er ofan í , er ég kölluð upp .
Eða það er að segja , ekki ég , heldur stærðin mín ; 34D .
Í afgreiðslunni beið hann mín þá með nýtt bikiní .
" Var feiminn við Bryndísi Bryndís var að vísu skotin í Fjölni töluvert yngri en þegar þau hittust og hann bauð henni upp á drykkinn .
Þá var hún 14 ára gömul og Fjölnir var 18 .
Sem upprennandi íþróttamaður í snóker hékk Fjölnir á billjarðstofu ; Billanum svokallaða .
Bryndís skrópaði í tíma í Söngskólanum til að sjá Fjölni .
Hann segist vera feginn að hafa ekki séð hana fjórtán ára , það sé nú smáheilbrigðisvottorð .
Fjölnir fæddist árið 1971 og Bryndís er fjórum árum yngri .
Í dag hjalar afsprengið þeirra á gólfinu .
Hann heitir Fjölnir Már en seinna nafnið er í höfuðið á æskuvini Fjölnis sem heitir Atli Már .
Fjölnir " Ég tek það fram að Bryndís valdi nafnið en ekki ég .
" Bryndís " Þú segir það .
En já , það kom eiginlega ekkert annað til greina .
Við vorum búin að máta nokkur nöfn og Fjölnir átti best við .
Ég hef alltaf elskað nafnið .
En frá því að við hittumst þarna fyrst sem unglingar var alltaf ákaflega hlýtt á milli okkar .
Og við getum rifjað upp ýmis atvik og ég man hvað mér hlýnaði alltaf allri að innan þegar ég rakst á hann en Fjölnir var bara auðvitað alltaf á föstu .
Þegar við byrjuðum saman fannst mér hann næstum vera of flottur fyrir mig – og af hverju var þetta að gerast allt í einu núna , eftir öll þessi ár ? Þegar ég sá hann einu sinni þar sem hann hélt á Ólíver litlum stóð ég mig að því að hugsa ; " Já ókei , það er þá endanlega útséð um að við verðum nokkurn tíma par .
" " Fjölnir " Bryndís vissi greinilega ekki að þetta var gagnkvæmt .
Ég man að ég fór oft út að borða á Café Óperu , auðvitað alltaf með einhverja kærustu í eftirdragi , og hún þjónaði á þeim árum til borðs .
Ég varð pínu feiminn að sjá hana .
" Bryndís " Ég er mjög hissa að ég skuli ekki hafa sullað smá sósu eða rauðvíni á kærusturnar ! " Fjölnir litli fæddist fyrir um fjórum mánuðum en fyrir á Bryndís dreng og stúlku og Fjölnir yngri er þriðji strákurinn sem Fjölnir eldri eignast .
Krökkunum kemur vel saman en eftir alvarleg veikindi Bryndísar sem við ætlum að fara yfir innan skamms hafa börnin þeirra fjögur verið meira hjá feðrum sínum og mæðrum meðan Bryndís jafnar sig .
Bryndís " Ási , strákurinn minn , var 12 ára þegar við Fjölnir fórum að draga okkur saman og þegar ég segi honum að ég sé hrifin af manni spyr hann mig hvað hann heiti .
" Fjölnir Þorgeirsson , " svara ég .
" Ertu ekki að grínast mamma ? ! The Fjoll ? " hrópaði hann upp yfir sig .
" Hann er geðveikt kúl mamma , æði ! Hann bjargaði hesti úr vök og lét hann stíga á lærið á sér og – í alvöru ? Hann er íslenski draumurinn ! " Hann Ási kom sem sagt ekki af fjöllum þótt talsvert væri liðið frá því að Fjölnir hafði unnið þetta frækilega björgunarafrek árið 2009 á Reykjavíkurtjörn .
Hesturinn náði ekki að fóta sig og klifra upp úr vökinni og heljarmennið Fjölnir sýndi snör viðbrögð og lét fákinn stíga á lærið á sér .
Eins og í Íslendingasögu .
Sonurinn trúði ekki eigin eyrum Bryndís segir að allir sem hana þekki viti að allt gerist hratt í kringum hana .
Þau Fjölnir hófu fljótt sambúð í Hveragerði þar sem Fjölnir hafði búið síðastliðnu sjö árin á undan .
Þeim þótti engin ástæða til að teygja lopann eða pína sig bara af því að bókin segði það heppilegra .
Þau eru þó farin að huga að búferlaflutningum – yfir heiðina í áttina að Reykjavík .
Jafnvel í Hafnarfjörð .
Starfs síns vegna þarf Bryndís að vera nálægt bænum og Fjölnir segir að þótt heppilegra sé að vera á Suðurlandi vegna hestamennskunnar geti hann ritstýrt fréttavef sínum Hestafréttum hvar sem er .
Hestafréttum hefur hann ritstýrt í um átta ár og er þekktur fyrir að vera fyrstur með fréttirnar úr hestaheiminum .
Hann vinnur dag og nótt að því að uppfæra síðuna , taka sjónvarpsviðtöl við knapa , klippa þau til og skrifa texta .
Fjölnir " Þetta er verkefni sem ég hef lagt sálina í .
Og hestaheimurinn fyrirgefur mér að ég er bæði les- og skrifblindur og þarna geti slæðst inn villur því ég þekki fagið vel og sinni þessum heimi af öllu hjarta .
Auk þess má geta þess að með því að stinga mér út í djúpu laugina og ritstýra vefnum hefur bæði skrif- og lesblindan lagast mikið .
En ég fann það þegar Bryndís veiktist að ég verð að njóta aðstoðar við þetta ef eitthvað kemur upp á og ég hef því fengið fleiri með mér í lið undanfarið að skrifa á vefinn .
Ég vil ekki að átta ára verkefni deyi með mér ef ég get ekki sinnt þessu lengur .
Nei , Bryndís hefur ekki farið mikið á bak .
Það er ekki ráðlegt að sitja hest ófrísk .
" Þau eru raunar mjög varkár með allt sem tengist heilsunni þessa dagana .
Þegar Bryndís var komin sjö mánuði á leið fékk hún blóðtappa í lungun .
Hún var orðin mjög veik þegar hann greindist en þar til hafði hún fengið að heyra að hún hreyfði sig einfaldlega ekki nóg á meðgöngunni , væri orðin það gömul að það að ganga með barn væri einfaldlega erfiðara og að lokum var það orðið svo að Bryndís þurfti að taka sér málhvíld eftir hvert orð , slík var mæðin .
Bryndís telur að tilviljanir , Fjölnir og ein þekktasta bakraddasöngkona Íslands hafi bjargað lífi hennar .
Bryndís " Þetta var svakalega erfitt .
Í fyrstu var ég endalaust móð og náði varla andanum .
Á endanum sagði ég við ljósmóðurina á Selfossi að þetta gæti ekki verið eðlilegt og ég var send í bæinn í frekari rannsóknir en líklegt þótti að þetta væri skjaldkirtillinn .
Þennan dag var Fjölnir í jarðarför þar sem hann bar meðal annars kistuna .
Þegar ég kem upp á spítala er fyrsta manneskjan sem ég hitti þar fyrir hún Eva Ásrún Albertsdóttir söngkona sem jafnframt er ljósmóðir .
Hún horfir alvarleg á mig og segir að hún hafi enga trú á því að þetta sé skjaldkirtillinn og biður sérfræðing um að líta á mig .
Sá maður þurfti ekki að skoða mig lengi til að sjá að það var eitthvað meira en lítið að .
Ég er send niður í hjartagátt og ég næ þarna í Fjölni til að segja honum að það sé hugsanlegt að ég sé með blóðtappa .
" Fjölnir " Það er fyrsta sjokkið .
Ég kem á harðaspretti upp á spítala og í mjög skrýtnar aðstæður .
Enginn sérfræðingur kemur og manni finnst sem spítalinn sé fullur af ungum krökkum sem eru alltaf að spyrja Bryndísi sömu spurninganna .
Loks kemur kandídat með niðurstöður úr sneiðmyndatöku og segir okkur að það sé óþarfi að hafa miklar áhyggjur .
Þetta sé lungnabólga og okkur sé óhætt að keyra heim yfir heiðina með uppáskrift fyrir pensilíni .
Í því sem kandídatinn er að kveðja okkur hringir síminn og ég svara og þá er Eva Ásrún á línunni .
Hún verður strax efins um þessar niðurstöður og biður okkur að koma til sín , hún telji ekki óhætt fyrir okkur að fara heim .
En það er ekki orðið ljóst hvað er að og áfram er bið .
" Bryndís " Fjölnir rennir mér upp á kvennadeild og þar er ég meðhöndluð í sólarhring eins og ég sé með lungnabólgu en lungnasérfræðingur á að líta á mig fyrir nánari niðurstöður .
Ýmist fæ ég að heyra að hann geti kíkt á mig á morgun eða að bíða þurfi nokkra daga meðan pensilínið virki til að skoða lungun betur .
Vitaskuld er búið að mynda mig og samkvæmt myndunum á ekki að þurfa að hafa áhyggjur af blóðtappa .
En þegar lungnasérfræðingurinn sér mig daginn eftir horfir hún á mig gapandi og segir að þetta geti engan veginn verið einungis lungnabólga .
Hún kallar til sín tvo sérfræðinga og þeir skoða sneiðmyndina og ég finn að þeir eru vægt til orða tekið ósáttir .
Á myndinni stendur skýrum stöfum : ÓFULLNÆGJANDI. Myndatakan hafði sem sagt ekki heppnast sem skyldi og réttast hefði verið að endurtaka hana .
En ég var afgreidd með að líklega væru verkirnir bara vegna lungnabólgu .
" Geðlæknir vill innlögn Á þessum tíma var varla liðið ár frá því að ung kona lést vegna blóðtappa í lunga en hún átti þá von á tvíburadætrum og átti mánuð eftir af meðgöngunni .
Bryndís segir að lungnasérfræðingurinn hafi sýnt mikið áræði þegar þarna var komið og það sást í iljarnar á Fjölni þar sem hann hljóp eftir hjólastól út gangana því fyrst og fremst ; Bryndís mátti alls ekki hreyfa sig .
Fjölnir " Bryndís var meðhöndluð með blóðþynningarlyfjum en var einnig að kljást við lungnabólgu sem gleymdist svo að fylgja eftir með því að hætta ekki að gefa henni pensilínið samhliða hinum lyfjunum .
Þetta uppgötvaði ég þegar hún fór skyndilega að hósta og hósta daginn eftir .
" Bryndís " Fjölnir var á vaktinni , vægt til orða tekið .
Hann tók á öllu , fylgdist með hverju spori starfsfólks , næstum elti það eftir göngunum og spurði hvort væri ekki búið að gefa mér hitt og þetta .
En það kom að góðum notum og þurfti fyrir það sem á eftir fylgdi .
" Fjölnir " Bryndís dvaldi í tvær vikur á spítalanum .
Hún varð skiljanlega fyrir miklu áfalli þegar hún gengur í gegnum þetta og er farin að finna til kvíða og þunglyndis á spítalanum , þrátt fyrir að aðstæður á kvennadeildinni séu eins og best verður á kosið á spítalanum , starfsfólkið afar gott við hana og umhverfið fallegt .
Læknir spyr hana hvort hún vilji prófa þunglyndislyf sem sé óhætt að taka á meðgöngu og hún þiggur það .
Hún er vöruð við því að á þriðja til fjórða degi geti hún farið langt niður en svo muni hún fara aftur upp .
" Bryndís " Það stemmir og á þriðja degi fer ég mjög langt niður og langar hreinlega ekki fram úr .
Mér er þá gefinn tími með geðlækni , klukkan 12 á hádegi , og Fjölnir er með mér .
Við bíðum í fjörutíu mínútur og þá kemur læknirinn loks , spjallar við mig í nokkrar mínútur og segir að ég sé akút mál og ég þurfi að leggjast inn á geðdeild .
Það tekur hann aðeins tíu mínútur að taka þessa ákvörðun og ég er svo dofin og máttlaus að ég kann varla að mótmæla eða spyrja út í en Fjölnir gerir það hins vegar .
" Fjölnir " Ég hef komið inn á geðdeild , ég veit hvernig hún lítur út að innan , og veit að þú býður fólki ekki upp á veru þar nema komið sé í öngstræti .
Þarna hafði læknirinn , eftir að hafa verið með okkur í aðeins tíu mínútur , tekið þá ákvörðun á hlaupum að Bryndís væri best sett hinum megin á spítalanum á geðdeildinni .
Ég segist vilja ræða þetta nánar en hún svarar að hún hafi ekki tíma , hún þurfi að hitta aðra sjúklinga .
Ég læt ekki bjóða mér þessi svör og hún er hér um bil stokkin á flótta en ég var orðinn mjög reiður .
Ég spurði hana hvað henni þætti um það ef einhver myndi koma inn á spítalann og mála hann allan að innan á tíu mínútum og láta gott heita .
Ég þoli ekki fúsk , alveg sama hvort það er í heilbrigðiskerfinu , tamningum eða iðnaðarmennsku .
" Bryndís " Þetta var svo skrýtið því ég var einmitt á þeim degi lyfjanna sem viðbúið var að ég færi niður og það sem var enn skrýtnara er að læknirinn skuli hafa staðið í því að rífast við manninn minn fyrir framan mig .
En ég var mjög vanmáttug gagnvart þessum aðstæðum og segist bara vilja fara inn á deildina , enda hafði ég ekki hugmynd um hvernig það umhverfi var .
" Niðurlægjandi umhverfi fyrir sjúka Bryndís segir reynsluna af því að koma inn á geðdeild súrrealíska .
Hún hafi ekki getað ímyndað sér að á spítalanum fyrirfyndust vistarverur sem væru svo hrörlegar .
Hún segist finna til með því veika fólki sem þarna dvelji því greinilega séu ekki til fjármunir til að bjóða upp á mannsæmandi umhverfi .
Bryndís " Þarna hafði ég líka viðmiðunina frá Kvennadeildinni .
Þar var fallegt .
Ég var send í umhverfi sem var kalt , ekki einn blómapottur .
Umhverfið miðast auðvitað að því að enginn geti skaðað sig og því er afar lítið af munum almennt í umhverfinu en það sem er þó fyrir er mjög sjúskað og komið til ára sinna .
Ég horfði á brunablettina á hillunum og umhverfi sem er komið vel til ára sinna og fann að ég myndi ekki ná neinum bata þarna .
Mér leið verr ef eitthvað var .
Mun verr og brotnaði endanlega niður þegar mér var vísað inn á herbergi og ég spurð hvað ég vildi í kvöldmat .
Ég skil enn þann dag í dag ekki hvernig þessum lækni datt í hug að þetta væri besti staðurinn , innan um fólk sem var mjög veikt líka og það miklu veikara en ég að ég átti ekki samleið með því .
Ég fann að andlega hliðin myndi ekki fara upp þarna inni .
Fjölnir sagði að hann myndi koma mér strax út og hann var fastur fyrir og heimtaði að ég færi heim .
Á meðan bað hann mig að láta sem mér liði betur í nokkrar mínútur , bara svo við kæmumst út .
Allt heldur en þetta .
Þetta umhverfi sem ég var sett í átti alls ekki við í mínu tilfelli .
Maður skilur að í erfiðum tilfellum séu geðdeildir sá kostur sem er í boði .
En þessi hluti spítalans býr greinilega við fjársvelti og álagið er allt of mikið á spítalann í heild , á oftast nær yndislegu starfsfólki .
" Eftir skrautlegar vikur á spítalanum , sem endaði á geðdeild í nokkrar mínútur , fór Bryndís eina nótt inn á kvennadeild og loks á heilsuhælið í Hveragerði .
Þar dvaldi hún í mánuð og segir vistina þar hafa gert kraftaverk fyrir sig .
Hún hefur sprautað sig tvisvar á dag með blóðþynningarlyfjum þar til núna fyrir viku .
Daginn eftir geðdeildarinnlögnina hitti hún hins vegar geðlækninn að eigin ósk og sagði sína meiningu .
Nokkru síðar fékk hún afsökunarbeiðni frá lækninum í gegnum þriðja aðila .
Fjölnir " Eftir mína reynslu af veikindum bróður míns , sem lést þrítugur úr krabbameini , og svo bara því sem ég hef sjálfur lent í í gegnum tíðina veit ég að maður þarf að standa með sjálfum sér í öllum veikindum .
Ég hef líka verið heppinn að ég er næmur á fólk .
Nei , ég er nú ekki trúaður , því miður .
Ég missti trúna þegar bróðir minn dó .
En ég get oft séð hvar fólki er illt og fæ stundum hugboð .
Ég er mjög tengdur hestunum mínum og finn yfirleitt á mér ef eitthvað er að í stóðinu , hvort sem einhver er fastur í girðingu eða annað .
Við vorum búin að panta flugmiða til Spánar og hefðum átt að fara í ferðina næstum daginn sem Bryndís fer á Landspítalann .
Einhverra hluta vegna fæ ég hugboð um að ég verði að fresta ferðinni , vonda tilfinningu , það var mjög skrýtið .
" Bryndís " Þetta var svo ótrúlegt því við vorum meira að segja búin að segja börnunum frá ferðinni – að við værum á leið til Spánar .
Og þegar maður gerir það þá stendur maður við það .
Svo vill Fjölnir skyndilega hætta alveg við .
Hann hefði sennilega farið með mig í kistu heim ef ég hefði ekki samþykkt þessar tillögur hans um að geyma ferðina .
Fjölnir : Þetta var eitt af þeim verkefnum sem maður fær .
Þegar Bryndís segist ætla að hætta að syngja í kjölfarið á þessu og er enn langt niðri kem ég henni á óvart og kaupi söngkerfi fyrir hana og segi henni að drífa sig heim .
Þá er ég búin að hækka vel í græjunum og er að spila á gítar .
Ég rétti henni míkrafóninn og segi henni að hún sé sannarlega ekki hætt að syngja .
En núna má hún aldrei byrja að reykja aftur , sem gleður mig mikið .
Höfum við orðið einhvers vísari eftir þetta ? Þú segir nokkuð .
Mér hefur nú reyndar alla tíð komið á óvart hversu umburðarlynd hún er gagnvart mér .
Ég er ekki léttasti pakkinn í búðinni get ég ímyndað mér .
Fastheldinn og vil helst alltaf fara á sama básinn eins og kýrnar .
Reyndar erum við bæði mjög orkumikil og eigum vel saman þess vegna kannski .
Bryndís kveikir aldrei á þremur til fjórum kertum á kvöldin heldur 340 .
Þegar hún eldar hrísgrjón með matnum dugar sá skammtur út vikuna .
" Bryndís : " Núna erum við aðeins að huga að búsetunni .
Fjölnir minn fær auðvitað innilokunarkennd í bænum og skilur ekki af hverju ég þarf að vera innan um lattelepjandi lopatrefla .
Við tökum því rólega og vitum núna að við höfum ekki tíma fyrir það sem sýgur úr manni orku í lífinu eða leiðindi .
Við erum þakklát fyrir hvern dag .
Má ég vera væmin ? Ég er rosalega heppin að eiga hann Fjölni minn .
" 