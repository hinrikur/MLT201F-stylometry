Sýningin " Þrælkun , þroski , þrá ? " verður opnuð í listasetrinu Kirkjuhvoli á Akranesi á laugardag klukkan 14 .
Sýningin fjallar um börn við vinnu á sjó og í landi og tekist er á við spurningar um vinnumenningu og barnauppeldi á Íslandi á fyrri hluta 20. aldar .
Kannað er í því samhengi hvernig ljósmyndir geta breytt viðhorfi okkar til fortíðarinnar eftir því samhengi sem þær eru skoðaðar í .
Sýningin byggist á viðamikilli rannsókn sem Sigrún Sigurðardóttir menningarfræðingur vann í rannsóknarstöðu dr. Kristjáns Eldjárns við Þjóðminjasafn Íslands .
Í tengslum við sýninguna , sem fyrst var sett upp í Þjóðminjasafninu , gaf safnið út bók Sigrúnar " Afturgöngur og afskipti af sannleikanum " .
