Margir sem taka ákvörðun um að snúa fjármálum heimilisins úr mínus í plús finna sig knúna til að bæta aðstæðurnar til að losna undan álagi og stressi sem getur fylgt fjárhagsáhyggjum .
Til er mikið magn af greinum og efni í bókum , tímaritum og á veraldarvefnum sem gefur okkur góðar og auðveldar hugmyndir til að setja okkur raunhæf markmið og yfirlit .
Það er auðvelt að leggja af stað þegar við höfum tekið slíka ákvörðun .
Viljinn er mikill og öflugur og verkið virðist auðvelt .
En fyrir marga er viljinn ekki endalaus .
Við þurfum að reka heimili og takast á við dagleg störf .
Hversdagsleg þreyta og álag dregur úr okkur kjark og vilja til að laga fjármálin .
Þegar við erum þreytt , önug og viljalítil eru meiri líkur á að við hættum að spara og látum áform um fjárhagsáætlanir fjúka út í veður og vind .
Ein af mörgum góðum aðferðum til þess að gefast ekki upp á miðri leið er að gera ráð fyrir þreytunni .
Viðurkenna að það kemur að því að við verðum önug , þreytt og stressuð og langar að gefast upp .
Þá er nauðsynlegt að stoppa og ná áttum .
Fimm hagnýt atriði til að forðast uppgjöf : 1 .
Við einföldum óyfirstíganleg verkefni með því að hluta þau niður í stutt tímabil og eitt lítið verkefni í einu .
Til að höggva niður skóg þá tökum við eitt tré í einu .
2 .
Við gefum okkur verðlaun fyrir hvert lokið verk .
Erfið markmið verða auðveldari ef við höfum eitthvað til að hlakka til .
Góð slökun , góður matur , góður sjónvarpsþáttur eftir erfiðan dag gæti breytt öllu fyrir okkur .
3 .
Við segjum öðrum frá því hvað við erum að gera .
Við erum ekki að kvarta heldur útiloka að við verðum þau einu sem vita um þreytu og álag dagsins .
Ræðum við vini okkar sem eru góðir hlustendur .
Líkur eru á að þeir hvetji okkur áfram og hrósi fyrir hvert lokið verk .
4 .
Við umgöngumst duglega fólkið .
Drífandi fólk hefur jákvæð áhrif á líðan okkar .
5 .
Við gerum okkar besta til að halda áfram .
Þrátt fyrir að það sé erfitt að ná erfiðum markmiðum þá er enn erfiðara að byrja aftur ef við hættum eða tökum of langa hvíld .
Við getum stytt tímann eða minnkað markmiðin til að fá kraft til að halda áfram .
Haukur Hilmarsson 