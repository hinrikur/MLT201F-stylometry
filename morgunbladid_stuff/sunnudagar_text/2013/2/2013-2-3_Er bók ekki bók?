Bækur úr prentsmiðjum hér á landi bera 25,5% virðisaukaskatt , en séu þær prentaðar erlendis er skatturinn einungis 7% .
Eftir að hafa gengið erindisleysu bæði til stjórnvalda og dómstóla árum saman er forsvarsmenn prentsmiðjunnar Odda farið að lengja eftir niðurstöðu .
Enda felur þetta í sér óhagræði fyrir íslenska bókaútgáfu , þó að deilt sé um hversu mikið það sé .
Svo virðist sem bók sé ekki það sama og bók , að minnsta kosti í skilningi fjármálaráðuneytisins .
Freistandi er að vísa í málverk Magrittes af pípu , sem ber yfirskriftina : " Þetta er ekki pípa " .
Víst má líta svo á að myndin af pípunni hafi alls ekki verið pípan sjálf .
En súrrealískt er það .
Hvað er bók ? Prentsmiðjan Oddi eða móðurfélag þess , Kvos , hefur staðið í málaferlum undanfarin ár til að fá því hnekkt að lagður sé 25,5% virðisaukaskattur á bækur sem prentaðar eru hér á landi og ætlaðar til endursölu , þá fyrst og fremst fyrir bókaútgefendur .
Almenna reglan er sú að virðisaukaskattur er 25,5% , en landslög kveða á um að sala á bókum sé undanþegin því og beri einungis 7% virðisaukaskatt .
Íslenskar prentsmiðjur njóta þó ekki góðs af því og þannig hefur raunar aldrei verið .
Í bréfi ríkisskattstjóra frá 22. apríl 1992 er rökstuðningurinn sá að undanþáguákvæðið taki aðeins til sölu bóka , þ.e. vörusölu , en ekki til sölu á prentþjónustu eða annarri vinnu við bókargerð : " Fyrsta sölustig bókar er þegar hún er seld frá útgefanda , en að sínu leyti er eðlilegt að líta á útgefanda bókar sem framleiðanda hennar .
Það er andstætt almennri málvenju að nota orðasambandið " sala bóka " um viðskipti prentsmiðju og útgefanda .
" Það er því dregið í efa að orðalagið " sala bóka " eigi við , bæði vegna þess að ekki sé seld " bók " heldur prentþjónusta og eins að samkvæmt íslenskri málvenju sé framleiðslunni ekki lokið fyrr en útgefandinn selur bókina .
En nú vandast málið .
Þannig er að embætti tollstjóra virðist líta þetta öðrum augum .
Ef erlendar prentsmiðjur prenta bækur fyrir íslenska forleggjara , þá er einungis lagður á 7% virðisaukaskattur .
" Ástæðan er nú tiltölulega einföld , " segir Snorri Olsen tollstjóri .
" Við leggjum 7% virðisaukaskatt á bækur sem fluttar eru til landsins vegna þess að þetta eru bækur sem verið er að flytja til landsins .
" Það sem tollstjóri skilgreinir sem bók skilgreinir ríkisskattstjóri sem prentþjónustu .
Þó er enginn munur á vörunni þegar hún berst útgefandanum .
Kemur sér illa Svo virðist sem ráðherrum standi á sama um þennan greinarmun , því allt frá árinu , 2007 þegar virðisaukaskattur á bókum var lækkaður í 7% , hafa fulltrúar Samtaka iðnaðarins fundað með fjármálaráðherrum og menntamálaráðherrum , en ekkert hefur verið aðhafst af þeirra hálfu .
Eðli málsins samkvæmt vísar ríkisskattstjóri á stjórnmálamennina um breytingar á skattlagningu .
Ekki eru allir á einu máli um hversu mikla þýðingu munurinn hefur fyrir prentsmiðjur hér á landi , en það er ljóst að hann hefur í för með sér óhagræði fyrir íslenska framleiðslu .
" Þetta kemur sér illa fyrir okkar viðskiptavini og þar með fyrir okkur , " segir Jón Ómar Erlingsson , framkvæmdastjóri Odda .
" Hjá þeim sem eru virðisaukaskattsaðilar og geta fengið virðisaukaskattinn endurgreiddan þýðir þetta meiri fjárbindingu .
Það hefur auðvitað sitt að segja fyrir útgefendur , þar sem framlegð er alla jafna ekki há af hverri bók .
En fyrir þá sem eru ekki virðisaukaskattsaðilar , svo sem fjármálastofnanir og ýmis opinber fyrirtæki , þýðir þetta einfaldlega hærra verð sem nemur muninum á virðisaukaskattinum .
Hvort tveggja verður til þess að viðskiptin leita meira utan þar sem virðisaukaskattur er lægri .
" Flyst prentunin út ? Kristján B. Jónasson , formaður Félags bókaútgefenda , er mótfallinn því að prentsmiðjur njóti 7% undanþágunnar frá virðisaukaskatti vegna bóksölu .
" Þetta er ekki það sem virðisaukaskattslækkun á bókum snýst um , " segir hann .
" Mér finnst miður að menn misskilji hugmyndina á bak við það að hafa lágan virðisaukaskatt á bækur .
Það er ekki til að aðstoða prentiðnaðinn , heldur til að gera fólki auðveldara að nálgast ódýrar bækur á endursölumarkaði .
Breska slagorðið " don ' t tax reading " eða ekki skattleggja lestur á við um það .
Rétt skattlagning á framleiðslu íþyngir ekki útgefendum á nokkurn hátt .
" Hann segir meginástæðu þess að forleggjarar prenti bækur erlendis þá að þar sé verðið lægra og að gengi krónunnar spili þar stærsta rullu .
" Það ríkir samkeppni á þessum markaði og stundum bjóða aðrir á einhvern hátt betur , hvort sem það er þjónusta , verð eða annað , en virðisaukaskattsumhverfið vinnur á móti okkur í þeirri samkeppni , " segir Jón Ómar .
Sagan endalausa Héraðsdómur hefur vísað málshöfðun Odda tvisvar sinnum frá vegna aðilaskorts og nú síðast Hæstiréttur rétt fyrir jól .
" Þá er ekkert annað að gera en höfða nýtt mál , " segir Jón Ómar .
" Við höfum óskað eftir því að fá fyrra málið endurupptekið , svo við getum áfrýjað því til Hæstaréttar .
Og svo bíðum við svars frá ríkisskattstjóra við greinargerð um málið .
En allt kostar þetta tíma og peninga .
Okkur var í upphafi ráðlagt að brjóta bara lögin , það væri einfaldasta leiðin , og láta þá fara í mál við okkur til að knýja fram niðurstöðu .
En við vildum það ekki og fyrir vikið virðist þetta ætla að verða sagan endalausa .
Við teljum að það sé brotinn á okkur réttur og getum meðal annars vísað til dóms í Svíþjóð í þeim efnum þar sem sænska ríkið varð skaðabótaskylt , en ekkert gerist .
" Þjóðmál Pétur Blöndal pebl@mbl.is " Lág skattlagning á bækur og útgáfu stuðlar að upplýstri umræðu , fjölbreyttri og frjálsri tjáningu og styrkir málsamfélagið .
" Kristján B. Jónasson , formaður Fél .
bókaútgefenda 