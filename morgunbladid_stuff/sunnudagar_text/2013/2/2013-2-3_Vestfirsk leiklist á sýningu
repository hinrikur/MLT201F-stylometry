Vestfirsk leiklist nefnist sýning sem verður opnuð í Gamla sjúkrahúsinu – Safnahúsi Ísafjarðar á laugardag klukkan 14 .
Á sýningunni er farið yfir sögu leikstarfs í helstu byggðarlögum Vestfjarða .
Allt frá upphafi þéttbýlis á Vestfjörðum hefur leiklist verið mikilvægur þáttur í menningar- og skemmtanalífi .
Leikhefð á Ísafirði má rekja allt aftur til miðrar nítjándu aldar , þegar fyrst var leikið á Eyri við Skutulsfjörð .
Ísfirðingar áttu hátt í þrjá áratugi eitt besta leikhús landsins , Góðtemplarahúsið , sem brann árið 1930 .
Þegar Leikfélag Ísafjarðar lagðist niður , skömmu eftir 1960 , tók Litli leikklúbburinn við og hefur síðan verið eitt af öflugustu leikfélögum landsins .
Á Ísafirði er rekið eina atvinnuleikhús Vestfjarða , Kómedíuleikhúsið , sem Elfar Logi Hannesson starfrækir .
Fyrir aldamótin 1900 hófust leiksýningar á Flateyri og Bíldudal , sem voru meðal helstu uppgangsplássa landsins .
Aðeins litlu síðar er vitað um leiksýningar á Patreksfirði , Þingeyri , Flateyri , Suðureyri og Bolungarvík .
Á síðari árum hefur þetta starf átt örðugra uppdráttar utan Ísafjarðar og leikfélög lagst niður .
Sitthvað má sjá um þetta starf á sýningunni sem Leikminjasafn Íslands stendur að í samvinnu við Kómedíuleikhúsið , Safnahúsið á Ísafirði og Listasafn Ísafjarðar .
