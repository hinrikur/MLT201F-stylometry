Eyþór Eyjólfsson var hætt kominn fyrir hálfu fimmta ári eftir að eiginmaður hans , Japaninn Junya Nakano , fórst í bílslysi í Skagafirði .
Hann gægðist raunar yfir móðuna miklu .
Eyþór , sem bjó í aldarfjórðung erlendis , ræðir hér um missinn , sorgina , stöðu samkynhneigðra á Íslandi og í Japan og breytinguna sem orðið hefur á íslensku samfélagi undanfarna þrjá áratugi .
Orri Páll Ormarsson orri@mbl.is Japanskur karlmaður á fertugsaldri fórst þegar fólksbifreið hans fór út af þjóðveginum norðan við Hofsós í Skagafirði á ellefta tímanum í gærmorgun .
Maðurinn , sem var einn í bíl sínum , var látinn þegar björgunarsveitir bar að .
" Með þessum orðum hófst frétt í Morgunblaðinu miðvikudaginn 17. september 2008 .
Þar sagði ennfremur að bifreiðin hefði oltið fram af ellefu metra háu bjargi , ofan í klettabelti og hafnað að lokum á hjólunum úti í sjó .
Maðurinn sem lést hét Junya Nakano og hafði hann verið búsettur á Íslandi í eitt ár ásamt eiginmanni sínum , Eyþóri Eyjólfssyni .
Þeir kynntust í Japan árið 1989 og bjuggu þar lengst af .
Þegar Junya fórst höfðu þeir raunar ákveðið að flytja aftur til Tókýó og var Eyþór farinn utan á undan til að undirbúa flutningana .
Þar fékk hann hið hræðilega símtal .
" Það var eins og jörðin hryndi undan mér , " rifjar Eyþór upp .
" Við Junya unnum saman , bjuggum saman , vorum nær alltaf saman .
Missir minn var algjör .
Til að bæta gráu ofan á svart var ég langt í burtu , í öðru landi , og vissi að það tæki mig dágóðan tíma að komast heim til Íslands .
Fyrstu stundirnar ráfaði ég bara um íbúðina í þeirri veiku von að þetta væri einhver misskilningur .
Hringt yrði í mig aftur og mér tilkynnt að Junya væri alls ekki dáinn .
" Það gerðist ekki .
Vakinn aftur til lífsins Eyþór kom til Íslands síðla á fimmtudeginum og morguninn eftir fór hann í líkhúsið að sjá Junya .
Þar gaf hjartað sig – í eiginlegri merkingu .
Eyþór fékk hjartaáfall .
" Ég hafði hvorki borðað né sofið frá því ég fékk andlátsfregnina og hjartað hreinlega gaf sig .
Taugaáfall breyttist í hjartaáfall .
" Eyþór var fluttur með skyndi á spítala .
Þar stöðvaðist hjarta hans , á gjörgæsludeildinni .
" Það var ótrúleg reynsla .
Ég lá í rúminu á gjörgæslunni og vinkona mín sem sat við rúmstokkinn hjá mér spurði hvers vegna í ósköpunum ég væri allt í einu farinn að tala japönsku .
Ég væri á Íslandi .
" Ekki stóð á svari .
" Hann er kominn að sækja mig ! " " Hver ? " " Junya .
" Mikil sæla færðist yfir Eyþór .
Honum leið eins og hann svifi inn í bjarta óskilgreinda hvelfingu , þar sem Junya , ástin í lífi hans , tók á móti honum – skælbrosandi .
Í fjarska sá hann ömmu sína .
Hann gerði sér grein fyrir því að lífið væri að fjara út , honum til ómældrar gleði .
" Ég var alveg sáttur við að deyja og svífa í fangið á Junya enda var tilgangi lífs míns lokið .
Án hans var ég ekkert .
" Þá var sem kippt væri harkalega í Eyþór og hann lá skyndilega skjálfandi í spítalarúminu á ný og gnísti tönnum .
Hann hafði fengið rafstuð sem vakti hann aftur til lífsins .
Samtals hafði hjarta Eyþórs stöðvast í nokkrar mínútur .
Í ljósi ástandsins sem hann var í voru það sár vonbrigði að fá ekki að deyja .
Man ekki eftir útförinni Eyþór ýjaði að þessu í minningargrein um eiginmann sinn í Morgunblaðinu á útfarardaginn , 23. september 2008 : " Í fyrradag skall á mér alda .
Mér lá við drukknun um stund .
En síðan skall á önnur alda , svo hin þriðja .
Og þær halda áfram að steypa sér yfir mig og toga mig með sér á haf út .
Ég veit ekki lengur af hverju ég stend í fæturna .
Ég veit ekki af hverju ég læt mig ekki reka með einni þeirra út á haf .
Vot gröf fyrir mig .
Vot var gröfin mannsins míns .
Vera við hlið hans .
Þar sem ég hef verið síðustu 20 árin .
" Eyþór jafnaði sig merkilega fljótt , líkamlega , og var útskrifaður af spítalanum á mánudeginum .
Degi síðar var útför Junya gerð frá Lágafellskirkju .
" Ég man ekkert eftir athöfninni , það var allt í móðu , " segir Eyþór en að læknisráði var hann á mjög sterkum deyfilyfjum .
" Ég var alveg dofinn , fann eiginlega ekki fyrir neinu .
Eftir á sögðu læknarnir mér að það hefði verið með ráðum gert , þeir hefðu haft verulegar áhyggjur af heilsu minni .
Bæði andlegu og líkamlegu ástandi .
Voru hræddir um að ég myndi hreinlega deyja .
Eftir á að hyggja er ég þeim mjög þakklátur fyrir að hafa gert þessa ráðstöfun .
" Léttist um fimmtán kíló Að þremur vikum liðnum hætti Eyþór á lyfjunum og þá helltist sorgin yfir hann á ný .
Við tók mjög erfitt tímabil og Eyþór léttist um fimmtán kíló á tveimur mánuðum .
Ekki bætti úr skák að íslensku bankarnir féllu eins og spilaborg þremur vikum eftir fráfall Junya og þar með missti Eyþór vinnuna .
Hann hafði tekið að sér að stýra útrás Glitnis í Japan og Eyjaálfu .
" Ofan í mína persónulegu sorg var erfitt að horfa upp á þjóðina sína í þessu uppnámi , bál fyrir framan Þjóðleikhúsið og fólk að berja á lögreglunni , " segir hann .
Það tók Eyþór dágóðan tíma að endurheimta lífslöngunina en hann segir fjölskyldu sína og vini hér heima hafa veitt sér ómetanlegan stuðning í svartasta myrkrinu .
Að því kom að Eyþór þurfti að fara á ný til Japans og segir hann það hafa verið afar þungbært , hann hafi séð Junya á hverju horni .
" Þannig gekk þetta í nokkur skipti , það var fyrst núna í janúar að ég hlakkaði til þess að fara utan og vera þar .
Það bendir til þess að ég sé kominn yfir versta hjallann .
" Var mjög róttækur Eyþór Eyjólfsson lauk stúdentsprófi frá Menntaskólanum í Reykjavík árið 1983 og hélt að því loknu til náms í Moskvu .
" Ég var mjög róttækur á þeim tíma , byltingarsinnaður og gekk jafnvel um í hermannafötum til að undirstrika mína afstöðu til lífsins .
" Það var þó bara yfirvarp .
" Ástæðan fyrir því að ég fór utan hafði ekkert með pólitískar hugsjónir að gera , hún snerist um kynhneigð mína .
Ég vissi að ég var samkynhneigður en gat ekki hugsað mér að koma út úr skápnum eins og þeim málum var háttað hér heima á þessum tíma .
Síðan vonaði ég auðvitað bara að þetta myndi eldast af mér og ég finna mér góða konu .
" Það gerðist ekki .
" Ég varð ástfanginn af karlmanni í fyrsta skipti í Sovétríkjunum – af öllum stöðum .
" Hann brosir .
Eyþór varð fyrir gríðarlegum vonbrigðum með Sovétríkin .
Það var ekki draumaríkið sem hann hafði séð í hillingum .
" Til að gera langa sögu stutta flúði ég þaðan eftir eins árs dvöl og færði mig yfir til Þýskalands , þar sem ég skráði mig í kínversku í háskólanum í München .
Ég hafði heillast af austurlenskri menningu í Sovétríkjunum vegna kynna minna af japönskum samstúdentum mínum , þeirra á meðal manninum sem ég varð ástfanginn af .
" Fjölskyldan sem klettur Árið 1984 fékk Eyþór foreldra sína í heimsókn til München og notaði tækifærið til að greina þeim frá kynhneigð sinni .
Hann segir það ekki hafa komið þeim á óvart , móðir hans hafi alltént vitað að hann væri samkynhneigður .
" Það er alltaf þyngsti steinninn að koma út gagnvart foreldrum sínum og það var ekkert öðurvísi með mig .
Sem betur fer tóku þau mér strax vel en eins og svo margir foreldrar urðu þau svolítið leið til að byrja með vegna þess að þau vissu að þetta þýddi að ég myndi líklega aldrei eignast börn og að líf mitt gæti orðið erfitt .
Það eru eðlileg viðbrögð .
Foreldrar mínir hafa allar götur síðan staðið eins og klettur við hlið mér og litu frá fyrstu tíð á Junya sem sinn eigin son .
" Ári síðar tók Eyþór sér frí frá námi til að ferðast um Kína .
Það fór eins og með Sovétríkin , vonbrigðin voru mikil og Eyþór sveið hvað kommúnisminn hafði leikið kínverska menningu grátt .
Hann fékk far með japönsku flutningaskipi frá Sjanghæ til Japans og það var ást við fyrstu sýn .
" Ég heillaðist strax af Japan og þegar ég sneri aftur til Þýskalands skipti ég um fag og fór í japönsku .
" Hann lauk meistaraprófi í japönsku og málvísindum frá háskólanum í München 1989 og fékk þá styrk til að stunda rannsóknir í Hiroshima .
Eyþór hafði ekki búið nema í tvær vikur í Japan þegar hann kynntist Junya .
Eyþór var 25 ára , Junya 19 .
Þannig minntist hann þeirra kynna í fyrrnefndri minningargrein í Morgunblaðinu : " Tveir bláfátækir stúdentar fyrir 20 árum í háskólanum í Hiroshima : að öllu leyti ólíkir .
Annar er lítill , hinn er stór .
Annar er Japani , hinn er Íslendingur .
Annar í raungreinum , sem kryfur mál til mergjar , á vísindalegan hátt .
Hinn í heimspekideild , flækir mál ef hægt er , klæðir þau í retórískan búning .
Annar alinn upp í anda Búdda , hinn í anda Krists .
Tveir heimar mætast , þeir kenna hvor öðrum .
Og þeir kynnast .
[ ...
] Lifa þannig í 20 ár .
Því meir sem þeir kynnast , því meir elska þeir hvor annan .
Tveir heimar verða að einum .
Heimur þar sem kynþáttur , trúarbrögð , kynhneigð eru ekki til .
Þeirra heimur .
" Foreldrarnir höfnuðu Junya Fyrst um sinn voru Eyþór og Junya aðeins " vinir " enda staða samkynhneigðra bágborin í Japan .
Það féll svo í grýttan jarðveg þegar Junya kom út úr skápnum .
" Foreldrar hans höfnuðu honum .
Móðir hans hótaði meira að segja að svipta sig lífi hætti hann ekki að vera " öfuguggi " .
Skilningur var enginn .
Þetta fékk mjög á Junya sem kom ekki upp orði í fjórar vikur .
Missti málið .
Eftir þetta voru samskipti Junya og foreldra hans engin og sambandið við eina systkinið , systur , var ekki gott .
" Hann þagnar .
Eyþór segir baráttu samkynhneigðra í raun ekki hafna í Japan , réttindin séu engin .
" Litið er á samkynhneigð sem kynferðislega löngun sem hefur ekkert með fjölskyldu og hjónaband að gera .
Þess vegna eru margir samkynhneigðir menn kvæntir og eiga jafnvel börn en sinna sínum löngunum bak við luktar dyr , í baðhúsum eða á öðrum slíkum stöðum .
Það er ömurleg staða að vera í og veiklyndir einstaklingar geta auðveldlega brotnað .
Ég hef horft upp á vini mína taka sitt eigið líf .
Það er átakanlegt .
" Eyþór og Junya bjuggu alla tíð saman og Eyþór segir öllum hafa átt að vera ljóst að þeir væru par .
Aldrei hvarflaði þó að þeim að haldast í hendur , hvað þá kyssast , á almannafæri í Japan .
" Eflaust hafa einhverjir talað á bak okkar en það truflaði okkur aldrei .
Þetta tók á sig hinar ólíklegustu myndir , eins og þegar vinir okkar ráðlögðu okkur að giftast konum enda þótt við myndum síðan halda áfram að búa saman og þær úti í bæ .
" Hann hlær við tilhugsunina .
Aðallega grínistar " Vandamálið í Japan , " heldur Eyþór áfram , " er að enginn hefur gengið fram fyrir skjöldu , þá meina ég enginn sem hefur vigt í samfélaginu .
Það eru aðallega grínistar sem þora að koma fram sem samkynhneigðir , en þá vitandi þess að þeir verða hvort eð er ekki teknir alvarlega og grafa því frekar undan baráttu samkynhneigðra .
Að vísu er þingkona í Osaka núna komin út úr skápnum , sú fyrsta sem ég veit um , og vonandi verður það öðrum hvatning .
" Hann segir réttarstöðu samkynhneigðra almennt bágborna í Asíu .
Ekki sé til dæmis langt síðan þeir hafi verið fangelsaðir eða settir á hæli í Kína .
" Það er á vissan hátt skiljanlegt að þessi barátta gangi hægar á þessum slóðum enda eru ekki nema fáeinir áratugir síðan algengt var að makinn væri valinn handa fólki .
Það tíðkast jafnvel enn .
" Það kom í hlut Eyþórs að tilkynna foreldrum Junya um andlát hans .
" Það var ekki auðvelt en ég lét hvatvísina ráða og hringdi .
Þau komu til Íslands til að vera viðstödd útförina og það var átakanlegt að hitta þau eftir öll þessi ár .
Aumingja fólkið var bugað af sorg og sektarkennd .
Faðir hans skrifaði bréf sem hann lagði ofan í kistuna .
Það var þeirra kveðja .
Þau vissu sama og ekkert um okkar líf en stöldruðu við í eina viku til að kynnast mér betur og hitta vini okkar .
Að því búnu fögnuðu þau því að hafa eignast nýjan son og buðu mig velkominn í fjölskylduna .
Ég var djúpt snortinn .
" Það stóð ekki lengi .
" Tveimur vikum síðar skrifaði faðirinn mér bréf og tjáði mér að Junya hefði aldrei komið út úr skápnum gagnvart þeim og þannig vildu þau hafa það áfram .
Fyrir vikið væri ekki heppilegt að ég væri að koma í heimsókn .
Ég veit ekki hvað olli þessum sinnaskiptum en eitthvað breyttist þegar þau komu aftur heim í sitt venjulega umhverfi .
Ég hef hvorki heyrt né séð þau síðan enda lít ég á þetta sem svik við minningu sonar þeirra .
" Ætlaði aldrei að koma aftur Eftir að Eyþór lauk doktorsprófi frá háskólanum í München árið 1993 söðlaði hann rækilega um .
Hellti sér út í viðskiptalífið og réði sig til starfa hjá fisksölufyrirtækinu Cocoon .
Það var síðar keypt af fisksölurisanum Stolt og gegndi Eyþór um árabil forstjórastöðu þar á bæ .
Þegar Eyþór yfirgaf Ísland fyrir þremur áratugum ætlaði hann aldrei að koma aftur ; Ísland væri ekkert land fyrir samkynhneigða .
Hann veit um fleiri sem fóru á svipuðum tíma og hafa aldrei snúið aftur .
En mikið vatn hefur runnið til sjávar og í dag er Eyþór gríðarlega stoltur af þjóð sinni .
" Viðhorfsbreytingin er gríðarleg , réttindum samkynhneigðra hefur fleygt fram og baráttan sennilega hvergi lengra komin í heiminum .
" Spurður hvort líta megi svo á að henni sé í raun lokið kinkar hann kolli .
" Það er alla vega mjög nálægt því eftir að okkur var leyft að gifta okkur í kirkju .
Vel má líta svo á að það hafi verið lokaskrefið .
Þá er heillandi að fylgjast með því hversu opið samfélagið er orðið fyrir baráttu transgenderfólks .
Allt er þetta ríkri réttlætiskennd Íslendinga að þakka .
" Römm er sú taug og árið 2007 ákvað Eyþór að flytja aftur heim til Íslands eftir 24 ára dvöl í útlöndum .
" Á þeim tímpunkti hugsaði ég með mér að það væri nú eða aldrei .
Junya var opinn fyrir þessu og við létum því slag standa .
Hann hafði oft komið með mér heim og heillaðist af landinu og góðri réttindastöðu samkynhneigðra .
Honum þótti kyrrðin og næðið líka spennandi , í Tókýó heyrir maður nágrannana bursta í sér tennurnar ! Hvað mig varðar hefur landið sjálft alltaf haft gríðarlegt aðdráttarafl og svo er það fjölskyldan .
Eftir því sem árunum fjölgar kann maður betur að meta sína nánustu .
" Læknasetur og bóndabýli Eyþór hafði fest kaup á gamla læknabústaðnum á Reykjalundi , Arnarfelli , strax árið 2003 , svo að þeir Junya hefðu fastan dvalarstað á heimsóknum sínum til landsins .
Þangað fluttu þeir árið 2007 .
Ári áður höfðu þeir eignast innsta býlið í Ólafsfirði , Bakka .
" Það er saga að segja frá því , " segir Eyþór .
" Árið 2005 vorum við Junya á ferðalagi fyrir norðan og það sprakk á bílnum hjá okkur til móts við Bakka .
Eitthvað gekk illa að skipta um dekk og við hrifumst af býlinu og ekki síður útsýninu .
Junya þótti útsýnið hvergi fegurra á Íslandi .
Ári síðar þegar Bakki kom á sölu keyptum við býlið og vorum þar eins oft og við gátum .
Junya var einmitt á leiðinni þangað þegar hann lést .
" Enda þótt Eyþóri og Junya liði vel þetta ár sem þeir bjuggu á Íslandi höfðu þeir eigi að síður tekið ákvörðun um að flytja aftur utan þegar Junya féll frá .
" Það hafði ekkert með Ísland að gera , þannig lagað .
Junya saknaði heimahaganna og eftir að hafa búið svo lengi í Japan var heldur ekki auðvelt fyrir mig að laga mig að hinu daglega lífi á Íslandi .
Ef til vill voru smæðin og rólegheitin of mikil .
Mér bauðst líka spennandi atvinnutækifæri hjá Glitni .
Það fór eins og það fór .
" Eyþór segir fráfall Junya hafa breytt afstöðu sinni til lífsins .
Einnig voru þessar fáu mínútur sem hann skildi við sjálfur örlagaríkar .
" Eftir slíka reynslu sér maður allt í öðru ljósi .
Sorgin hefur litað líf mitt í langan tíma og það er fyrst núna , fjórum og hálfu ári eftir að maðurinn minn lést , að ég er farinn að geta yljað mér við minningarnar .
Það er engin leið til að stytta sér leið í sorginni .
Hún er og verður .
Eina leiðin til að halda áfram að lifa er að viðurkenna tilvist hennar .
Leyfa henni að vera til .
Sinna henni þá og sýna henni virðingu .
Gefa sér tíma til að syrgja .
Því enginn getur flúið sorgina .
Hún er brú okkar til lífsins sjálfs , til lífsviljans , viljans til að halda áfram að lifa .
Því það er það sem hinir horfnu ástvinir okkar vilja að við gerum .
Þeir vilja að við lifum , og ef við getum ekki lifað fyrir okkur sjálf , þá skulum við reyna að gleðja þá með því að lifa fyrir þá .
" Eyþór Eyjólfsson býr á Íslandi og gegnir nú starfi framkvæmdastjóra Stolt Sea Farm sem er að reisa mikla fiskeldisstöð á Reykjanesi .
Hann unir hag sínum vel hjá sínum gamla vinnuveitanda og segir verkefnið í senn krefjandi og spennandi .
Eyþór hefur snúið aftur til lífsins í anda loforðsins sem hann gaf manninum sínum í minningargreininni : " Ég ætla ekki að láta mig reka út á haf til þín , Junya .
Ég ætla að halda áfram að lifa .
Ég ætla að lifa fyrir þig , ástin mín .
Því þú elskaðir allt líf .
" Þjóðfélag án aga og virðingar Doktorsritgerðin mín vakti töluverða athygli vegna þess að hún tók á málefni sem lítið hafði verið snert á fram að því .
Hún fjallar um röksemdafærslu þeirra japönsku fræðimanna sem reynt hafa í skrifum sínum að sýna fram á það að Japanar séu öðrum kynstofnum hæfari og betri .
Meðan Japan var á mikilli uppleið jókst sjálfsmeðvitund og sjálfsálit Japana að sama skapi .
Á þessum árum var aldrei talað um Japan öðruvísi en japanska kraftaverkið , efnahagsundrið sem átti sér ekki sinn líka og menn voru farnir að halda það að Japanar hlytu að vera æðri kynstofn .
Í Japan er mjög lifandi umræða um japönsku þjóðina , einkenni hennar og eðli og almennt hvernig það sé að vera Japani .
Um 1989 þegar uppblásið efnahagslíf Japans hafði náð sínum ýtrasta þenslupunkti var þessi umræða öll farin að snúast um það eitt að sýna fram á það með einhverjum hætti að Japanar væru öðrum þjóðum og kynþáttum æðri .
" Þannig komst dr. Eyþór Eyjólfsson að orði í samtali sem Hlér Guðjónsson , þáverandi fréttaritari Morgunblaðsins , tók við hann fyrir blaðauka Morgunblaðsins Úr verinu vorið 1997 .
Brá í brún við heimkomuna Spurður hvort hann hefði ekki allt eins getað haft þessi orð um Íslendinga árið 2007 kinkar Eyþór kolli .
" Það er mikið til í því , " segir hann nú .
" Ég fylgdist satt best að segja lítið með íslensku samfélagi meðan ég bjó ytra í 24 ár og þegar ég flutti heim 2007 brá mér í brún .
Þetta var ekki það Ísland sem ég skildi við , land gjaldeyrishafta og óðaverðbólgu , auk þess sem kalda stríðið var í algleymingi .
Auðvitað var gaman að sjá uppganginn sem orðið hafði en mér blöskraði hvað þenslan var ofboðsleg , hraðinn mikill og boginn spenntur hátt .
Það tók mig tíma að venjast þessu , það var helst úti á landi sem ég fann gamla Ísland .
" Upplifun Eyþórs var sú að fólk hefði í stórum stíl misst jarðtenginguna .
" Svo virtist sem allir væru að reyna að græða sem mest á sem skemmstum tíma .
Ég get ekki neitað því að ég endurupplifði Japan í kringum 1990 .
Maðurinn minn var sama sinnis .
Menn kepptust við að mæra Íslendinga og segja þá æðri öðrum og maður fann glögglega að hroki í garð útlendinga var mikill , jafnvel litið niður á þá .
Í þeim efnum hafði ég raunar engan samanburð því það voru svo til engir útlendingar hérna árið 1983 .
" Eyþóri líður oft öðrum þræði sem útlendingi í eigin landi .
" Þó að ég líti út eins og Íslendingur er ekki sjálfgefið að ég hugsi þannig og fólk má ekki gefa sér það .
Eftir svona langa dvöl í Japan hegða ég mér á marga lund eins og Japani og hugsa oft á japönsku .
Ég varð fyrir kúltúrsjokki þegar ég flutti heim , ekki síst vegna þess aga- og virðingarleysis sem gengur ljósum logum um samfélagið .
Svona var þetta ekki þegar ég var að vaxa úr grasi .
Þá þéraði maður eldra fólk og sýndi því tilhlýðilega virðingu .
Fólk virðist hætt að bera virðingu hvert fyrir öðru , ekki einu sinni fyrir stjórnmálamönnum og lögreglu .
Fólki sem er að reyna að gera sitt besta í þágu lands og þjóðar .
" Verðum að standa saman Eyþór segir frumskilyrði að breyta þessu hugarfari ætli okkur að takast að byggja landið upp að nýju eftir efnahagshrunið .
" Þetta stendur endurreisninni fyrir þrifum og við skuldum börnunum okkar og landinu að búa til þjóðfélag þar sem ríkir friður og eining .
Við náum engum árangri með því að horfa í baksýnisspegilinn og leita að sökudólgum .
Hatrið má ekki brjóta niður allt traust manna á milli .
Auðvitað er skiljanlegt að menn séu reiðir en gert er gert og nú verðum við að standa saman og horfa fram á veginn .
" Hafandi kynnst lífinu í Sovétríkjunum og Kína veit Eyþór manna best að velmegun er ekki sjálfsögð meðal þjóða og hann hvetur landsmenn til að hlynna að henni .
" Við höfum þraukað í þessu landi í þúsund ár , lifað af náttúruhamfarir og drepsóttir , það væri bagalegt að láta vandamál sem við höfum kallað yfir okkur sjálf brjóta okkur niður ! " 