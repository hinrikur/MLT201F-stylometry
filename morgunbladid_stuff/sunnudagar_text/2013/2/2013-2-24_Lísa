Í ferð minni til Indlands í vikunni hitti ég Lísu .
Það var í Kalkútta sem reyndar heitir nú Kolkatta .
Þetta var á barnaheimili fyrir munaðarlaus börn .
Lísa er sænsk .
Hafði verið ættleidd frá þessu munaðarleysingjahæli fyrir tuttugu og tveimur árum til Linköping í Svíþjóð .
Og nú hafði hún snúið aftur til að finna þessa Kolkatta-rót sína ; finna hana og næra hana .
Þar sem ég sat í forstofuganginum og drakk te sá ég inn í svefnsalinn þar sem Lísa var að gæla við börnin sem þar voru í vöggum sínum .
Mér fannst hún vera stóra systir að láta vel að litlum systkinum sínum .
Væntumþykjan og nærgætnin lýsti af henni og birtist í hverri hreyfingu .
" Nú get ég aftur farið heim , " sagði hún .
Nú væri hún tilbúin .
En hún hefði þurft að gera þetta .
Finna uppruna sinn og verða sátt við hann .
En sjálf væri hún sænsk , ætti sænska fjölskyldu og allt hennar líf hefði verið sænskt .
En þennan bakgrunn vildi hún einnig gera að sínum .
Enda væri hann hluti af tilveru sinni .
Lísa var ekki eini sjálfboðaliðinn á heimilinu .
Þarna var líka Sarida .
Hún var bókhaldari að atvinnu en kom á kvöldin og um helgar til sjálfboðaliðsstarfa á þessu heimili fyrir munaðarlaus börn .
Hún sagði að starfið þar veitti sér hamingju og fyllti hjarta sitt friði .
Reyndar var það nánast heilög stund sem við áttum þarna á munaðarleysingjaheimilinu , ráðuneytisfólk og fulltrúar Íslenskrar ættleiðingar .
Heimilið var stofnað fyrir um þrjátíu árum þannig að fyrstu börnin sem voru ættleidd þaðan eru nú komin undir þrítugt eða jafnvel inn á fertugsaldurinn .
Stofnendurnir voru úr sömu fjölskyldu og enn annast heimilið .
Það er rekið fyrir söfnunarfé og var greinilegt að það var ekki gert af miklum efnum .
Allt tal þeirra sem þarna störfuðu var í anda þeirra Lísu og Saridu .
Fólkið vann af væntumþykju og hugsjón .
Umbunin var brosið .
" Þegar við fáum fyrsta brosið , þá hlýnar okkur um hjartarætur , " sagði forstöðukonan okkur .
Svo benti hún á einstaklega fallegan lítinn dreng , sem brosti sínu blíðasta .
" Hann fannst nokkurra daga gamall í plastpoka á ruslahaugi .
" Þá hefði hann þegar verið kominn með bitsár eftir rottur .
Nú biði hann þess að komast í hlýjan foreldrafaðm .
Á ættleiðngaráðstefnu sem við sóttum í höfuðborginni , Nýju Delhi , kom fram að indversk stjórnvöld stefna að því að draga úr ættleiðingum út fyrir landamæri ríkisins .
Fyrir því voru færð ýmis rök .
En hitt er ljóst að svo lengi sem ættleiðingar út úr landinu verða við lýði mun Ísland seint verða afskrifað enda munu öll njóta þess , litlu börnin og foreldrarnir , svo góð þykir reynslan af íslenskum foreldrum sem opnað hafa faðm sinn fyrir börnum frá Indlandi .
Þegar við kvöddum munaðarleysingjaheimilið í Kolkatta hugsaði ég til þess hve börnin þar ættu góða stóru systur í henni Lísu .
Og ég hugsaði líka til þess hve Linköping ætti gott að eiga hana sem sitt barn .
Ögmundur Jónasson 