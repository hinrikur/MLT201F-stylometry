Í viðtali í Sunnudagsblaði Morgunblaðsins í dag greinir Bryndís Ásmundsdóttir frá því þegar hún var flutt af kvennadeild Landspítala - háskólasjúkrahúss yfir á geðdeild eftir að hafa orðið fyrir miklu áfalli þegar hún greindist með blóðtappa seint á meðgöngu .
Áfallið sem hún varð fyrir þegar hún gerði sér grein fyrir bágum aðbúnaði geðdeildarinnar og hrörlegu umhverfinu þar var ekki síðra .
Engum dylst að geðdeild Landspítalans er fjársvelt líkt og margar aðrar deildir spítalans .
Á það hefur margoft verið bent , og ástæða til að benda á enn á ný hér á þessum vettvangi , að ein af ástæðunum fyrir því hversu illa geðdeildin er búin er sú að geðdeildir eiga jafnan fáa vini .
Þeir sem fá aðhlynningu á geðdeild eru ólíklegri til að gerast baráttumenn fyrir bættum aðbúnaði sjúklinga en þeir sem fengið hafa aðhlynningu á deildum þar sem tekist er á við annars konar sjúkdóma .
Skömmin er sorglegur fylgifiskur geðsjúkdóma enn í dag .
Auðvitað ætti það ekki að þurfa að vera þannig , en líklega taka allar breytingar tíma , líka breytingar í átt til þess að þeir sem hafa þurft að leggjast inn á geðdeild geti borið höfuðið hátt .
Sagan sem Bryndís Ásmundsdóttir og Fjölnir Þorgeirsson rekja í viðtali í blaðinu er líka umhugsunarverð sökum þess sem fram kemur um að blóðtappinn sem hún þjáðist af var ranggreindur .
Hefði hún haldið á heiðina með sýklalyf í poka eins og henni var uppálagt þarf vart að spyrja að leikslokum .
Sögur eins og þessi minna okkur á að heilsan er það dýrmætasta sem við eigum .
Heilsu má ei glata , minnir meistari Egner á í Dýrunum í Hálsaskógi , og það eru orð að sönnu .
Og ekki viljum við að niðurskurður , skömm og fjárskortur verði til þess að heilsa – og mannslíf – glatist .
Það er mikið í húfi .
