Landslagsarkitektinn Jón Stefánsson er eigandi CLR Design í Philadelphiu í Bandaríkjum þar sem hann hefur verið búsettur síðustu áratugi .
Stofan sérhæfir sig í hönnun dýragarða og hefur Jón verið með hugann við dýr og umhverfi þeirra í návígi við mannfólkið síðustu ár .
" Ég ólst upp á Akureyri og fór í menntaskólann þar .
Ég hafði alltaf mikinn áhuga á umhverfi og umhverfisvernd , " segir Jón sem á menntaskólaárunum sótti landvarðarnámskeið og fékk réttindi .
" Margt stýrði manni í þessa átt , " segir Jón , sem hafði alltaf áhuga á því að varðveita landið en um leið að leyfa fólki að nota landið og og kynnast því .
Hlaupari og mikið fyrir útivist Hann var mikið í útivist og gekk á fjöll , áður en það komst í tísku sem heilsurækt og vann ennfremur á sumrin í garðyrkjustörfum .
" Ég var kominn með þá hugmynd að mér þætti gaman að vinna að umhverfishönnun , " segir Jón sem velti því fyrir sér að fara í Garðyrkjuskólann en hugurinn leitaði út .
" Ég var líka alltaf að dunda mér við að teikna og hanna .
Það voru ekki margir landslagsarkitektar á Íslandi þegar ég fór í nám , kannski sjö eða átta , " segir Jón , sem var ennfremur mikið í íþróttum sem unglingur .
" Í Minnesota gat ég sameinað þetta tvennt , fór í góðan skóla sem kenndi landslagsarkitektúr en var líka í topp íþróttaliði , " en hann æfði frjálsar og þá sérstaklega hlaup , með háskólaliðinu þar .
" Þetta var krefjandi og skemmtilegur tími , " segir Jón , sem stundaði hlaup löngu áður en hlaupabylgjan fór af stað hérlendis .
" Maður var einn að trítla þarna úti á vegunum .
" Á topp tíu í afrekaskrá í maraþoni Hann hafði verið að hlaupa maraþon og hálfmaraþon á Íslandi en keppti úti í fimm og tíu kílómetra hlaupum og er enn að hlaupa .
" Lappirnar eru svolítið lélegar en maður skokkar aðeins til að verða ekki feitur og asnalegur , " segir Jón og hlær en þess má geta að hann er ennþá á topp tíu á afrekaskrá yfir hálft og heilt maraþon .
" Ég er einn af þessum gömlu köllum , sem hanga ennþá þarna inni .
" Eftir útskrift frá Háskólanum í Minnesota fór Jón í framhaldsnám til Pennsylvaniu þar sem hann stundaði nám við Penn State og útskrifaðist þaðan með meistaragráðu í landslagsarkitektúr .
Strax eftir útskrift , árið 1994 , fór hann að vinna hjá CLR Design .
Núna er hann einn af þeim sem reka fyrirtækið en hann keypti það af stofnendunum fyrir um tíu árum í félagi við tvo aðra .
Hönnunarfyrirtækið hefur alla tíð sérhæft sig í dýragarðahönnun .
" Þetta er eins og við lítum á málið , umhverfisvernd á stórum skala , " segir hann en stærri garðarnir í Bandaríkjunum og Ameríku styrkja gjarnan verkefni til dæmis í Afríku eða Asíu .
Dýr í búðarglugga Margt hefur breyst í dýragarðahönnun síðustu ár .
Jón stiklar á stóru í þróuninni , sem hófst með því að Evrópubúar fóru til Afríku og sáu þar mörg dýr og plöntur í fyrsta sinn í kringum aldamótin 1900 .
" Fólk tók þetta með sér heim til að sýna þetta framandi líf .
Dýragarðarnir snerust um að sýna hvert dýr fyrir sig .
Allir kettir voru settir á eitt svæði , ljónum og tígrisdýrum var blandað saman jafnvel þó að dýrin væru frá mismunandi heimsálfum , " segir hann og var þetta gert við fleiri dýrategundir og segir hann slíka uppröðun frekar minna á " að ganga niður Laugaveginn og horfa í búðarglugga með útstilltum dýrum " .
Hann segir mestu breytinguna hafa verið að fara að sýna dýrin í sínu eðlilega vistkerfi en breytingarnar hófust fyrir um 20-25 árum .
" Núna tölum við um heimsálfurnar og þurfum að skipuleggja stór svæði innan dýragarðsins sem hvert er eins og ein heimsálfa , " segir hann og útskýrir að svo þurfi að skipuleggja svæðið eftir því hvort um sé að ræða sléttudýr eða dýr sem lifa við ströndina .
Þessi breyting felur í sér að dýrategundum er blandað á sama svæði .
Virk dýr og blöndun dýrategunda " Allar breytingar taka tíma , fólk er hrætt við að blanda saman dýrategundum en það er allt í lagi að blanda saman dýrum úr sama vistkerfinu .
Það er hægt að auka fjölbreytnina svo mikið , sérstaklega hvað varðar dýrin sem lifa á þessum stóru sléttum í Afríku , " segir hann og útskýrir nánar : " Markmiðið okkar er að hafa þetta eins og þú sért í göngusafaríi í Afríku , með dýr alls staðar í kringum þig sem eru ekki sofandi eða í felum .
" Hann segir að það geti verið mikil áskorun að hafa virk dýr en kattardýr sofa gjarnan 16-17 tíma á dag .
Þetta er leyst með því að hafa nokkra hópa af sömu dýrategundinni , eins og til dæmis ljónum .
" Í staðinn fyrir að hafa alltaf sama hópinn inni á sýnisvæðinu erum við með tvo , þrjá hópa sem fara inn á svæðið þar sem fólkið er .
Þannig er auðveldara að hafa virkan hóp í stuttan tíma í hvert sinn .
" Dýrin vinna fyrir matnum Annað sem eykur virkni dýranna er hvernig þeim er gefið að éta .
" Við höfum verið að vinna í að breyta hugsunarhættinum hjá fólkinu sem er að sjá um dýrin .
Í staðinn fyrir að gefa dýrunum mat bak við tjöldin spyrjum við hvort það sé ekki eðlilegra að dýrin þurfi að leita að matnum .
Frekar en að gefa þeim mat í skál í búri baka til er hægt að fela matinn á mismunandi stöðum inni á sýnisvæðinu , til dæmis með því að fela á milli stórra steina , troða inn í rör eða binda upp í tré .
Þannig þurfa dýrin að leysa eitthvert verkefni og fara um svæðið til að fá mat .
Fyrir ísbirni þá frystum við góðan fisk í stórri tunnu .
Ísinn fer ofan í vatnið til ísbjarnarins og hann tekur sér góðan tíma til að brjóta sér leið í gegn og vinnur þannig fyrir matnum .
" Mikilvægt er að vinna í nánu samneyti við umsjónarfólk dýranna .
" Við tölum við alla , erum ekki að troða einhverju inn á fólk sem það vill ekki prófa eða gera , " segir hann en að sama skapi er CLR markvisst að reyna að koma að nýjungum .
" Það er auðvelt að breyta hvernig dýrin haga sér en það er erfiðara að breyta hegðun fólksins , " segir Jón en í hönnun dýragarða eru viðskiptavinirnir í raun þrír .
" Í fyrsta lagi er þetta fólkið sem vinnur með dýrunum daglega .
Starfið getur verið hættulegt , maður þarf að passa öryggið , að enginn verði étinn .
Svo þarf að hugsa um dýrin því þau geta ekki komið á fundinn og sagt okkur hvað þau vilja .
Við viljum að þeim líði sem allra best .
Loks eru það gestirnir , fólkið sem kemur að sjá dýrin .
Í dýragörðum er allskonar fróðleikur og þekking .
Verið er að kenna börnum og fullorðnu fólki landvernd og ýmislegt um dýrin , hvaðan þau eru og hvað þurfi að gera í okkar heimi til þess að þau hverfi ekki af jörðinni .
Þriggja ára gamalt barn horfir síðan á aðra hluti en þeir sem eldri eru .
Það þurfa allir að fá eitthvað við sitt hæfi .
" Eitt af því er að fá að snerta dýrin .
" Það eru til dæmis ekki allir snákar hættulegir .
Það er gaman fyrir krakka að snerta og hlusta á dýrin , það er öðruvísi en að kynnast þeim í fjarlægð .
" Litlu dýrin vinna á Aðspurður hvort hann eigi sér uppáhalds dýr nefnir hann í fyrsta lagi apa .
" Það er mjög gaman að vinna með þeim en þessi dýr eru svo lík okkur í raun og veru .
Svo eru allskonar lítil dýr sem ég hugsaði ekki mikið um í upphafi .
Hvernig þau passa inn í alla lífkeðjuna er alveg ótrúlegt .
Minni dýrin eru oft mjög áhugaverð eins og froskar , flugur og snákar .
Þetta eru lítil dýr sem eru ekki eins flott að sjá og górillur , fílar eða gíraffar en þeirra hlutverk í vistkerfinu er svo mikilvægt .
Ég hef mjög gaman af því að læra um öll þessi dýr .
Oft og tíðum er líka erfiðara fyrir okkur að sýna þessi smærri dýr á þann hátt að fólk fái áhuga á að skoða þau .
Minni dýrin eru erfiðari og meiri áskorun að því leyti .
" Hvað um íslenska dýragarða , er hægt að gera eitthvað meira hér ? " Það væri hægt að gera Húsdýragarðinn í Laugardalnum miklu betri á einfaldan hátt með því að hanna hann aðeins öðruvísi , breyta göngusvæðum og því hvernig fólkið sér dýrin .
Það þarf ekki endilega að vera svo flókið eða dýrt .
Ég myndi ekki breyta dýrasamsetningunni , ég held að hún sé eðlileg .
Ég tel að það væri heimskulegt að vera með ljón , fíla og gíraffa á Íslandi .
Það er miklu einfaldara að vera með húsdýr og dýr sem eru í okkar náttúru .
" 