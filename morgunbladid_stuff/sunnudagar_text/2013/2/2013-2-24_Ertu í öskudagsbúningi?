Tískuvikurnar úti í heimi eru í fullum gangi og fylgjast Smartlöndur með þeim af miklum ákafa – drekka bókstaflega í sig helstu strauma og stefnur næsta hausts .
Það er vel hægt að lyfta glösum yfir komandi litapallettu .
Þegar Tom Ford og félagar ákveða að það sé málið að vera í bleiku frá toppi til táar þá hlýtur eitthvað gott að vera að gerast í heiminum .
Er þetta svona sem kvenorkan vinnur ? Nei , bara pæling ...
Lögmál hins sykurhúðaða tískuheims slá þó ekki í takt við lífsklukku daglaunafólksins , sem trúir því að líf þess verði betra ef það lifir í núinu .
Tískuheimurinn hunsar þetta því þar er bara pælt í því hvað verður málið eftir hálft ár eða ár .
Þetta getur skapað kaotískt andlegt ástand hjá venjulegum húsmæðrum í 108 og eflaust víða .
Hvernig er hægt að fóta sig í þessari glansveröld án þess að missa kúlið ? Hvað má hvenær og hvernig ? Ætti ég að draga fram bleiku fermingardragtina fyrst bleikt er komið í tísku ? Eða er mér óhætt að vera áfram í þröngu gallabuxunum þótt allar buxur á tískupöllunum séu víðar ? Getur verið að víðu buxurnar hafi í raun átt að vera þröngar en rýrt vaxtarlag fyrirsætnanna hafi sýnt þær í röngu ljósi ? Eftir að hafa flutt lögheimili mitt inn í myndabanka AFP og fengið tískumyndirnar beint í æð af pöllunum komst ég að því að ég gæti í raun ekki dregið andann nema eignast blátt pils .
Ég sá fyrir mér hversu daufir og líflausir dagarnir yrðu ef ég þyrfti að druslast um í sömu gömlu lörfunum í rigningu og roki .
Líf mitt yrði án efa mun innihaldsríkara ef ég hnyti um himinblátt pils í anda Díönu prinsessu og vinkvenna hennar þarna á árunum þegar hún var ennþá skotin í Kalla Bretaprins .
Pilsið yrði að ná upp í mitti þannig að ég gæti haft mjótt belti við .
Eins ólíklega og það kann að hljóma þá fannst pilsið og síðan hefur það verið notað grimmt við ýmis tækifæri .
Mér finnst samt pínulítið eins og ég þurfi að klippa mig stutt og lita hárið ljóst , svona svo pilsið njóti sín til fulls en ...
Á dögunum mætti ég í pilsinu í vinnuna og þar sem ég er að reyna að vera í " svörtufatabindindi " ( sem gengur reyndar fáránlega illa ) fór ég í gula skyrtu við .
Einhver spurði mig hvort ég væri að halda upp á þjóðhátíðardag Svíþjóðar og annar grínari spurði hvort dressið væri sponsað af IKEA .
Það versnaði í því þegar ég hitti hina dásamlegu Siggu Heimis iðnhönnuð og hún horfði á mig og spurði hvort ég væri í búningi ...
Þú veist öskudagurinn og svona ...
Hausttískan 2013 er víðari en við eigum að venjast og það mun taka okkur tíma að finna rétta taktinn .
Sérstaklega þær sem eru búnar að láta græða á sig glansandi leggings-buxur og vítt að ofan .
Þegar þú ferð næst í búð skaltu máta vel og vandlega og ekki kaupa neitt nema þú sért handviss um að flíkin muni bæta líf þitt .
Það sem skiptir öllu máli í þessu völundarhúsi er að fylgja hjartanu .
Hjartað tifar og færist til og ef fylgjum því þá stöðnum við ekki .
martamaria@mbl.is 