Sjúkrastofnanir landsins eru sífellt í brennidepli , gjarnan fyrir niðurskurð , uppsagnir , launadeilur og annað neikvætt .
Þegar á bjátar hjá fólki lýsa hins vegar margir yfir gríðarlegri ánægju með yndislegt starfsfólk , og góða þjónustu við erfiðar aðstæður .
Þetta þekkja allir .
Tækjakostur er að sama skapi sífellt til umræðu .
Rafn Hilmarsson , skurðlæknir sem starfar í Svíþjóð , hélt á Læknadögum nýverið erindi um aðgerðaþjarka – róbóta , sem notaðir eru við skurðaðgerðir – og segir í samtali við Sunnudagsblað Morgunblaðsins að ekki sé spurning hvort heldur hvenær slíkt tæki verði tekið í notkun á Íslandi .
Að öðru leyti vilji hann reyndar ekki blanda sér í umræðu þar um , en segir tæknina afar mikla bót fyrir bæði sjúklinga og lækna .
Aðrir taka í sama streng .
Margir kostir Tækið sem hér um ræðir kostar 300 til 350 milljónir króna og er mikill áhugi fyrir því á Landspítala – háskólasjúkrahúsi ( LSH ) .
Mörgum kann að þykja tækið dýrt , en það fer eftir í hvaða samhengi talan er hugleidd .
Vert er að geta þess að hópur velunnara sjúkrahússins hefur lýst sig tilbúinn að taka þátt í því að útvega búnaðinn , m.a. með fjárstuðningi .
Sérfræðingar eru sammála um að með tilkomu þjarkans styttist sjúkrahúslega þess sem skorinn er , bati hans verði skjótari en áður og hætta á langtíma aukaverkunum minni ; í því sambandi er nefndur þvagleki og stinningarvandamál karla sem fara í brottnám á blöðruhálskirtli vegna krabbameins .
Talandi um peninga ; hver dagur á sjúkrahúsi kostar um það bil 130.000 krónur .
Auk þess kemst sjúklingurinn fyrr út á vinnumarkað en ella og það er hagkvæmt fyrir alla .
Líkur á liðsstyrk Eiríkur Jónsson , yfirlæknir þvagfæraskurðlækningadeildar LSH bendir einnig á , sem er athyglisvert að velta vöngum yfir í umræðunni um flutning lækna úr landi , að sé slíkur aðgerðaþjarki til staðar aukist örugglega líkur á liðsstyrk við stofnunina ; að hæft starfsfólk flytjist frekar heim á ný frá útlöndum og nýtist þá að auki til annarra góðra hluta .
Eiríkur telur að til að byrja með yrðu gerðar um 100 aðgerðir með þjarka á ári í þvagfæraskurðlækningum ; um 2/3 vegna krabbameins í blöðruhálskirtli og brottnáms þvagblöðru vegna krabbameins , en aðrar á nýrum vegna krabbameina eða góðkynja sjúkdóma .
Annar eins hópur á kvensjúkdómadeild nyti tækisins væntanlega til að byrja með þannig að fljótlega gætu aðgerðir á þessum tveimur sviðum orðið vel á annað hundraðið .
" Reynsla annarra sjúkrahúsa er sú að aðgerðum þessara nefndu sérgreina fjölgar með þessari aðferð og þá koma einnig aðrar sérgreinar inn vegna annarra aðgerða , í kviðarholi hjá börnum og fullorðnum , brjóstholsaðgerðir sem og aðgerð á krabbameinum í hálsi og koki , " segir Eiríkur .
En hver er breytingin ? Hvað er svona gott við aðgerðarþjarkann miðað við gömlu , góðu aðferðina þar sem læknirinn stendur við skurðarborðið með hníf í hendi .
Nefna má eftirfarandi : Skurðlæknirinn situr við stjórntækin og notar bæði fingur og fætur .
Þá sér hann aðgerðarsvæðið með þrívíddarmyndavél .
Aðgerðarþjarkinn er með þrjá arma fyrir áhöld og einn fyrir myndavél .
Skurðlæknirinn stýrir fíngerðum áhöldum þjarkans en með þessu móti verða allar hreyfingar mjög nákvæmar .
Rafn starfar á á sameinuðu háskólasjúkrahúsi í Lundi og Malmö og sagði frá reynslu sinni á Læknadögum .
" Ég hef verið þar síðan 2004 á þvagfæraskurðdeildinni .
Svíar voru ákveðnir brautryðjendur við skurðlækningar með svona róbóta ; tækið var fyrst notað í Stokkhólmi 2002 og næsta tæki fengum við í Lundi 2006 .
" Rökrétt þróun " Þetta er rökrétt þróun í skurðlækningum .
Menn hafa þróað þær síðustu 100 árin , síðan byrjað var að opna sjúkling og gera slíkar aðgerðir .
" Sjúklingurinn var " skorinn " eins og fólk þekkir .
" Síðustu 20-30 ára hafa aðgerðir þróast í þá átt að minnka mjög inngripið ; gera skurðsárin minni og að sjúklingnum líði sem best .
Á sínum tíma voru tæki hönnuð til slíkra kviðsjáraðgerða þar sem gerð eru lítil göt á sjúklinginn , og skurðaðgerðir með róbóta eru í raun þriðja stigið í þessari þróun .
Tölvutæknin er notuð til að stýra áhöldunum .
Lítil göt eru gerð á sjúklinginn og róbótinn heldur á hnífum , nálum og öðru sem þarf til .
Í stað þess að skurðlæknirinn standi við borðið situr hann og stýrir róbótanum í gegnum tölvu .
Í raun er verið að nota sér alla kosti nútíma tölvu- og véltækni ; læknirinn notar myndavél í þrívídd þar sem allt sést miklu betur en með öðrum aðferðum , m.a. vegna þess að hægt er að stækka myndina miklu meira en áður var .
Áhöldin eru mjög lítil , miklu minni en mannshöndin gæti haldið á .
Hægt er að koma þeim mun víðar en mannshöndin gæti og stöðugleikinn er líka miklu meiri ; mannshöndin getur hrist og titrað en nákvæmin er meiri með þessum hætti .
" Rafn leggur áherslu á að róbótinn geri ekki neina aðgerð " sjálfur " – læknirinn sér um það en róbótinn er skurðtækið .
" Læknirinn hefur stjórn á öllu en tölvu- og véltæknin er notuð til að fullkomna það sem skurðlæknirinn gerir .
" Rafn svarar , þegar spurt er hvort slíkur aðgerðarþjarkur sé nauðsynlegur : " Ef við horfum í kringum okkur er búnaðurinn ekki næsta skref , heldur orðinn staðalbúnaður í skurðlækningum bæði í Evrópu og Bandaríkjunum og notaður á flestum sviðum skurðlæknisfræðinnar .
Í minni sérgrein , þvagfæraskurðlækningum , þar sem við erum mikið í að skera krabbamein í blöðruhálsi , eru í raun allar aðgerðir gerðar með róbóta .
" Mikil breyting fyrir sjúklinga Hann segir það rökrétt skref að nota nýjustu tækni , sem geri það að verkum að hægt sé að gera hlutina enn betur en áður .
" Það má líkja þessu við flugið ; menn hafa haft flugvélar í 100 ár og getað flogið , en síðustu áratugi verið að fullkomna þær með tölvutækni sem gerir vélarnar mun áreiðanlegri en fram að því .
" Hann ítrekar að breytingin sé mikil fyrir sjúklinginn , og það skipti vitaskuld höfuðmáli .
" Þegar þetta skurðvélmenni er notað eru öll skurðsár eins lítil og mögulegt er , inngripið er minna , sjúklingurinn fær minni verki , er fljótari að jafna sig , blæðingar í aðgerð eru minni , fylgikvillar eru minni og hann fær að fara fyrr heim .
" Hann nefnir aðra hluti , tæknilegs eðlis ; hversu vel hægt er að framkvæma aðgerðina .
Ef verið er að fjarlægja æxli eða einhver líffæri sem erfitt er að sjá nýtist þessi tækni mjög vel , segir Rafn .
Læknirinn sjái allt í margfaldri stækkun og í þrívídd og eigi þannig miklu auðveldara með að athafna sig .
" Svo er annað sem er ekki oft rætt , eins og vinnuaðstaða skurðlæknis .
Fólk sér þá stundum í sjónvarpinu standandi bogna og sveitta tímunum saman yfir sjúklingi .
Það er ólíkt þægilegra þegar hann situr og stýrir tölvunni og getur jafnvel fengið sér kaffi meðan á aðgerð stendur ! Vinnuaðstaða læknis er allt önnur , honum líður betur og hann gerir þess vegna hlutina örugglega betur .
" Eiríkur yfirlæknir segir það vilja yfirstjórnar spítalans að eignast tækið sem hér um ræðir .
" Yfir fólk dynja dægurmálin en þrátt fyrir það verður að hugsa til framtíðar ef við ætlum að vera sambærileg við aðra .
Gegndarlaust tal um það neikvæða má ekki fá alla athyglina því margt hefur verið vel gert og mikil uppbygging verið í þjónustunni .
Við verðum að halda áfram og stunda þær lækningar sem eru okkar fólki samboðnar .
Það er mikilvægt að blindast ekki vegna dægurmála og missa ekki sjónar á framtíðinni , " segir Eiríkur .
Skorið með þjarka Skurðlæknirinn situr við stjórntækin og notar bæði fingur og fætur .
Þá sér hann aðgerðarsvæðið með þrívíddarmyndavél .
Aðgerðarþjarkinn er með þrjá arma fyrir áhöld og einn fyrir myndavél .
Skurðlæknirinn stýrir fíngerðum áhöldum þjarkans en með þessu móti verða allar hreyfingar mjög nákvæmar .
Aðgerðarverkfærin svo sem tangir og skæri eru endurnýjanleg .
Mun betra fyrir alla Kvensjúkdómalæknar nota aðgerðaþjarka í síauknum mæli .
Katrín Kristjánsdóttir er nýlega flutt heim frá Bandaríkjunum þar sem hún kynntist tækninni vel og skar mikið með róbot .
Katrín Kristjánsdóttir kvensjúkdómalæknir er nýlega flutt heim frá Bandaríkjunum þar sem hún nam og starfaði .
Sérgrein Katrínar er krabbameinslækningar og hún vann mikið með aðgerðaþjarka ( róbot ) síðustu árin áður en hún flutti heim .
" Ég gerði ýmsar aðgerðir en var aðallega í því að fjarlæga leg .
Þetta voru misstórar aðgerðir en tæknilega erfiðar þar sem róbotinn bætir heilmiklu við , " segir hún .
Þegar Katrín hóf sérnám í Colorado fyrir níu árum var umrædd tækni að ryðja sér til rúms .
Hún starfaði þar og síðan á sjúkrahúsi Brown-háskólans á Rhode Island " Það er alltaf spurning hve nauðsynlegt svona tæki er .
Þegar við vorum að byrja þótti nauðsynin kannski ekki mikil en undir lokin þrýstu bæði læknar og sjúklingar á svona meðferð .
Fólk vill að skurðir verði eins litlir og mögulegt er og líka að það nái sér eins hratt eftir aðgerðina og hægt er .
" Frábær græja Þegar Katrín kynntist tækninni var einn róbot samnýttur á tveimur sjúkrahúsum í Colorado .
" Við gerðum eina aðgerð á viku en ári seinna kom róbot á spítalann minn og eftir það urðu aðgerðirnar að minnsta kosti þrjár til fjórar á viku og oft fleiri .
Tækið var svo nýtt líka af læknum í öðrum sérgreinum og því í notkun alla daga .
" Kvensjúkdómalæknar hafa notað róbot í mjög auknum mæli á síðustu árum að sögn Katrínar ; mikið við krabbameinslækningar , aðgerðir á þvagfærum og einnig við frjósemisaðgerðir .
" Þetta er frábær græja og meðal annars mjög góð að því leyti að ekki þarf jafn marga starfsmenn við hverja aðgerð .
Oft er mannekla og margar stærri aðgerðir krefjast þess að annar sérfræðingur og deildarlæknir séu viðstaddir , en þegar unnið er við róbot þarf í raun bara einn aðstoðarmann því læknirinn sér um alla aðgerðina sjálfur frá tölvuskjánum .
Ekki þarf jafn reyndan lækni eða sérhæfða aðstoðarmanneskju og í öðrum aðgerðum því skurðlæknirinn þarf ekki að reiða sig jafn mikið á viðkomandi og í venjulegri aðgerð , " segir Katrín Kristjánsdóttir , sem nú starfar á Landspítalanum .
" Róbotinn er í raun kviðsjárspeglun en hefur þann kost að skurðáhöldin eru fest við arma hans , áhöld sem læknirinn héldi annars á ; það er mjög tæknilega erfitt að gera aðgerð í gegnum kviðsjá , krefst mikillar þjálfunar og ekki endilega allir góðir í því .
Róbotinn gerir þess vegna fleirum kleift að gera flóknar aðgerðir því læknirinn sér aðstæður rosalega vel .
Það er mikill munur að sjá í þrívídd ; læknirinn fær mun betri tilfinningu fyrir dýpt og getur verið nákvæmari .
" Gæti haft áhrif á hvort menn koma heim Katrín segir mikinn mun fyrir lækni að athafna sig við róbót en standandi við skurðarborðið , eins og Rafn kemur einnig inn á hér til hliðar .
" Kviðsjáraðgerðir eru oft langar og geta verið mjög erfiðar fyrir lækna ; þær reyna mikið á líkamann .
Álagið er miklu minna þegar unnið er með róbot , m.a. vegna þess að læknirinn þarf ekki að standa allan tímann og halda höndunum uppi ; ég myndi því halda til langs tíma litið að læknar entust miklu lengur ! " segir Katrín .
Bæði Katrín og Rafn segja að ekki verði vandamál að þjálfa íslenska skurðlækna til að nota róbota og allir sem leggi stund á skurðlækningar nú til dags læri á og starfi með slíkt tæki .
" Róbotar eru komnir inn á nánast öll háskólasjúkrahús í Evrópu og Bandaríkjunum .
Þeir eru orðnir hluti af starfsumhverfi skurðlækna austan hafs og vestan , hvort sem er á litlum sjúkrahúsum eða stórum , " segir Rafn Hilmarsson .
Bæði segja þau örugglega meiri líkur á því að íslenskir skurðlæknar flytji heim á ný að námi loknu ef nýjasta tækni verður í boði hér heima .
" Það er einn angi af þessu máli .
Það er með þessa tækni eins og hverja aðra í læknisfræði ; menn vilja helst vinna með þau tæki og tól sem þeir eru vanir dags daglega .
Ef þau eru ekki fyrir hendi getur það valdið því að menn hugsi sig tvisvar um áður en þeir koma til baka , " segir Rafn .
