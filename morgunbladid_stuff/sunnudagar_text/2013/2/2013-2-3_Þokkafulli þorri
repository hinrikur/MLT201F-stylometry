Ég er bara dauðástafangin af honum Þorra .
Hlakka alltaf svakalega til að fá hann í heimsókn á sama tíma á ári .
" Komdu fagnandi , " hrópa ég til hans og breiði út faðminn þegar hann sviptir sér inn í líf mitt með karlmannlegum slætti , einmitt þegar ég þarf hvað mest á upplyftingu að halda .
Mér er drullusama þó að hann sé hákarlsklístraður á krumlunum , angandi af súrum hval , með harðfiskmylsnu í skegginu og fretandi eins og sögunarverksmiðja .
Ég sest skælbrosandi við hlið hans og tek til við að slafra í mig gallsúra hrútspunga og annað hnossgæti sem hann ber á borð fyrir mig .
Með sviðakjamma í annarri hendi og hangið læri í hinni , byrjar hann svo að humma sínum djúpa rómi , ekki ólíkt og skeggjuðu félagarnir í Hobbitanum gera svo undurfallega , og þegar hann brestur í söng þá get ég ekki haldið í mér lengur , enda engin ástæða til , ég tek lagið með honum .
Við syngjum í fimmund langt fram á nótt og skríðum að lokum með stútfullan belg í fletið við kamínuna og tökum til við að toga vaðmálsklæðin af hvort öðru .
Kátínan er við völd og hlátrasköllin fylla húsið .
Við kútveltumst á sauðskinnsgærum og eldurinn í augum míns árvissa gests er heitari en sá sem logar í eldstæðinu .
Þróttur Þorra til ástarleikja aldrei þverr .
Hann er blíður bangsi og kann að fara mjúkum höndum um konu með sínum stóru hrömmum .
Við þessar norðurhjarandi hræður sem kúldrumst hér innilokuð í keng í kuldanum og trekknum í janúar og febrúar , kvartandi ámátlega yfir myrkri og myglusveppi , verðum glöð sem börn á björtum degi þegar þokkatröllið hann Þorri býður okkur að blóta sig sem mest við megum .
Hann hvetur okkur til að hrista af okkur slenið , smeygja okkur í spariföt og koma saman yfir trogum sneisafullum af súrmeti , flatbrauði og öðru lostæti .
Honum er að þakka að við skemmtum hvert öðru á þessum dauða árstíma með heimatilbúnum leikatriðum , að við skverum okkur út á gólfið og liðkum liðinn stirða .
Í þorrablótstíðinni syngjum við saman og svitnum í dansi , sem er ekki svo lítils virði , klárlega á við margra vikna geðmeðferð .
Ég játa það fúslega að ég er heltekin af þorrablótsfíkn .
Ég veð óhikað eld og brennistein , keyri hundruð kílómetra í flughálku og hríðarbyl , til þess eins að blóta vininn minn besta : Þorra .
Kristín Heiða 