Af hverju vildi móðir Eiðs Svanbergs Guðnasonar að hann starfaði innivið ? Móðgast hann þegar hann er kallaður tuðari ? Hvað segja börnin hans við pistlaskrifunum ? Og hvað hefur hann lært á langri ævi ? Mola-Eiður leysir frá skjóðunni og segist geta verið hvass og fljótfær en hann hafi lært á langri ævi að reyna að vera ekki of dómharður .
Texti : Júlía M. Alexandersdóttir julia@mbl.is Myndir : Kjartan Þorbjörnsson golli@mbl.is Ég vil að þú finnir þér starf þar sem þú vinnur inni .
" Svo mælti móðir Eiðs Svanbergs Guðnasonur þegar hann var yngri og vissi ekki hvað hann ætlaði að verða .
Það var töluvert áður en hann fór að starfa sem blaðamaður .
Síðar varð hann varafréttastjóri , þingmaður , ráðherra og loks sendiherra .
Þetta voru allt meira eða minna innistörf svo Eiður hlýðnaðist greinilega móður sinni .
Fyrir um það bil þremur árum þegar Eiður fór á eftirlaun varð hann enn ein útgáfan af sjálfum sér , Mola-Eiður , og er á málfarsvaktinni allan sólarhringinn eins og frægt er orðið .
Hann hirtir þar blaðamenn og dagskrárgerðarfólk í sjónvarpi og útvarpi , þingmenn og þá sem honum þurfa þykir hverju sinni .
En því má ekki gleyma að hann hrósar líka .
" Ég hef alltaf haft tilhneigingu til að segja það sem mér finnst og ég veit að það getur stundum verið dálítið óþægilegt .
Ég veit líka að ég get verið dálítið hvass í þessum greinum en ég hef það fyrir sið að ég birti pistlana yfirleitt á morgnana .
Þá fæ ég mér kaffibolla , les yfir og dreg þá oft úr .
Ég er nefnilega svolítið fljótfær að eðlisfari og reyni því að hlaupa ekki beint í tölvuna og skrifa og birta eitthvað um leið og ég heyri það , " segir Eiður og bætir við að hann reyni í það minnsta að telja upp að fimm .
" En það gengur ekki alltaf nógu vel , ég viðurkenni það og stundum skjátlast mér .
Núna nýlega , til dæmis – og það urðu margir til að benda mér á það .
Ég tek því að sjálfsögðu bara vel og leiðrétti það .
En ég vona að ég geri ekki mjög oft mistök .
Þá hafa ýmsir af þeim sem ég hef gagnrýnt hringt í mig , við höfum rætt málin og það er bara af hinu góða .
En í þessum skrifum er ég engum háður .
Það er enginn sem borgar mér fyrir þetta , það er enginn sem auglýsir á síðunni minni og ég get sagt það sem mér sýnist .
Yfirleitt nafngreini ég ekki viðkomandi en ef ég hrósa einhverjum , sem ég geri sjálfsagt allt of sjaldan , nefni ég nöfn alveg hiklaust .
" Það hljómar eins og skröksaga að stjórnmálamaður á eftirlaunum hafi náð athygli yngri kynslóða .
Fólk á öllum aldri les málfarspistlana sem birtast á degi hverjum á eidur.is .
Mola-Eiður er orðinn að fyrirbæri í nútímanum .
Dómur hans er kveðinn upp á hverjum morgni og allir lesa .
Ungir sem aldnir kveiktu á því af hverju Andri á flandri sendi Eiði jólakveðju á Þorláksmessu í útvarpi allra landsmanna sem segir ýmislegt um hve vel þekkt einstök skrif hans hafa orðið .
Eiður lætur sig líka varða það sem borið er á borð fyrir æskufólk , hvort sem það er Leynifélagið eða megrunargreinar á vefmiðlum , sem skýrir kannski af hverju breiður aldurshópur les molana hans .
Og Eiður var lítt hrifinn af umfjöllun Andra um afkomendur Íslendinga í Vesturheimi og settist niður við tölvuna og las þar Andra pistilinn .
En æskufólk veit mest lítið um bakgrunn karlsins sem sest niður á hverjum morgni og skrifar pistla .
Um 20 ár eru liðin frá því hann lét af störfum sem umhverfisráðherra og hélt svo utan þar sem hann gegndi sendiherrastörfum í ýmsum löndum næstu árin .
Það er vel tímabært að fólkið sem þekkir Eið bara sem Mola-Eið fái að vita eitthvað meira .
Eiður byrjar á að segja blaðamanni frá atburði sem breytti lífi hans .
Hefði þurft hjálp eftir mikið áfall " Faðir minn , Guðni Guðmundsson , var verkamaður , vann í byggingarvinnu en undir það síðasta hjá Eimskip .
Við bjuggum í Norðurmýrinni , Skeggjagötu 19 , og þetta var góður staður til að alast upp á .
Hann var 43 ára þegar hann lést og ég hafði orðið átta ára aðeins nokkrum dögum áður , elstur þriggja systkina .
Hann varð bráðkvaddur .
Hann fór til vinnu mánudaginn 17. nóvember 1947 eftir hádegið ; í þá daga þegar allir komu heim til að snæða hádegismatinn .
Um fimmleytið kom prestur heim og tilkynnti móður minni lát hans .
Þetta var því gríðarlegt áfall .
Sennilega tók það mig langan tíma að vinna úr því .
Ég hef áttað mig svona á því eftir á að kannski hefði maður þurft einhverja hjálp .
Það var ósköp lítið spáð í það á þessum tíma .
Ég man að mér fannst ég eiga að gráta , en það kom enginn grátur .
Lengi á eftir var ég logandi hræddur um alla sem fóru út af heimilinu – að þeir kæmu ekki aftur .
Þetta var mér erfitt .
" Eiður viðurkennir að lát föður hans hafi breytt æsku hans .
Ósk móður hans um innivinnuna tengist því eflaust að faðir hans lést um aldur fram enda hafði faðir hans alla ævi unnið erfiðiðisvinnu úti við .
" Ég naut þess að geta búið hjá móður minni , Þórönnu Lilju Guðjónsdóttur , ásamt tveimur systkinum mínum og hún hélt ákaflega vel utan um okkur .
Móðir mín vann mikið afrek .
Hún var hetja .
Þeir voru ekki margir kostirnir fyrir ekkju með þrjú ung börn á þessum árum .
Hún var ekki langskólagengin heldur hafði sína barnaskólamenntun úr Garðinum .
Fyrst eftir að faðir minn dó vann hún svolítið úti en var ekki heilsugóð og það þróaðist því í það að hún var með kostgangara – mest skólapilta , iðnnema og einhleypa karla , piparsveina eins og þá var sagt , sem keyptu af henni fæði .
Hún naut líka góðrar hjálpar systur sinnar , Lóu , sem var mikið hjá okkur , og systur minnar Ingigerðar þegar hún óx úr grasi en yngstur var Guðmundur Brynjar .
Það má eiginlega segja að hún hafi eldað okkur systkinin til manns og mennta .
Faðir minn hafði byggt lítinn sumarbústað við Réttarholt í Garðinum , þar sem móðurforeldrar mínir og móðurbróðir bjuggu .
Þar vorum við á sumrin fram til 1948 , en þá varð móðir mín að selja bústaðinn .
Móðir mín var með kostgangara , stundum 12-14 , í tæplega 60 fermetra íbúð , fram yfir það að ég flutti að heiman rúmlega tvítugur .
" Sótti í eldri félaga vegna föðurleysis Þar sem aðeins ein fyrirvinna var á heimilinu vann Eiður mikið með skóla .
" Líkt og flestir vann ég öll sumur en einnig vann ég meira og minna með skólanum ; gagnfræðaskóla og menntaskóla .
Þessi störf hjálpuðu mér mikið .
Í öðrum bekk í gagnfræðaskóla vann ég alla morgna í verslun Axels Sigurgeirssonar í Barmahlíð og eftir skóla hélt ég beint í Skátaheimilið við Snorrabraut þar sem ég var öll kvöld .
" Það leit ekki endilega út fyrir það að Eiður myndi ljúka landsprófi .
" Ég viðurkenni það að í gagnfræðaskóla Austurbæjar sinnti ég nú náminu heldur lítið .
Ég varði öllum mínum tómstundum í Skátaheimilinu en ég var mjög virkur í skátahreyfingunni á þessum tíma og eignaðist þar góða vini sem hafa enst út ævina .
Þeir voru dálítið eldri en ég en ætli ég hafi ekki sótt í eldri félaga því ég átti ekki pabba .
" Eiður leysir frá skjóðunni með einkunnirnar og segir að í 32 manna 1. bekk í gaggó hafi hann orðið næstneðstur .
" Ég bara mátti ekki vera að þessu .
En mér hefur alltaf fundist að tilviljanir hafi ráðið mjög miklu í mínu lífi og það sem gerðist næst var svolítið skrýtið .
Ég var að spá í að fara í Verslunarskólann , sýndist að þær væru svolítið sætar stelpurnar þar , en þar sem skólaferðalag bar upp á sama dag og inntökuprófið í skólann valdi ég auðvitað gamanið .
Það varð því ekkert úr inntökuprófinu og sumarið eftir annan bekk fékk ég allt í einu boð frá séra Ingimar Jónssyni , skólastjóra Gagnfræðaskóla Austurbæjar .
Ég hafði aldrei talað við hann og þekkti hann ekkert .
Ég átti að koma heim til hans en hann bjó neðst á Vitastígnum .
Ég mætti þarna undir kvöld á sunnudegi , settist inn í litla bókastofu og hann spurði mig hvort ég hefði hug á því að fara í landspróf .
Á þeim árum var landspróf eina leiðin til að öðlast frekari framhaldsmenntun .
Enn þann dag veit ég ekki hvers vegna Ingimar kallaði á mig .
Kannski eru þetta alls ekki tilviljanir .
En ég sló til .
" Eiður tók landspróf sem lukkaðist þokkalega og fór áfram í menntaskóla .
Hann brýst fyrstur til mennta í fjölskyldunni .
" Fólkið mitt var gott og dugandi en hafði ekki haft tækifæri til að ganga menntaveginn .
Ég var fremur óviss um hvað ég ætlaði að gera fyrst .
Ég stofnaði ungur fjölskyldu og prófaði viðskiptafræði og leit inn í lagadeildina .
Síðan sá ég auglýst próf til þess að verða löggiltur dómtúlkur í ensku .
Fór í prófið og var einn af fjórum sem náðu .
Ég hugsaði með mér að þýðingar gætu verið ágætis aukavinna og svo ég monti mig nú aðeins þá hafði ég dúxað í ensku á stúdentsprófi .
Í kjölfarið skipti ég yfir í ensku í Háskólanum og lauk BA-prófi í greininni .
Með náminu vann ég fulla vinnu á Alþýðublaðinu .
" Allt frá því að Eiður hóf störf á Alþýðublaðinu hefur hann unnið við það sem honum finnst skemmtilegt og segist alltaf hafa unnið með afbragðsfólki .
Honum þótti gaman að sinna starfi sínu sem fréttamaður á Ríkissjónvarpinu í ein tíu ár , um tíma starfi varafréttastjóra og þá minnist hann tímans sem hann starfaði sem umsjónarmaður þýðinga og talsetninga sem ákaflega skemmtilegs tímabils .
Eiður kunni vel við sig í stjórnmálum og naut þess að starfa sem sendiherra Íslands í Noregi auk fjölmargra annarra starfa á erlendri grundu ; í Færeyjum , Kanada og Kína .
Það er ekki skrýtið í ljósi starfsreynslu hans að hann hafi sterkar skoðanir á hlutverki RÚV sem og málfari í fjölmiðlum almennt .
En hann skrifar nú um eitt og annað og viðrar skoðanir á Fasbók eins og hann kallar Facebook .
Jafnt um flugvallarmál Reykjavíkurborgar sem og Áramótaskaupið .
Ef þú heitir ekki neitt - tala ég ekki við þig " Eftir að ég hætti að vinna fór ég að hafa meiri tíma og ég fylgist vel með , líkt og ég hef raunar alltaf gert .
Ég les dagblöðin , netmiðlana nokkrum sinnum á dag auk þess sem ég fylgist með fréttum og horfi á ýmsa þætti á norrænu stöðvunum , bresku , bandarísku og fleiri .
Ég skrifa oftast sex pistla á viku og þeir eru í nokkuð föstu formi .
Stundum er ég með tvo til þrjá pistla tilbúna fyrirfram , stundum einn og stundum engan .
En það hefur komið mér svolítið á óvart hve margir lesa pistlana .
Og þá er ótrúlega algengt að fólk sendi mér athugasemdir í tölvupósti .
Það kemur einnig fyrir að fólk hringi í mig og á mannamótum vindur sér að mér fólk sem ég hef aldrei hitt og þakkar mér skrifin .
Þeir eru greinilega mjög margir sem láta sig tungumálið varða og á meðan ég fæ þessa hvatningu held ég áfram .
" Fyrsta málfarspistil Eiðs má þó rekja meira en tuttugu ár aftur í tímann .
" Ég var á leið af fundi í Vesturlandskjördæmi , keyrandi að næturlagi , og var að hlusta á einhverja pilta sem voru að bulla í næturútvarpi .
Þeir töluðu um kött sem hafði dottið niður á svölurnar .
Þeir voru auðvitað að tala um svalirnar og ég man að ég var alveg rasandi yfir þessu og skrifaði stutta grein í kjölfarið í Morgunblaðið .
Jú , sennilega var þetta fyrsti málfarsmolinn .
Síðar fór ég að skrifa öðru hverju á Moggabloggið og var þar nokkuð lengi .
Ætli mér hafi ekki mislíkað svo eitthvað við Moggann , æ , ég man það nú ekki alveg , nenni ekki að muna svoleiðis , en ég stofnaði þá mína eigin heimasíðu , eidur.is .
DV bað mig svo um að fá að birta pistlana sem var mér að meinalausu .
Þegar Fasbókin kom til sögunnar birtust pistlarnir þar líka þannig að það eru nokkuð margir sem sjá skrifin .
Ég á þar fullt af svokölluðum vinum .
" Eiður hefur ekki frekar en aðrir farið varhluta af því að orðræða netsins getur hæglega breyst í villta vestrið .
" Ég móðgast nú ekki ef fólk kallar mig nöldrara eða segir þetta tuð , ég kippi mér ekkert upp við það .
Pólitík hefur þann kost að maður fær nokkuð harðan skráp .
Og ég loka yfirleitt ekki á fólk svo sem á Fasbók .
Ég held það hafi gerst tvisvar en það voru þá bara góðverk .
Einum sem gaf mér 10 í einkunn fyrir hroka og leiðindi ákvað ég að hlífa við skrifum mínum og slökkti á honum .
Það sama má segja um símtölin sem ég fæ .
Ég tala við alla sem hringja í mig en Pétur Guðfinnsson , fyrrverandi framkvæmdastjóri Sjónvarpsins og útvarpsstjóri , kenndi mér hins vegar gott ráð .
Hann hafði það fyrir sið þegar einhver hringdi í hann til að skammast út af sjónvarpinu að ef menn sögðu ekki til nafns – talaði maður ekki við þá .
Og ég hef fylgt þeirri línu ; Ef þú heitir ekki neitt – þá tala ég ekki við þig .
En ef fólk hringir , kynnir sig og er kurteist , þá er sjálfsagt að spjalla þótt ég geti verið ósammála viðkomandi .
" Það kemur ekki á óvart að Eiður lesi bókmenntirnar sínar á Kindle lesbretti og iPad sem hann kallar pödduna og hafi verið fljótur að tileinka sér samfélagsmiðla svo sem bloggið og Facebook .
Hann hefur alltaf átt í prýðilegu sambandi við tækninýjungar og var fyrstur þingmanna til að nota tölvu á skrifstofum Alþingis .
Þegar rafmagnsritvélin hans varð ónýt bað hann um að í stað þess að fjárfesta í nýrri fengi hann að kaupa tölvu sem kostaði þá það sama .
Heima átti hann Apple 2c tölvu og þekkti því undratólið .
" Menn voru nú ekki fljótir til , en féllust á þetta með því skilyrði að ég skrifaði skýrslu um hvernig mætti nýta þessa nýju ritvinnslutækni á þinginu .
Skömmu seinna keypti Alþingi tölvukerfi sem sprakk reyndar eftir ár og þá var farið yfir í IBM tölvur .
Bráðlega vildu allir þingmenn fá eigin tölvu til umráða enda þótti þetta rosalega flott .
Forgangsröðunin varð að vera einhver ; í hvaða röð þingmenn fengju gripinn , það varð hálfgert stöðutákn að hafa skjá á skrifborðinu en sú regla var höfð á að þeir sem hefðu ekki ritara , heldur skrifuðu allt sjálfir , ættu að vera í forgangi .
" Ýmislegt stendur Eiði nærri , bæði eftir að hafa starfað lengi hjá Ríkisútvarpinu og -sjónvarpinu , sem þingmaður og sendiherra .
" Já , ég skrifa um eitt og annað og þetta eru kannski stundum bara nokkrar málsgreinar , ekki langlokur .
" Enda er góð umræða ekki endilega spurning um að vera langorður og nefnir Eiður þar sem dæmi Alþingi .
" Alþingi hefur sett dálítið ofan vegna þess að menn hafa misst tökin á umræðunni .
Meðan norska þingið kláraði umræðuna um EES-samninginn á nokkrum dögum stóð umræðan hér á sínum tíma í margar vikur .
Þingið þyrfti að ákveða fyrirfram hvað á að verja miklum tíma í að ræða stór mál .
Hvort þingið ætli að taka 40 eða 10 klukkustundir í það og þá mætti skipta þeim tíma milli flokkanna eftir stærð þeirra .
Flokkur sem hefur 25 prósent þingmanna fengi þannig 25 prósent af tímanum .
Norska þingið gerir þetta – að ákveða fyrirfram hversu mikill tími fari í hvert mál .
Nú er stutt eftir af þinginu en samt eru á þriðja hundrað mál sem bíða afgreiðslu .
Það mun aldrei gerast neitt af viti meðan umræðan er svona óskipulögð.Þess vegna lenda góð mál í útideyfu .
" Það er ekki hægt að hitta Mola-Eið án þess að ræða hans hjartans mál , íslenska tungu .
Eiður segir að meðal áhyggjuefna hans þessa dagana sé svokölluð nefnifallssýki , sem honum þyki vera að sækja í sig veðrið .
Sögn sem stýrir þolfalli eða þágufalli er látin taka með sér nefnifall .
" Undirliggjandi vandinn í þessu er hræðsla við beygingar og það er eins og tilfinningin fyrir beygingum orða sé minni .
Það skiptir miklu máli að það sem fólk er að lesa , svo sem texti fjölmiðla , sé vandað .
Textinn sem maður skrifaði hér á árum áður var yfirfarinn áður en hann var settur fram , hvort sem var á Alþýðublaðinu eða í Ríkissjónvarpinu ..
Maður hefur svolítið á tilfinningunni að það vanti upp á þetta í dag , sérstaklega á vefmiðlunum og að þar sé hver blaðamaður nær alveg á eigin vegum og njóti lítillar leiðsagnar .
Auðvitað breytist íslensk tunga , hún er lifandi fyrirbæri .
Hún breytist af því að lífið breytist .
En okkur á ekki að vera sama um það hvernig hún breytist og við eigum að reyna að hafa hönd í bagga með því hvernig tungan þróast .
Þessar breytingar gera það að verkum að við þurfum alltaf að vera að búa til ný orð á öllum sviðum og nýyrðasmíði skiptir því afar miklu máli .
" Eiður er fyrrverandi aðalræðismaður Íslands í Færeyjum og nefnir að hann hafi haft einkar gaman af því að fylgjast með málverndarstarfi þar .
" Ágætur vinur minn og fræðimaður í færeyskri tungu , Jóhan Hendrik W. Poulsen , hefur smíðað mikið af nýyrðum .
Einhvern tímann kom ég að honum á skrifstofunni þar sem hann var að lesa Morgunblaðið .
Hann sagði við mig að hann væri á höttunum eftir nýjum orðum og þetta er það sem við eigum að vera að gera .
Færeyingar láta sér afar annt um sína tungu og hafa farið svipaðar leiðir í ýmsum nýyrðum og við .
Tölva heitir telda og þyrla heitir það sama hjá þeim og okkur , tyrla ..
Að sjálfsögðu þykir þeim svo ýmislegt mjög kyndugt í okkar máli á sama hátt og við hlæjum að orðum hjá þeim .
Mér þótti gaman að sjá í færeysku blaði fyrirsögnina " Venjarin sakkaður " sem þýddi " Þjálfarinn rekinn " .
Þess má geta að í Þórshöfn í Færeyjum var og er kannski enn verslun sem heitir Gellan .
Það er ekki fiskbúð heldur er þar seldur fatnaður fyrir konur .
Önnur verslun þar af sama tagi heitir Drósin .
Þeir eru góðir , Færeyingar ! " Engan þarf að undra að Eiður hafi sterkar skoðanir á dagskrárgerð og blaðamennsku .
Sérstaklega á sínum gamla vinnustað , Ríkissjónvarpinu .
Hann segir að þar sem stofnunin sé þjóðareign sé það réttur og hlutverk fólks að benda á það sem betur má fara í þeim höfuðstöðvum .
Hann hefur ekki farið leynt með vonbrigði sín með dagskrárgerð sjónvarpsins eins og lesendur hans hafa tekið eftir .
" Mér finnst stofnunin hafa brugðist .
Ég er mjög ánægður með efnið á Rás1 en sjónvarpið hefur mér fundist þróast út í að vera hálfgerð vídeóleiga og íþróttaefnið skipar fullstóran sess .
Það ætti að vera á sérstakri rás .
Meðan okkur eru sýndir rándýrir afþreyingarþættir svo sem Dans , dans , dans , vanrækir sjónvarpið að sýna okkur efni um sögu og samfélag .
Hvenær sáum við síðast innlenda leiksýningu eða tónleika , – sígilda tónlist ? Ég hef eins og ótalmargir aðgang að norrænu stöðvunum , þýskum og frönskum og þar sér maður allt aðrar áherslur .
Fræðsluþættir um sögu síðustu aldar eru daglegt brauð .
Erlenda fréttaskýringaþætti úr samtímanum sjáum við nær aldrei .
Ég hef áhyggjur af því að yngri kynslóðirnar á Íslandi viti ekkert hvað gerðist á liðinni öld eða í heiminum yfirleitt .
Viti til dæmis ekkert um þær hörmungar sem nasisminn , kommúnisminn og fasisminn leiddu yfir þjóðir .
" Eiður telur að það að taka aftur upp Útvarpsráð gæti verið til bóta .
" Útvarpsráð var hálfgert dagskrárráð og ég sæi fyrir mér að inn í það ráð gæti líka valist fólk héðan og þaðan úr þjóðfélaginu .
Mér finnst stundum eins og það sé ekkert hugsað út í hvaða aldurshópur það er sem situr fyrir framan sjónvarpið hverju sinni .
Fínar kvikmyndir eru oft settar á dagskrá klukkan hálftólf þegar talsverður hluti þjóðarinnar er farinn að sofa .
Mér finnst eins og strengurinn við þjóðina hafi slitnað .
Núverandi stjórn Ríkisútvarpsins hefur afskaplega lítið um dagskrána að segja og einn útvarpsstjóri , hversu góður sem hann er , getur aldrei stýrt svona stórri og fjölbreyttri menningarstofnun svo vel sé .
En ég þykist skynja það að núverandi stjórn Ríkisútvarpsins vilji breytingar en það er kannski hver að nöldra í sínu horni .
Ég nöldra í mínu horni og gagnrýni og ég veit að Ríkisútvarpið hefur mikið af fínu fólki í vinnu en það þarf að breyta ansi miklu .
En svo ég gleymi því ekki að hrósa þá er ég oftast ánægður með fréttatímana og Kastljósið auk þess sem ég hef gaman af Útsvari .
Öllu því sem gerir einhverjar kröfur til áhorfenda .
Einnig horfi ég á Kiljuna , Landann og Silfur Egils .
" Mola-Eiður viðurkennir þó að auðvitað hljóti að vera mikið efni í sjónvarpi sem höfði ekki til allra áhorfenda .
" Það kemur nú fyrir að maður heyrir eitthvað eins og " Pabbi ...
! " frá börnunum sem eru stundum ósammála því sem ég er að segja .
Nafni minn og dóttursonur sagðist til dæmis vera algerlega ósammála mér um Hraðfréttir .
" Eiður skrifaði fyrr á árinu pistil þar sem hann bað Kastljóssmenn í fullri vinsemd um að hætta að misbjóða áhorfendum með Hraðfréttahorninu .
" Ég fékk alveg að heyra það frá honum .
Börn og barnabörn eru ekkert feimin við að segja mér ef þeim finnst ég vera að gera einhverja gloríu .
" Að því sögðu má geta þess að Eiður lætur í ljós að hann telji góða fjölskyldu vera það sem gefi lífinu gildi en konuefninu sínu , Eygló Helgu Haraldsdóttur , kynntist hann 19 ára gamall og hafa þau verið saman síðan .
Þannig rættist ekki voðaleg stjörnuspá sem Eiður las í afmælisdagabók sem ungur drengur en hún varð honum talsvert áhyggjuefni þegar hann var krakki og unglingur .
Þar stóð að samskipti hans við hitt kynið myndu ekki ganga þrautalaust og því ylli skapgerðin .
Veit að ég er dómharður " Ég viðurkenni að ég er að eðlisfari svolítið óþolinmóður .
Ég vil láta hlutina ganga hratt og ég reyni að hafa ekki neitt hangandi yfir mér .
En kannski hef ég líka lært það af lífinu að vera ekki allt of fljótur að dæma fólk því ég veit að ég er dómharður .
Og ég hef reynt eftir því sem ég eldist að sitja á mér og hugsa ekki eftir stutt kynni : " Þetta er nú alveg ómögulegur maður .
" Það var eiginlega eitt ákveðið atvik , eða ákveðin reynsla , sem breytti þessu .
Ég var búinn að sitja sem þingfréttaritari í tvo vetur og hlusta á þingræður og þingmenn voru , eins og þeir eru , misáheyrilegir .
Þar var einn þingmaður sérstaklega sem mér fannst ekki áheyrilegur og bara heldur leiðinlegur þingmaður .
Ég var búinn að móta með mér þá skoðun að þetta væri sennilega óskemmtilegur maður almennt en þekkti hann samt ekki nokkurn skapaðan hlut .
Svo fór ég í blaðamannaferðalag og í ferðahópnum er þessi maður og skemmst er frá því að segja að skemmtilegri ferðafélaga hef ég varla haft .
Við urðum góðir kunningjar upp frá því og ég man að einhvern tímann var hann áheyrandi í þinginu og hlustaði á þegar ég flutti líklega lengstu þingræðu sem ég hef flutt um Ríkisútvarpið , en þá var verið að afnema einkarétt Ríkisútvarpsins .
Hann hældi mér mikið fyrir ræðuna og það þótti mér vænna um en flest annað sem sagt var við mig í þinginu .
Þetta var Þórarinn Þórarinsson , lengi ritstjóri Tímans , útvarpsráðsmaður og þingmaður .
" Þrátt fyrir að Eiður hafi látið af störfum er hann með margt á prjónunum .
Hann þarf að rjúka á Rótarýfund eftir viðtalið og einu sinni í mánuði hittir hann gamla félaga sína úr MR og einnig gamla vinnufélaga .
Klassísk tónlist á ríkan sess í hans lífi og hann sækir tónleika í Hörpu auk þess sem hann er í gönguhópi .
" Það kemur alltaf eitthvað sem fyllir dagana .
Og núna fann ég mér nýja fjöl , eftir að ég hætti að vinna , með molana og mér líður ágætlega með það .
En hversu lengi ég held áfram , það veit guð einn .
Ég geri engar áætlanir , meðan ég held heilsu og sæmilega fullu viti þá held ég þessu eitthvað áfram .
Ég tek hvern dag fyrir sig .
Nei , ég hef nú ekki hugsað mér að búa til pening úr molunum .
Mér finnast þetta vera dægurflugur og ekki eiga heima á bók .
En það er þá annarra að dæma um það .
" Brot af því besta Moli 1114 : " " Ég ætla að soga í mig the spirit of Breiðholt , " sagði Jón Gnarr , borgarstjóri í Reykjavík , við hlustendur í fréttum Ríkisútvarpsins ( 21.1.2013 ) .
Hversvegna talar borgarstjórinn ekki við okkur á íslensku ? Svo hoppaði hann út í sundlaug í öllum fötunum .
Erum við ekki að kvarta yfir því að erlendir ferðamenn fari ekki í sturtu áður en þeir gangi til laugar ? Hversvegna er verið að segja fólki að fara í sturtu , þegar borgarstjórinn hoppar í laugina í öllum fötum og kannski líka á skítugum skónum ? Ja , hérna .
" Moli 1106 : " " Ég lét þá fífla mig hvað eftir annað , " er haft eftir handboltamanni á visir.is ( 13.1.2013 ) .
Þetta er greinilega hið versta mál .
Sögnin að fífla þýðir nefnilega að fleka eða ginna til kynmaka .
Líklega átti maðurinn við að hann hefði verið hafður að fífli hvað eftir annað , en það er annar handleggur .
" Moli 1099 : , , Í fréttum Stöðvar tvö ( 2.01.2012 ) var sagt um flugskeytaárás á bensínstöð í Damaskus ( ekki da ´ Maskus , eins og sagt var með enskri áherslu ) að skotið hefði verið einu loftskeyti á stöðina .
Orðið loftskeyti hefur fasta merkingu í íslensku , það er ekki flugskeyti eða eldflaug .
Loftskeytastöðin á Melunum var til að mynda ekki vopnabúr , heldur fjarskiptastöð .
" Moli 1075 : " Fyrirsögn á visir.is ( 30.11.2012 ) : Útvarpsþættinum Harmageddon tímabundið vikið úr starfi .
Hvernig er hægt að víkja útvarpsþætti úr starfi ? Eru útvarpsþættir ráðnir til starfa ? Í fréttinni kemur fram að umsjónarmönum þáttarins hefur tímabundið verið vikið úr starfi .
" Moli 921 : " Frétt á mbl.is ( 30.5.2012 ) : Flytja þurfti reiðhjólamann á slysadeild Landspítala eftir að bifhjólamaður ók á hann við Víkurvegsbrú á Vesturlandsvegi á sjöunda tímanum í kvöld .
Orðið reiðhjólamaður var einnig notað í fyrirsögn fréttarinnar .
Hvað er að hinu hefðbundna orði hjólreiðamaður ? Um annað í fréttinni má sitthvað fleira segja ! Rétt er að geta þess að orðskrípinu reiðhjólamaður var seinna breytt í hjólreiðamaður .
En bifhjólamaðurinn lifði breytinguna af ! " 