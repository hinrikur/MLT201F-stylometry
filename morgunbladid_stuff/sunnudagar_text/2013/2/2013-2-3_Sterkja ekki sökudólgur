Finna má sterkju í fjölmörgum matvælum .
Hún er til að mynda í kjöt- og fiskmeti , gosdrykkjum , sælgæti , brauði og mjólkurvörum .
Að auki er hún gerð að olíu í matvælaiðnaði og notuð í fóður fyrir húsdýr .
Vinsældir sterkjunnar í matvælaframleiðslu má ekki síst rekja til þess hve ódýrt er að framleiða hana .
Sterkjan er að mestu leyti unnin úr maís og kartöflum .
Maíssterkjan er mestu leyti framleidd í Norður-Ameríku .
Af þeim sökum eru um 8 milljón ekrur kornakra í Bandaríkjunum einum .
Í Evrópu er mest framleitt af kartöflusterkju sem hefur svipaða eiginleika og maíssterkjan .
Sterkja til að þynna út matinn Guðjón Þorkelsson , sviðsstjóri og matvælafræðingur hjá MATÍS , segir sterkju notaða til að þynna út matvöru og gera hana ódýrari í framleiðslu .
" En það þarf ekki að vera slæmt .
Oft ert þú með mismunandi gæðaflokka á matvörum .
Þú ert t.a.m. með hreina kjötvöru sem er algjörlega hreint kjöt .
Svo ertu með farsvöru eins og vínarpylsu og kjötfars sem hefur frá fornu fari verið blandað með ýmsum efnum eins og vatni , salti og mjöli ( sterkju ) .
Segja má að þarna sé matvælaiðnaður að svara kröfu markaðarins um lægra verð , " segir Guðjón .
Hann segir næringargildi vara sem blandaðar eru með kartöflu- , eða maíssterkju ekki minna en það sé öðruvísi .
" Sterkja er kolvetni og er í raun orkugjafi , " segir Guðjón .
Tengsl sterkju og offitu Bandaríski matarskríbentinn Michael Pollan , sem vakið hefur heimsathygli fyrir bækur sínar um næringu , er í hópi þeirra sem gagnrýnt hafa notkun á sterkju í matvælum .
Telur hann að hún gegni lykilhlutverki í óhollu mataræði Bandaríkjamanna og annarra Vesturlandabúa .
Pollan telur að sökum þess hve maíssterkja sé ódýr í framleiðslu sé hún notuð í ríkum mæli í matvælaframleiðslu , sem aftur leiði til þess að vægi kolvetna verður meira í matvælum .
Kolvetni er hitaeiningaríkrara en t.a.m. prótein sem fyrirfinnst t.a.m. í hreinu kjöti eða fiski Telur Pollan að þetta sé meginástæða þess að Bandaríkjamenn neyti að meðaltali um 200 hitaeininga meira nú á dag en þeir gerðu árið 1970 .
" Ýmsir tæknilegir möguleikar gera það að verkum að hún hefur stuðlað að þróun skyndifæðu .
Hún er ekki sökudólgur yfirþyngdar þar sem hún er í sjálfu sér ekki óholl .
En kannski gerir hún það að verkum að fólk borðar meira af óhollum mat og sterkjan stuðli að því að það sé mögulegt , " segir Guðjón .
Best að velja trefjaríka fæðu Sterkja nefnist einnig mjölvi og er fjölsykra sem finna má í fjölda matvara .
Hana má finna í skyri , hakki , pylsum , farsi , brauði , skinku , svo eitthvað sé nefnt .
Sterkja er fjölsykra .
Fjölsykrur eru langar keðjur glúkósasameinda ( sykureiningar ) , en strásykur er samsettur úr tveimur glúkósasameindum .
Sterkja á , eins og kolvetni almennt , uppruna sinn í jurtaríkinu og hún er í kornmeti , ávöxtum og grænmeti .
Flestir næringarfræðingar segja sterkju því eðlilegan hluta af fjölbreyttu fæði og ekki er þörf á að útiloka hana úr fæðunni .
Það er samt æskilegast að velja matvæli sem jafnframt innihalda mikið magn trefja þar sem þær hafa áhrif á nýtingu næringarefna úr matnum .
Í sumum unnum matvælum er hins vegar lítið eftirstandandi nema sterkjan , sem veitir þá lítið annað en orku , líkt og sykurinn .
Þetta á til dæmis við um hvítt hveiti og franskbrauð .
Leiðrétting 10. febrúar vegna umfjöllunar um sterkju Engin aukaefni í vörum Bíóbús Í umfjöllun Sunnudagsblaðsins um sterkju í matvælum 3. febrúar síðastliðinn urðu þau leiðu mistök að mynd var birt sem sýndi vörur frá mjólkurframleiðandanum Bíóbúi .
Af samhenginu mátti skilja að sterkju væri bætt í vörur fyrirtækisins , en svo er ekki .
Hið rétta er að enga sterkju eða aukaefni er að finna í vörum frá Bíóbúi .
Beðist er velvirðingar á myndbirtingunni .
Þá var ranglega sagt að kolvetni væru hitaeiningaríkari en prótein .
Hið rétta er að hvert gramm af próteinum gefur okkur um það bil fjórar hitaeiningar líkt og kolvetni .
