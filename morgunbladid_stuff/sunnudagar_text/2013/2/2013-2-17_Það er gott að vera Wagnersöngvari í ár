Síðustu ár hefur Tómas Tómasson baritónsöngvari verið á ferðalagi frá einu óperuhúsi til annars , í Bandaríkjunum og í Evrópu , og hefur vegur hans farið vaxandi með hverju misserinu .
Í vetur söng hann í fyrsta skipti á La Scala í Mílanó , einu allra frægasta óperuhúsinu , í nýrri uppfærslu á Lohengrin eftir Richard Wagner .
Þar var hann einn aðalsöngvaranna í hlutverki Telramunds og deildi meðal annars sviðsljósinu með Jonas Kaufmann og René Pape sem margir telja helstu tenór- og bassasöngvara stóru óperusviðanna í dag .
Margir minnast stjörnutónleika Kaufmanns á Listahátíð hér fyrir tveimur árum .
Uppfærslan á Lohengrin var í fréttum víða um heim , fyrst vegna mótmæla ítalskra óperuunnenda sem töldu það óhæfu að hefja nýtt sýningartímabil með verki eftir þýska risann Wagner en ekki þann ítalska , Verdi , en í ár eru 200 ár frá fæðingu beggja .
Óánægjuöldurnar lægði þó eftir frumsýningu , því uppfærslan , sem sjálfur Daniel Barenboim , tónlistarstjóri hússins , stjórnaði , fékk frábæra dóma og Tómas alls staðar sinn skammt af lofinu .
Í Financial Times fékk uppfærslan fimm stjörnur og var fullyrt að á sviðinu hefðu verið heimsklassasöngvarar í öllum hlutverkum .
Túlkun Tómasar var sögð heillandi og tilfinningarík .
" Já , þetta gekk vel á Scala , " segir Tómas þar sem hann situr á heimili sínu í Berlín og býr sig undir mörg ferðalög og ný hlutverk á árinu .
" Það var mikil upplifun að syngja í þessu húsi .
Salurinn er algjör draumur og hljómburðurinn frábær .
" Tómas segir það satt sem kom fram í fréttum , að ekki hafi allir verið sáttir við þá ákvörðun að byrja tímabilið með þýskri óperu , þegar þar að auki væri að hefjast afmælisár hins ítalska Verdis " Það var svolítil fýla yfir þessu í Mílanó .
Þeim Verdi og Wagner urðu á þau skelfilegu mistök að fæðast sama árið , " segir hann og hlær .
" En bent var á að afmælisárið væri í raun ekki byrjað og að næsta tímabil hæfist með La traviata Verdis .
Annars er svo til ekkert flutt af óperum á þessu ári nema eftir Verdi og Wagner þannig að menn ættu ekki að hafa stórkostlegar áhyggjur af þessu .
" Tómas bætir við að mótmælin sýni ástríðuhitann í ítölskum tónlistarunnendum og að þeir séu skiljanlega stoltir af sínum manni .
" Svo finnst einhverjum þeirra að Barenboim sé of valdamikill í húsinu , sem er bara della .
En hann er skorinorður og snjall , mjög ákveðinn maður .
Það var mjög gott að vinna með honum .
Reynslan skín í gegnum hvert orð sem hann segir .
Það var sérstök upplifun að fylgjast með því hvernig æfingar Barenboims með hljómsveitinni gengu fyrir sig , hann var ótrúlega nákvæmur ; hann er fjölvitur og klár stjórnandi .
" – Gestir á Scala eru frægir fyrir að geta verið óvægnir og baula óspart ef þeim mislíkar .
" Já og ég viðurkenni að þótt það hafi ekki valdið taugatitringi , þá velti ég því fyrir mér á frumsýningunni hvort við fengjum einhver bú , eða ég sérstaklega þar sem þetta var nú mitt debút .
Nei , áhorfendur voru mjög fínir , móttökurnar voru feiknafínar .
Það var svolítið baulað á leikstjórann vegna uppfærslunnar , en það tilheyrir , " segir hann og hlær .
– Í skrifum um sýninguna er alls staðar sagt að eintómir stjörnusöngvarar hafi staðið á sviðinu .
" Þetta var framúrskarandi hópur og æðislegt að vinna með þeim .
Frábærlega gott fólk .
Andrúmsloftið var líka mjög gott á æfingum og sýningatímabilinu .
" Þetta er Wagnerárið ! Tómas hefur á undanförnum árum sungið allmörg hlutverk í óperum eftir Wagner enda segir hann það liggja vel fyrir sér .
Þegar hann er spurður hvað sé hans eftirlæti í verkum Wagners segist hann búast við því að þetta nýhafna ár eigi eftir að verða eftirminnilegt í heild sinni .
" Þetta er Wagnerárið ! Það er gott að vera Wagnersöngvari í ár , allir eru að setja upp Wagner og Verdi , þá prúðu drengi , " segir hann og hlær djúpum hlátri .
" Næsta Wagnerrulla verður í Hollendingnum fljúgandi , en hann hef ég sungið í uppfærslum í Brussel og Barcelona og náð góðum tökum á því .
Ég á líka eftir að syngja Wotan í Rínargullinu í Oviedo á Spáni og Wanderer í Siegfried í Genf .
Ég hef ekki sungið Wotan áður en hef verið að æfa rulluna og hún steinliggur finnst mér .
Þetta eru orðnar nokkuð margar Wagnerrullur sem ég hef á takteinum .
" Eins og heyra má hefur Tómas verið fastagestur í mörgum og ólíkum óperuhúsum á liðnum árum og einhver ný bætast árlega á listann .
Betri og betri rullur Fyrst þegar ég hitti Tómas sem blaðamaður var hann 24 ára gamall bassasöngvari að þreyta frumraun sína í Íslensku óperunni sem Sparafucile í Rigoletto um áramótin 1990-91 .
Hvers vegna skipti hann síðar " upp " í baritón ? " Röddin breyttist .
Já , Sparafucile var mitt fyrsta hlutverk í Íslensku óperunni .
Ég hafði aðeins verið í söngnámi í eitt ár en var kominn í kór Óperunnar og þegar æfingar voru að hefjast á Rigoletto kom í ljos að Guðjón Óskarsson , sem átti að syngja bassahlutverkið , átti erfitt með að losa sig þar sem hann var að syngja í Osló .
Þá bað Garðar Cortes óperustjóri mig að læra hlutverkið til að syngja á æfingum .
Þegar á leið æfingaferlið kom Garðar aftur til mín og sagði að til þess gæti komið að ég yrði að syngja eina sýningu .
Væri það í lagi ? Já , endilega , sagði ég .
En svo endaði með því að ég söng 18 af 23 sýningum .
" Tómas líkir því við að láta henda sér í djúpu laugina að debútera aðeins 24 ára í þessu krefjandi hlutverki , nýbyrjaður í söngnámi .
" Elísabet kennari minn hafði ekkert á móti því að ég reyndi mig í þessu , en sagði að ég ætti mögulega eftir að enda á að syngja hlutverk Rigolettos , sem er baritón , frekar en Sparafucile .
Hún taldi alltaf að röddin færi upp .
" Eftir þetta söng Tómas Sarastro í Töfraflautunni í Íslensku óperunni áður en hann útskrifaðist árið 1993 .
" Það ýtti mér í bassagírinn .
Sarastro er miklu dýpri en Sparafucile .
Ég held það hafi verið þvermóðska í mér að vilja frekar vera bassi en baritón á þessum tíma og ég hélt mér við það , " segir Tómas sem hélt til framhaldsnáms við Royal College í London og þaðan beint í atvinnumennsku sem bassasöngvari .
" En smátt og smátt varð háa raddsviðið betra hjá mér og ég fór að voga mér að syngja hinar og þessar baritónaríur , áttaði mig á því að það var í raun þægilegra fyrir röddina en sumar bassarullurnar .
" Hann segist hafa sungið sína síðustu alvörubassarullu á sviði árið 2006 .
" Eitt af síðustu bassahlutverkunum var í Il trovatore í Covent Garden .
Á markaðinum er dvd-diskur af sýningu sem margir þekkja .
Það var sérkenileg upplifun því þar sem við Dimitri Hvorostovskí vorum saman á sviðinu , ég að syngja Fernando og hann greifann , heyrði ég svo vel að við vorum nokkurn veginn með sömu raddgerð .
Það sannfærði mig endanlega um að það væri rétt að skipta .
Síðan 2007 hef ég bara sungið bassbaritón- eða hetjubaritónrullur .
" – Ertu þá ekki alltaf að læra ný hlutverk ? " Já , en það er nú eitthvað í mér sem gerir það að verkum að ég á auðvelt með að læra nú hlutverk .
Það kemur sér vel .
" – Og má ekki segja að ferill þinn sé á sífelldri uppleið ? " Það gengur vel , jú jú .
Ég syng alltaf betri og betri rullur .
Sem betur fer vill fólk ráða mig aftur og meðan það gengur er ég bjartsýnn .
" Hin hliðin á farsælum söngferli er að þetta er ferðatöskulíf .
" Ég finn að eftir mikið flakk langar mig orðið að vera meira heima , " segir hann .
" Í tvö ár í byrjun ferilsins var ég á lausum-föstum samningi í Kaupmannahöfn en síðan hef ég ekki verið fastráðinn neins staðar .
Ég er smátt og smátt að komast á þá skoðun að það væri ekki slæmt að festa mig að hluta til við eitt hús .
Ég verð ekkert yngri og flakkið verður sífellt meira lýjandi .
Þegar maður er lausráðinn söngvari er erfitt að eiga heimili .
Það er afskaplega þægileg tilfinning að koma inn í íbúð þar sem eru manns eigin hlutir , blómin manns og bækurnar , og þurfa ekki að sofa í rúmfötum sem einhver annar hefur keypt .
" Eitt af kreppubörnunum Tómas hefur sterkar taugar til Íslensku óperunnar .
Síðast söng hann hér haustið 2008 og í vetur stóð til að hann kæmi að syngja í Il trovatore en veikindi komu í veg fyrir það .
" Ég vil endilega geta sungið í Hörpu .
Allir sem ég tala við og hafa sungið þar segja salinn frábæran , " segir hann .
" Fyrsta óperusýning sem ég sá var í gömlu óperunni við Ingólfsstræti .
Það var Aida og húsið var gjörsamlega fullt af söngvurum ! Það var magnað að ráðast í að setja þetta svakalega stykki upp í þessu pínulitla húsi – það var eitt af því sem varð til þess að ég varð óperusöngvari .
En það er ekki sjálfgefið að óperu sé haldið úti á Íslandi .
Ópera þrífst að hluta á miðasölu en þetta er annars svo dýrt form að það er ekki möguleiki að miðasalan geti borgað allan reikninginn .
Öll óperuhús byggja reksturinn á því að annaðhvort leggi einkaaðilar fé í uppsetningarnar , eins og í Bandaríkjunum , eða ríkið , eins og í Evrópu .
Húsin lifa ekki nema þessi framlög séu góð .
Ég er meira en til í að koma heim að syngja og ekki væri verra ef það væri ein af þessum góðu Wagnerrullum .
" Tómas segist síðast hafa sungið hér heima í hruninu , haustið 2008 , og hann er brenndur af atburðum þess tíma eins og svo margir .
" Ég var að syngja í Cavalleria Rusticana og I Pagliacci og á meðan hrundi allt .
Á þessu tímabili þurfti ég að fljúga til Düsseldorf milli sýninganna vegna uppsetningar sem ég var í þar .
Óperureikningurinn í Landsbankanum var frosinn og ég fékk ekkert greitt fyrr en löngu seinna ; allt þetta vesen setti mig hressilega á hausinn .
Ég er eitt af kreppubörnunum , " segir söngvarinn .
En gerir hann eitthvað af því að syngja á tónleikum þessi misserin ; fer allur tíminn í óperuna ? " Ég hef ekkert náð að syngja á tónleikum en er farið að dauðlanga til þess .
Víkingur Heiðar Ólafsson er fluttur hingað til Berlínar og við höfum hist nokkrum sinnum .
Ég væri vel til í að setja saman fínt prógramm með honum , enda er hann eldklár og flinkur píanisti .
Þegar ég er á flakki gengur það vitaskuld ekki en það kemur að því að við finnum okkur tíma og músiserum saman .
Þá væri gaman að koma heim og halda tónleika , " segir Tómas .
