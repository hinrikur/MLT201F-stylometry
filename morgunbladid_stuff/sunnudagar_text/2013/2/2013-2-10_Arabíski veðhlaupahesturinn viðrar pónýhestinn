Rétt eftir áramótin endurheimti ég vinkonu mína eftir nokkurra ára Bandaríkjaútlegð .
Þó að það sé auðvelt að vera í sambandi við fólk úti um allan heim með nútímatækni jafnast ekkert á við að sitja augliti til auglitis .
Okkar fyrsta verk eftir heimkomuna var að halda aðalfund þar sem farið var yfir málefni líðandi stundar og í leiðinni var farið yfir gömul skjöl og kveikt í þeim .
Á aðalfundinum var minning J.R .
Ewing heiðruð og af því tilefni var boðið upp á hressandi drykki til að létta fundarstörfin .
Jákvæðnin og gleðin var við völd sem gerði það að verkum að þegar New York-gellan vinkona mín stakk upp á því að við tvær myndum stofna skokkklúbb fékk hún að sjálfsögðu jákvætt svar .
Daginn eftir vaknaði ég til að fara í vinnuna , svolítið lúin eins og getur gerst þegar taktar J.R .
Ewing eru leiknir eftir í miðri viku .
Seinni partinn hringdi síminn og ég var spurð að því hvort ég væri komin í hlaupafötin því fyrsti fundur skokkklúbbsins væri framundan .
Ég svitnaði bara við tilhugsunina því nú kemur játning : ég fór nánast óhreyfð í gegnum 2012 ef pappakassaburður í 10 cm hælum , hlaup á eftir óhlýðnum 3 og 6 ára drengjum og stöku túrar með ryksugu yfir 230 fm flöt eru frátaldir .
Það að vinkona mín skyldi velja mig með sér í skokkklúbb sýnir dálítið hvar hún er stödd í lífinu því það að draga mig með sér kemur frekar vel út fyrir hana .
Hún er eins og arabískur veðhlaupahestur á meðan ég er svona meira eins og lítill bleikur pónýhestur .
Á fundum skokkklúbbsins dregur arabíski hesturinn pónýhestinn á eftir sér og þarf sá síðarnefndi að hafa sig allan við ef hann á ekki að dragast aftur úr .
Fljótlega komst ég að því að staðalbúnaður tveggja barna móðurinnar í 108 fyrir útihlaup var alls ekki í takt við hlaupabúning hinnar nýheimfluttu New York-drottningar .
Meðan hún skartar samstæðum íþróttafötum og er alltaf í nýju dressi í hvert skipti er ég svona meira eins og Ingjaldsfíflið með lopahúfu og í allt of litlum hlaupajakka ( hann passaði einu sinni ! ! ! ) .
Ég veit vel að þið lesendur trúið þessu náttúrlega ekki , en svona getur raunveruleikinn verið súr .
Ég ætla samt að bæta úr þessu því það er betra að vera í réttum búnaði því maður hægir svo ógurlega á sér þegar maður er alltaf að laga sig , toga bolinn niður fyrir rass og svona , á hlaupum .
Hlaup eru ekki tískusýning en það skiptir máli að manni líði vel á þeim og þá kemur réttur búnaður eins og himnasending .
Hlaup hreinsa hugann og styrkja hjartað .
Ef markmiðið er að verða einhvern tímann 100 ára og halda uppi stuðinu á Hrafnistu-barnum þá þýðir ekkert að sitja bara í sófanum ...
martamaria@mbl.is 