Faðir minn var sjálfstæðismaður allt frá þroskaárum og allan sinn feril sem gerandi á vinnumarkaði .
Hann var með öðrum orðum blár á litinn í pólitíkinni .
Móðurvængurinn var á hinn bóginn vel rauður þótt hún móðir mín væri til alls vís í kosningum , ánægð með Eystein og síðan Kvennaframboðið sem vildi velta valdastólunum .
Ég varð mömmustrákur í pólitík .
En þegar ég hugsa til baka þá sannfærist ég alltaf betur og betur um það að pólitískur litur á mönnum segir ekki allt um þá .
Fjarri því ! Þannig var faðir minn ekki aðeins víðsýnn heldur einnig mjög róttækur maður .
Tilbúinn að breyta , alltaf reiðubúinn að hugsa allt upp á nýtt , fannst endurmat nauðsynlegt , alltaf .
Hugurinn yrði ævinlega að vera opinn .
Þegar öllu er á botninn hvolft , vorum við , ég og hann faðir minn , sammála um grundvallarefni .
Ég held mér sé óhætt að fullyrða að við vorum að segja svipaða hluti , hann um miðbik tuttugustu aldarinnar og upp úr henni miðri , og núna ég á öðrum áratug hinnar tuttugustu og fyrstu aldar .
Hann blár en ég rauður .
En hvað hefur breyst ? Gæti verið að Sjálfstæðisflokkurinn sé annar en hann var upp úr miðri síðustu öld ? Ekki ætla ég þó að gera lítið úr stjórnmálaátökum liðinnar aldar , þegar sósíalistar og aðrir á vinstri væng stjórnmálanna vildu útrýma heilsuspillandi húsnæði , bæta réttindi launafólks , styrkja almannatryggingar og efla heilbrigðisþjónustu og velferð fyrir alla , í miklu ríkari mæli og hraðar en hægri vængurinn var tilbúinn til að gera .
Stundum leiddi baráttan til harðvítugra verkfallsátaka .
En – og þetta er stóra en-ið : Á þessum tíma vildu allir , líka sjálfstæðismenn , bæði Gunnar og Geir , að velferðarþjónustan væri fyrir alla og að við ættum að fjármagna hana með skattfé en ekki borga okkur inn á velferðarstofnanir upp úr eigin vasa .
Fyrst og fremst stóð slagurinn um það hve hratt við ættum að nálgast þetta mark ; hve mikið við værum tilbúin að borga í skatta til að ná þessu takmarki .
Íhaldið reis undir uppnefni sínu og var íhaldssamt .
Sósíalistar vildu fara hratt í sakirnar .
Í þeirra huga þoldu mannréttindi og jöfnuður enga bið .
En um þá grunnhugsun að velferðarþjónustan ætti að vera öllum opin var ekki deilt .
Þarna varð til samhljómur .
En er svo enn ? Ríkir þjóðarsátt um grundvöll velferðarkerfisins ; að það skuli öllum aðgengilegt án endurgjalds og þar með án þeirrar mismununar sem gjaldtöku fylgir ? Ég þykist vita að Sjálfstæðisflokkurinn og hægri menn almennt vilji hafa öflugt heilbrigðs- og menntakerfi .
Um það efast ég ekki .
En þeir vilja samt ekki borga fyrir það með sköttum .
Fátt annað kemst að í málflutningi þeirra þessa dagana en að býsnast yfir skattbyrðunum .
En ef menn vilja ekki borga skatta , þá er bara ein leið eftir til að fjármagna öfluga velferðarþjónustu .
Að láta borga við innganginn á Landspítalanum : Meiri sjúklingagjöld ( hélt sannast sagna að nóg væri komið af slíku ! ) .
Með öðrum orðum , í stað þess að borga í heilbrigðiskerfið á meðan við erum heilbrigð og aflögufær með sköttum okkar , þá verður ekki annað séð en að Sjálfstæðisflokkurinn vilji að við bíðum eftir því að við verðum veik .
Þá skuli rukkað ! Göfugt ? Varla .
Réttlátt ? Nei , tvímælalaust ekki , enda ávísun á meiri mismunun í samfélaginu .
Sama með skólagjöld .
Í stað þess að borga fyrir menntun samfélagsins með almennum sköttum , yrði barnafólkið að greiða beint fyrir menntun barna sinna , nokkuð sem sjálfstæðismaðurinn hann pabbi minn hefði aldrei samþykkt .
Set þetta fram til umhugsunar með helgarkaffinu .
Ögmundur Jónasson ogmundur@althingi.is 