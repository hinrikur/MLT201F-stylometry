Núna þegar febrúarmánuður er liðlega hálfnaður má fullyrða að keppni um meistaratitilinn sé lokið í Englandi , Þýskalandi og á Spáni og línur teknar að skýrast í Frakklandi og á Ítalíu enda þótt ekki séu öll kurl komin til grafar .
Þetta er auðvitað ánægjulegt fyrir áhangendur félaganna sem eru að rölta í höfn með bikarinn í hverju landi fyrir sig en drepleiðinlegt fyrir keppnisfólk sem ann spennu og taugastríði .
Allra best er að úrslitin ráðist ekki fyrr en í uppbótartíma í lokaumferð mótsins , líkt og í Englandi í fyrra þegar Manchester City rak nefbroddinn fram fyrir nágranna sína , United .
Allt útlit var fyrir annað einvígi á þessum vetri , grannarnir hleyptu árla móts á æðisgengið skeið og skildu önnur lið eftir í reykmekki .
Nú eftir áramótin mæddust City-menn hins vegar ógurlega og United er nú aðeins fölur depill í fjarska .
Tólf stiga forskot láta þeir Fergusynir aldrei af hendi í síðustu tólf umferðunum .
Fyrr gerir Framsóknarflokkurinn líklega aðild að Evrópusambandinu að baráttumáli í alþingiskosningunum hér heima .
Það var þó mót framan af vetri í Englandi , annað en á Spáni .
Meistarar Real Madrid hóstuðu og hikstuðu þegar á fyrstu metrunum með þeim afleiðingum að mótið hefur verið lítil og sæt lautarferð í skógi fyrir ofurmennin í Barcelona .
Atletico Madrid spriklaði að vísu aðeins framan af en allir vita að þeim ágætu mönnum er ekki ætlað að vinna meistaratitilinn .
Þeir eru miklu frekar ígildi héra á frjálsíþróttamótum þegar setja á heimsmet í hlaupum í millivegalengd .
Sumsé aðeins með til að halda uppi hraðanum .
Barcelona hefur tólf stiga forskot á toppnum þegar fimmtán umferðum er ólokið .
Fimmtán stiga forskot Bæjara Enn breiðari gjá hefur myndast í Þýskalandi , þar sem Bayern München situr makindalega á toppi Búndeslígunnar , fimmtán stigum ofar en Borussia Dortmund .
Þar eru þrettán umferðir óleiknar .
Það sem gerir þessa stöðu ennþá athyglisverðari er að liðin sem helst hafa úr lestinni , Manchester City , Real Madrid og Dortmund , eru öll ríkjandi meistarar í sínum deildum .
Það er eins og sú staðreynd hafi æst meistaraefnin nú upp úr öllu valdi .
Þau láta eins og óþægir krakkar sem vilja fá dótið sitt til baka .
Barcelona hefur hlotið 90% mögulegra stiga til þessa í vetur , Bayern München 86% og Manchester United 83% .
Fyrir smekk sumra eru það of miklir yfirburðir ! Boltinn Orri Páll Ormarsson orri@mbl.is " Við erum reyndir en maður má aldrei verða værukær .
Við verðum að leika vel áfram , maður veit aldrei hvað getur gerst .
" Ryan Giggs , leikmaður Manchester United .
Engin spenna , svolítil og mikil Sautján stig mest Vaktaskipti gætu mögulega átt eftir að verða á toppnum á Ítalíu og í Frakklandi en alls ekki í Belgíu og Skotlandi .
Hollenska deildin er ljósið í myrkrinu fyrir spennufíklana .
Þegar fjórtán umferðir eru eftir á Ítalíu hefur Juventus fimm stiga forskot á Napoli .
Önnur lið koma varla til með að blanda sér í þá baráttu , Lazio er ellefu stigum á eftir " gömlu frúnni " og Mílanóliðin , Inter og AC , tólf og fjórtán .
Hér er leik fráleitt lokið en stærstu tíðindin líklega þau að hvorugt Mílanóliðanna hafi blandað sér í baráttuna .
Flestir veðja á Juventus , sem á titil að verja , en Napoli hefur ekki unnið deildina síðan Diego Armando Maradona lék með liðinu 1990 .
Í Frakklandi munar sex stigum á tveimur efstu liðunum og enda þótt það séu smámunir samanborið við England , Spán og Þýskaland þykir einsýnt í hvað stefnir .
Milljarðalið Paris St .
Germain hefur verið að ná vopnum sínum og sparkfræðingum þykja meiri líkur en minni á því að bilið niður í Lyon eigi eftir að breikka fram á vorið frekar en hitt .
Óttast einokun á næstu árum Mögulega gæti Meistaradeild Evrópu sett strik í reikninginn en eins og dæmin sanna vinnur gott gengi þar alveg eins með liðum í heimalandinu eins og hitt .
Í ljósi fjármagnsins sem Parísingar hafa úr að spila óttast ýmsir að langt geti orðið þangað til önnur félög komist að titlinum í Frakklandi .
Sé horft til smærri deilda er mesta spennan farin úr belgísku deildinni , Anderlecht komið með átta stig umfram Zulte-Waregem .
Þeir síðarnefndu geta þó huggað sig við það að nafnið er kjarnmikið og gott , ég meina Sportvereniging Zulte-Waregem .
Skoska úrvalsdeildin var fyrirsjáanleg meðan Rangers og Celtic voru þar bæði en eftir að fyrrnefnda félagið spilaði fjárhagslega rassinn úr buxunum er hún auðvitað í besta falli grín .
Celtic hefur þó ekki " nema " sautján stiga forystu á Inverness Caledonian Thistle .
Þar á bæ geta menn að sama skapi yljað sér við nafnið .
Fyrir þá sem langar að fylgjast með spennandi endaspretti í Evrópuboltanum er Holland hálmstráið .
Þar getur ennþá allt gerst , alla vega fjögur lið orðið meistari .
PSV Eindhoven hefur að vísu þriggja stiga forskot á Ajax og Feyenoord en það getur verið fljótt að fara .
Þar fyrir neðan lúrir FC Twente , fjórum stigum á eftir toppliðunum .
Svona eiga deildir að vera ! 