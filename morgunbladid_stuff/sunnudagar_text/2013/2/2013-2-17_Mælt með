1 Hljómsveitin Ylja kemur fram á tónleikum á Malarkaffi á Drangsnesi á laugardagskvöld og hefjast þeir klukkan 21.30 .
Tónleikarnir eru á dagskrá tónleikaraðarinnar Malarinnar og að vanda mun Borko byrja , með nýrri og gamalli tónlist .
2 Óhætt er að mæla með dýrustu kvikmynd frænda okkar Norðmanna til þessa , Kon Tiki , sem fjallar um ævintýraferð Thors Heyerdahls á fleka um Kyrrahafið árið 1947 .
Myndin er sýnd í Smárabíói .
3 Unnendur Ljótu hálfvitanna ættu að skunda á Cafe Rosenberg á laugardagskvöldið , því hljómsveitin hefur þar tónleikaár sitt með hálfvitagangi .
Hljómsveitin vinnur um þessar mundir að efni fyrir nýja plötu og hefur meðal annars dvalið í einangrunarstöð á landsbyggðinni við lagasmíðar .
Semsagt : von á góðu ...
4 Edduverðlaunin verða afhent í Eldborgarsal Hörpu á laugardagskvöldið .
Þeir sem ekki er boðið geta fylgst með heima , þegar leikarar , sjónvarpsfólk og kvikmyndagerðarmenn fá styttur og þakka fyrir sig , því hátíðin er í opinni dagskrá á Stöð 2 .
Alls verða 24 styttur afhentar .
5 Sýningarstjórinn Klara Þórhallsdóttir verður á sunnudag klukkan 15 með leiðsögn um sýningu Bjarkar Viggósdóttur , Aðdráttarafl – hringlaga hreyfing , í menningarmiðstöðinni Hafnarborg í Hafnarfirði .
