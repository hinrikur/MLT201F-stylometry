Stjórnmálamenn hafa fremur illt orð á sér og fer ekki eftir löndum eða álfum .
Sú staðreynd hefur ekki endilega neitt með sanngirni að gera .
Tilræði toppar fyrir suma Stundum hækka þó hlutabréfin í þeim þegar þeir eru allir og þá ekki síst ef þeir fara vofeiflega úr heimi .
En auðvitað er ekki loku fyrir það skotið að nokkur hópur stjórnmálamanna njóti aðdáunar og virðingar um ár og síð án þess að fá það forskot sem vel heppnað banatilræði kann að veita öðrum inn í söguna .
Þannig má ætla að Abraham Lincoln hefði hafist hátt á stall án hins ömurlega atbeina Boots leikara og eins hefði Júlíus Ceasar komist áfram í sögu án rýtingsstungu Brutusar og samsærisbræðra hans .
Er hann þó fjarri því að hafa verið eins farsæll og frændi hans , Águstus sem sofnaði frá sínum keisaradómi þegar þar að kom .
Hin sagnfræðilega upphafning er á hinn bóginn ekki eins örugg í tilviki Johns Kennedys , Olavs Palmes og frú Gandhi .
Öll hafa sennilega hlotið meiri fyrirferð í sögunni og jákvæðari umsögn vegna þess hvernig endapunkturinn var settur á stjórnmálastarfsemi þeirra .
Nokkrum sinnum var reynt að drepa Adolf Hitler og hefði mátt vera oftar , en ólíklegt er að einu sinni vel heppnað tilræði hefði breytt í neinu stöðu hans á þeirri hillu helvítis sem hann húkir á í heimssögunni .
Breskt banatilræði Af hinum 53 forsætisráðherrum Breta var aðeins einum sýnt banatilræði sem tókst .
Og þrátt fyrir þá einstöku stöðu telst forsætisráðherrann sem í hlut átti vera einn af hinum gleymdu forsætisráðherrum , en er þó þeirri stétt gert mjög hátt undir höfði í sögu Breta .
Fæstir hafa nokkru sinni heyrt hann nefndan .
Spencer Perceval hafði verið fjármálaráðherra í tvö ár áður en hann varð forsætisráðherra og hlotið mikið hrós fyrir störf sín í því embætti .
Perceval virðist hafa verið ágætismaður , jafnvel óvenjulegt góðmenni , vinnusamur mjög , örlátur á sitt fé til fátæklinga og var hann þó fjarri því að teljast fjáður , eins og fyrri tíðar forsætisráðherrar Breta voru margir .
Vinnusemi og trúrækni voru megineinkenni á heimilislífinu í Downingstræti 10 í þessari forsætisráðherratíð .
Á hverjum sunnudegi töltu þau hjónin , Katarína , hin elskaða og fallega eiginkona , og forsætisráðherrann , með börnin sín tólf í halarófu , " öll nýþvegin í framan og með hár alúðlega greitt " til kirkju heilagrar Margrétar í Westminster .
En hinn 11. maí 1812 beið John Bellingham í anddyri þinghúsins .
Þegar forsætisráðherrann , sem var seinn fyrir , hafði afhent frakka sinn og staf hraðaði hann sér inn í anddyrið þar sem var margt manna .
Bellingham miðaði byssu sinni hiklaust að brjósti ráðherrans og skaut einu skoti .
Spencer Perceval lést samstundis .
Það sem Runeberg orti um annan átti við þarna : " En undan brjósti blóði hans öll brúin lauguð var ; hann hafði skot í hjartastað , og hvergi nema þar .
" Einum hampað , en hópnum stóra ekki Iðulega er um það rætt að mönnum sé gert hærra undir höfði í sögunni en málefnum , hermennsku fremur en hugmyndum og fáum sé iðulega hampað mjög á kostnað fjöldans .
Óneitanlega er meira en lítið til í slíkum fullyrðingum .
En það er ekki auðvelt við að fást .
Þeir Churchill og Roosevelt ( Truman ) eru kynntir til sögu mannkyns ( stundum í félagsskap Stalíns ) sem sigurvegarar í mesta stríði sem mannkynið hefur háð fram til þessa og hafa menn þó lengi " flogist á " eins og skáldið nefndi hetjuljómuð átök sögualdar hér á norðurslóðum .
En það fórust milljónir ungra manna til að tryggja þann árangur " sigurvegaranna " .
Grafabreiðurnar eru það eina sem heldur minningu þeirra á lofti .
Það er að segja þeirra sem ekki hurfu með öllu .
Og í liði þeirra sem töpuðu voru ekki færri ungir menn sem börðust ekki síður hetjulega og færðu oftar en ekki hina endanlegu fórn .
Enginn þeirra hafði beðið um þetta stríð .
Og sumar fórnirnar voru óþarfar , færðar fyrir glannaskap eða mistök " sigurvegaranna " eða þeirra sem létu loks í minni pokann eða herforingja beggja , sem voru utan skotfæris allan þann tíma sem stríðið stóð .
En hvað sem slíkum sannindum líður er ekki kostur á að taka sagnfræðilega lýsingu mikið öðrum tökum .
Enda er eftirspurn lesenda oftast bundin einstaklingum , og persónulegum ákvörðunum .
Óviljugir leiðtogar Stjórnmálamenn eru eins og aðrir meðvitaðir um þá ósanngirni sem tengist persónugervingu ákvarðana , frægðar og fordæmingar .
Meðal annars þess vegna er algengt , eins og áður hefur verið nefnt í bréfi , að metnaðarfullir einstaklingar í þeim hópi vilji helst láta líta svo út að þeir séu dregnir nauðugir með töngum til forystu og upphefðar .
Jafnvel vandaðir stjórnmálamenn hafa ítrekað tekið fram að persónulegur metnaður þeirra sjálfra hafi aldrei haft neitt með það að gera að þeir hafi hlotið völd , ábyrgð eða hefðarsæti .
En þetta er óþarfur tepruháttur .
Stundum er það svo að persónan , maðurinn sem valinn er skiptir mestu máli í þeirri andrá , en ekki málstaðurinn .
Ef góð sátt ríkir í stjórnmálaflokki um hver málstaðurinn er og sérstaklega áhersluefni þeirrar tíðar og ekki veruleg átök um slíka þætti , þá skiptir flokk eða hreyfingu mestu máli á því augnabliki að finna rétta fólkið til forystu .
Léleg forysta eða framvarðarsveit er góðum málstað eins og hvert annað helsi .
Skynji einstaklingur , eða hópur í kringum hann , að sá kunni að hafa þá hæfileika sem flokki eða þjóðfélagi séu gagnlegastir á því augnabliki er ekkert á móti því að halda slíku á lofti .
Leitum skýringa annars staðar Tökum dæmi af fótbolta .
Þar eru meginmarkmiðin skýr .
Menn vilja vinna leik , og svo leik eftir leik , safna stigum og hampa að lokum bikar .
Um þessi markmið er ekki neinn ágreiningur innan félagsliðs .
Og þá þarf að finna réttu mennina .
Röskan þjálfara .
Þann sem getur varið mark betur en aðrir .
Þá sem geta staðið sig í vörn .
Þá sem geta gefið frá sér bolta á réttu augnabliki og þá sem geta potað bolta í net af meiri lipurð en aðrir menn .
Það eru þessi lögmál sem hafa orðið til þess að þeir Ronaldo og Messí fá , hvor fyrir sig , mun hærri laun en Jóhanna Sigurðardóttir , sem sumir telja eðlilegt að launakerfi jarðarinnar sé miðað við .
Þeir tveir eru með himinhá laun og samt heyrist ekkert um að kvartað sé yfir því hve tryllingslega há launin séu .
Launin þeirra miðast annars vegar við árangur og hins vegar við eftirspurn og framboð .
Og á þann kvarða horft verður því ekki á móti mælt að laun Jóhönnu Sigurðardóttur eru svimandi há .
Nýr formaður , fornfálegt far Árni Páll Árnason tilkynnti í vikunni að hann hefði ákveðið , eftir nokkra umhugsun , að ekki væru efni til þess að Jóhönnu yrði ýtt út úr ríkisstjórn fyrir sig .
Nýr formaður í flokki á ekki að byrja feril sinn með slíkum látalátum .
Í sigurvímunni hafði Árna orðið á að tilkynna að hann væri að yfirfara hver aðkoma sín að ríkisstjórninni yrði .
Þegar gleðin rjátlaðist af honum hafði honum verið sagt að hann réði engu um þetta , enn sem komið væri .
Og þá átti hann bara að kannast við það .
Jóhanna vildi ekki víkja og síst fyrir Árna Páli .
Skrifi hún ekki upp á afsagnarblaðið sjálf skiptir engu hvar Árni párar .
Steingrímur J. vill ekki heldur hressa upp á laskaða Samfylkingu á sinn kostnað .
Hann hefur nóg með að leitast við að lappa upp á sig .
En það er annað sem þó skiptir mestu .
Enn sem komið er hefur Árni ekki sýnt að hann hafi upp á nokkuð nýtt að bjóða .
Flokkurinn hans skal áfram vera einsmálsflokkur , með Brussel sem allra meina bót .
Tilþrif hans sjálfs við að bæta hag þeirra sem verst standa á meðan hann var í ríkisstjórn skiluðu engu .
Raunar er sú umsögn meira að segja óviðurkvæmilegar ýkjur .
Hvaða erindi ætti hann því að eiga í ríkisstjórn ? Hann getur ekki beðið hærra fyrir Brussel eða andskotast betur í stjórnarskrá landsins en Jóhanna .
Eða er það ? 