Indra Nooyi , forstjóri PepsiCo , segir samfélagslega ábyrgð , heilsusamlegri vörur og síðast en ekki síst gamla góða hjartað beittasta vopnið í baráttunni gegn " hinum Cola-drykknum " á heimsvísu .
Nooyi var heiðursgestur á hátíðarfundi Ölgerðarinnar á föstudaginn í tilefni af aldarafmæli fyrirtækisins .
Hún heillast af landi og þjóð og veltir fyrir sér hvort hún sé nóbelsskáldið endurfætt .
Texti : Orri Páll Ormarsson orri@mbl.is Mynd : Eggert Jóhannesson eggert@mbl.is Hvers vegna eru allir á Íslandi svona unglegir ? " spyr Indra Nooyi þegar hún heilsar mér í bakherbergi Þjóðleikhússins .
Ég hvái og lít aftur fyrir mig til að ganga úr skugga um að hún sé örugglega að tala við mig .
Sannarlega .
Ég hlæ vandræðalega enda hefur enginn slegið mér gullhamra af þessu tagi lengi .
" Er það kuldinn eða loftið ? " heldur Nooyi áfram .
" Ætli það sé ekki vatnið og fiskurinn , " segir Andri Þór Guðmundsson , forstjóri Ölgerðarinnar , sem situr til borðs með okkur .
Hann tekur af mér ómakið enda augljóst að ég er ennþá í of miklu uppnámi til að svara spurningunni .
Nooyi brosir sínu breiðasta .
Í ræðu sinni á hátíðarfundi Ölgerðarinnar , í tilefni af hundrað ára afmæli fyrirtækisins , fyrr um daginn ræddi hún fjálglega um að stjórnendur fyrirtækja yrðu að hegða sér eins og þeir væru af holdi og blóði en ekki settir saman á verkstæði .
Í orði sem á borði , það stafar hlýja frá þessari hávöxnu og brosmildu konu .
Indra Nooyi er bæði stjórnarformaður og forstjóri PepsiCo , eins stærsta matvælafyrirtækis í heimi og það sætir tíðindum að hún sé hingað komin .
Ísland er agnarsmár markaður fyrir fyrirtæki sem veltir 7.800 milljörðum króna á ári og hefur um þrjú hundruð þúsund manns í vinnu .
Hvers vegna ætli Nooyi hafi samþykkt að taka þátt í afmælishátíð Ölgerðarinnar ? " Nú , mér var boðið , " svarar hún hlæjandi .
– En það er ekki sama hvernig það er gert ? " Það er alveg rétt .
Boðskortið var í raun myndband .
Ákaflega vandað myndband , þar sem fyrirtækið og landið voru kynnt í máli og myndum .
Þetta var ekki eins og hvert annað viðskiptaboð , það var persónulegt og bræddi í mér hjartað .
Þegar samstarfsaðili PepsiCo hefur metnað og deilir sýn okkar skiptir engu máli hvort hann er stór eða smár .
Þess vegna vildi ég koma .
Gat satt best að segja ekki beðið eftir að koma .
" Fyrsta " ósnortna " landið – Þú talaðir mjög fallega um Ísland í ræðu þinni á hátíðarfundinum og veist greinilega sitt af hverju um okkur .
Hvaðan kemur þessi áhugi ? " Eldri dóttir mín er við nám í umhverfisvísindum og jarðfræði og hefur dvalist við bergrannsóknir bæði á Íslandi og Grænlandi .
Hún hefur talað mjög fallega um þessi lönd , ekki síst hreinleika þeirra og elur þá von í brjósti að enginn spilli þeim .
Hún notar orðið " ósnortið " um Ísland og ég minnist þess ekki að hafa komið til slíks lands áður .
Ég var ekki fyrr komin hingað en dóttir mín hringdi til að spyrja hvernig mér litist á og ég svaraði um hæl að ég fyndi strax muninn á loftinu og umhverfinu .
Ég hef heldur aldrei sótt fámennari þjóð heim .
Það er umtalsverður munur á Íslandi og Indlandi í því tilliti .
" – Það er önnur tenging , en í ævisögu þinni kemur fram að þú sért fædd daginn sem Halldór Laxness hlaut Nóbelsverðlaunin í bókmenntum .
" Það er ótrúleg tilviljun .
Ævisagan er raunar ekki skrifuð með mínu samþykki , þannig að þessi tenging er ekki frá mér komin .
Ef til vill er ég Halldór Laxness endurborinn ? " segir hún hlæjandi .
" Ég verð þó að viðurkenna að ég hef ekki lesið neitt eftir hann .
Vonandi á ég það eftir .
" Á undan okkar samtíð – Snúum okkur þá að PepsiCo .
Þú varst með mjög skýra sýn fyrir fyrirtækið þegar þú tókst við sem forstjóri og stjórnarformaður .
" Ég hafði unnið hjá fyrirtækinu í ellefu ár og þekkti það eins og lófann á mér .
Hafði þess utan komið að ýmsum stórum ákvörðunum áður en ég varð forstjóri , svo sem kaupunum á Tropicana og Quaker Oats .
Allt var það gert með sama markmið að leiðarljósi , að auka áhersluna á heilsusamlegri vörur .
Stefnan lá fyrir , það þurfti bara að skerpa á henni og láta heimsbyggðina vita .
Þetta verkefni kom í minn hlut og þegar ég lít til baka sé ég að við vorum lítið eitt á undan okkar samtíð .
Þessar áherslur eiga ennþá betur við nú en þá .
Þegar ég ferðast vítt og breitt um heiminn sé ég að samstarfsaðilar okkar eru að gera þetta líka , hver með sínu lagi .
Það gleður mig .
Þetta snýst ekki um það hvernig risafyrirtæki eins og PepsiCo eyða sínum peningum , heldur hvernig þau afla þeirra .
Því ábyrgari sem starfsemin er þeim mun betra .
" – Frammistöðuloforð PepsiCo til fjárfesta er að leggja hart að sér til að skila af sér stöðugum hagnaði á sjálfbæran og ábyrgan hátt .
Þið vinnið út frá hugmyndafræðinni " frammistaða með tilgang " .
Er þetta lykilatriði ? " Algjörlega .
Frammistaðan er upphaf og endir alls .
Við erum skráð fyrirtæki og hluthafarnir krefjast þess að við stöndum okkur og skilum þeim arði .
Það er hins vegar ekki sama hvernig það er gert .
Það að huga að umhverfinu og vera félagslega meðvitaður þarf alls ekki að koma niður á rekstrinum .
Þvert á móti er það vænlegra til árangurs , sérstaklega til lengri tíma .
Það er alltént mín sannfæring .
Það má heldur ekki gleymast að fyrirtæki er ekki bara tæki og tól .
Það er starfsfólkið sem dregur vagninn – hin eiginlega auðlind .
Án frábærs starfsfólks er fyrirtæki einskis virði .
Þess vegna leggjum við hjá PepsiCo svo mikið upp úr mannlega þættinum .
" Við erum engin barnfóstra – Er þetta skýringin á því að PepsiCo hefur vaxið og dafnað á sama tíma og heilsuvitund fólks hefur aukist til muna ? " Það er þessum umskiptum að þakka .
Í stað þess að framleiða bara munaðarvöru erum við í auknum mæli farin að framleiða heilsusamlegar vörur .
Markmið PepsiCo er að framleiða munaðarvörur sem bragðast vel og líka heilsuvörur sem bragðast vel .
Valið er neytandans .
Vilji hann borða eða drekka heilsusamlega eigum við vöruna og vilji hann gera vel við sig eigum við líka vöruna .
Það er okkar hlutverk að framleiða og kynna vöruna , síðan tekur neytandinn við .
Við erum engin barnfóstra .
" – Vestur-Evrópa hefur lengi verið helsta vígi höfuðandstæðings Pepsi á gosdrykkjamarkaði .
Sérðu það breytast í náinni framtíð ? " Skoðaðu bara vöruúrval okkar og berðu það svo saman við vöruúrval keppinautarins .
Pepsi býður upp á fjöldann allan af drykkjartegundum og áherslan verður sífellt meiri á sykurlausa drykki um heim allan .
Kaloríum hefur fækkað .
Markaðurinn krefst þess .
Fyrirtæki sem einblína á sykraða drykki eiga ekki mikla framtíð fyrir sér .
Það blasir við .
Styrkur C-drykkjarins gæti því orðið dragbítur á honum til lengri tíma litið .
Við höfum á hinn bóginn lagað okkur skipulega að þörfum markaðarins og erum fyrir vikið fyrirtæki framtíðarinnar .
Það getur verið erfitt að gera breytingar meðan vel gengur og á vissan hátt hefur það verið auðveldara fyrir okkur en helsta keppnautinn .
Hann hefur verið stærri og þar af leiðandi þurft að heyja varnarbaráttu meðan við höfum sótt á .
Þess vegna er aðlögunarhæfni okkar meiri .
" Búum til betri stjórnendur – Í erindi þínu á fundinum spurðirðu eftirfarandi spurningar : " Hvað þurfa stjórnendur stórfyrirtækja að læra í dag um morgundaginn ? " Hver er niðurstaðan ? " Ég velti þessari spurningu upp í erindi í Wharton-viðskiptaháskólanum fyrir fáeinum vikum .
Ég hef mikinn áhuga á því að efla nám í viðskiptafræði í þeim tilgangi að búa til betri stjórnendur í fyrirtækjum .
Eitt af því sem hefur setið á hakanum er að kenna viðskiptafræðinemum að horfa á mál frá sjónarhóli annarra .
Setja sig í þeirra spor .
Það hjálpar fólki venjulega að skilja málin betur .
Viðskiptafræðinemum er kennt að græða peninga , hvað sem það kostar .
Og lendi þeir í vandræðum eiga þeir bara að hringja í laganemann eða umhverfisfræðinemann og biðja þá um aðstoð .
Ef allt um þrýtur má svo bara hafa samband við guðfræðinemann og fá hann til að biðja fyrir sér .
Þetta nær auðvitað engri átt .
Það er hvorki í verkahring laganemans né guðfræðinemans að losa viðskiptafræðinemann úr vandræðum .
Hann á að gera það sjálfur .
" – Skilji ég þig rétt skiptir líka sköpum að hafa hjartað á réttum stað ? " Já , það er ekki nóg að stjórna fyrirtækjum með höfðinu og höndunum .
Hjartað þarf að vera þarna líka .
Það á ekki síst við um stjórnendur framtíðarinnar .
Stjórnendur eiga að vera óhræddir við að sýna að þeir geti verið berskjaldaðir .
Við erum líka fólk .
Það að verða stjórnarformaður í fyrirtæki gerir mann ekki sjálfkrafa að vélmenni .
Þess vegna tala ég ævinlega ekki bara um PepsiCo sem fyrirtæki heldur sem fjölskyldu .
Eina stóra fjölskyldu .
" – Hefur andrúmsloftið breyst mikið síðan þú hófst störf hjá fyrirtækinu ? " Í raun og veru ekki .
PepsiCo hefur alltaf verið fjölskylda .
Það sem við höfum gert er að styrkja böndin .
" Smeykir við að skipa sér í flokk – Þú hefur kallað eftir meiri þátttöku stjórnenda stórfyrirtækja í þjóðfélagsumræðunni og vilt að þeir tali á uppbyggilegum nótum .
Hvers vegna þarf að hvetja menn til þess ? " Tvennt hefur gerst eftir að efnahagskreppan skall á .
Annars vegar hafa stjórnendur fyrirtækja horfið inn í skelina .
Þeir eru sagðir bera ábyrgð á ástandinu og það þykir ekki lengur fínt að græða peninga .
Hins vegar er hið pólitíska landslag orðið alltof pólariserað á heimsvísu .
Menn eru alltof uppteknir af því að vera ýmist hægri- eða vinstrimenn í stað þess að snúa saman bökum í þágu almennings .
Stjórnendur fyrirtækja eru upp til hópa smeykir við að skipa sér í flokk og þess vegna þegja þeir þunnu hljóði .
Þetta er skelfilegt ástand .
Einskonar pattstaða .
Þess vegna hvet ég kollega mína til að stíga fram fyrir skjöldu og tala í öllum bænum á uppbyggilegum nótum .
Ekki veitir víst af .
" Hey , piltar ! Hér komum við – Snúum okkar aðeins að þér sjálfri .
Undanfarin ár hefur þú verið fastagestur á lista Forbes yfir valdamestu konur í heimi .
Hvað þýðir það í raun og veru ? Svo sem með tilliti til ábyrgðar .
Er þetta með einhverjum hætti tæki í þínum höndum ? " Listar eru bara listar og ég hef ekkert um þá að segja .
Hitt er annað mál að ekki er langt síðan konur fóru að láta að sér kveða í stjórnmálum eða sem stjórnendur stórra fyrirtækja .
Listar sem þessir eru því öðrum þræði leið til að fagna því að konur séu komnar fram á stóra sviðið .
" Hey , piltar ! Heimurinn er að breytast .
Hér komum við .
" Um leið og þetta er viðurkenning fyrir þær konur sem þegar hafa látið til sín taka er það hvatning fyrir aðrar konur til að feta sömu braut .
Það er pláss fyrir fjölmargar konur til viðbótar .
Þess vegna eru svona listar gerðir .
Nú og svo selja þeir auðvitað fullt af tímaritum .
" Hún hlær .
– Er leiðin á toppinn samt ennþá lengri fyrir konur en karla ? " Já , hún er það .
Það hefur reyndar lagast mjög mikið á síðustu árum .
Þegar ég kom út á vinnumarkaðinn fyrir rúmum þremur áratugum voru svo til engar konur í áhrifastöðum .
Það var mjög einmanalegt .
Þegar ég lít í kringum mig á fundum núna hefur konum fjölgað til muna .
Ísland er frábær fyrirmynd í þessu tilliti .
Hér hafa konur gegnt flestum lykilembættum , bæði innan stjórnsýslunnar og í atvinnulífinu .
En betur má ef duga skal .
Það liggur bæði hjá körlum og konum .
Karlar þurfa enn að toga konur upp til sín , þangað til fullum jöfnuði verður náð .
Bæði með tilliti til fjölda og launa .
Konur mega líka vera duglegri að ráðleggja öðrum konum .
Það háir konum að þær taka ekki leiðbeiningum frá öðrum konum nægilega vel .
Það er að lagast en samt má gera betur .
Í þeim skilningi eru konur konum verstar .
" Móðurinni hrósað fyrir uppeldið Indra Nooyi er þekkt fyrir persónulega nálgun og stíl í starfi .
Á hátíðarfundinum var upplýst að hún ritaði foreldrum starfsmanna meira að segja bréf til að þakka fyrir framlag þeirra .
Spurð út í þessa venju sína sagði hún að þetta hefði byrjað eftir að hún sá áhuga móður sinnar á að segja frá því hversu farsæl hún væri .
Sagði hún að þegar hún væri í heimsókn hjá móður sinni væri henni alla jafna stillt upp sem einskonar gluggaskrauti fyrir hemsóknir ættingja , sem jafnan hrósuðu svo móður hennar fyrir að hafa staðið sig svona vel í uppeldinu .
Nooyi sagði að þar hefði hún áttað sig á því hversu mikilvægt það væri fyrir foreldra að fá viðurkenningu á því hvernig börnin þeirra væru að standa sig .
Oftast fengju þau ekki neinar upplýsingar um árangur barnanna sinna í námi eða starfi eftir 18 ára aldurinn .
Eitt lítið bréf , þar sem hlutverk og mikilvægi starfsmannanna væri til umfjöllunar , gerði því oft á tíðum mjög mikið fyrir foreldrana og það skilaði sér venjulega til starfsfólksins , enda segja flestir að foreldrar séu mestu áhrifavaldar í lífi þeirra .
Svo sló hún á létta strengi : " Það besta við þessi bréf , sem foreldrarnir fjölrita gjarnan eða hengja upp á vegg , er svo auðvitað það að halli starfsmennirnir einhvern tíma orði á mig er foreldrunum að mæta .
" thorsteinn@mbl.is / orri@mbl.is Vann sig upp Indra Nooyi fæddist í Madras , sem nú kallast Chennai , á Indlandi árið 1955 .
Hún lauk BS-prófi í eðlisfræði , efnafræði og stærðfræði frá kristna háskólanum í Madras 1974 og MBA-námi við Indian Institute of Management í Kalkútta tveimur árum síðar .
Starfsferil sinn hóf hún heima á Indlandi , fyrst hjá Johnson & Johnson og síðan hjá vefnaðarvörufyrirtækinu Mettur Beardsell .
Hún flutti búferlum til Bandaríkjanna 1978 til að leggja stund á meistaranám í stjórnun við Yale-háskóla .
Að því loknu , 1980 , réð Nooyi sig til Boston Consulting Group áður en hún tókst á hendur störf við stefnumörkun hjá bæði Motorola og Asea Brown Boveri .
Nooyi gekk til liðs við PepsiCo árið 1994 og varð fjármálastjóri sjö árum síðar .
Hún hefur haft veg og vanda af markaðssetningu fyrirtækisins síðan og leitt endurskipulagningu PepsiCo , meðal annars yfirhalninguna á veitingastöðum fyrirtækisins sem nú kallast Yum ! Þá var hún potturinn og pannan á bak við kaupin á Tropicana 1998 og samrunann við Quaker Oats Company sem færði PepsiCo meðal annars Gatorade , orkudrykkinn vinsæla .
Nooyi tók við sem forstjóri PepsiCo árið 2006 og ári síðar varð hún einnig stjórnarformaður .
