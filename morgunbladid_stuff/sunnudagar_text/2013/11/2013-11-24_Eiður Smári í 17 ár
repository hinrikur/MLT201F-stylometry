Einn fremsti knattspyrnumaður íslenskrar knattspyrnusögu , Eiður Smári Guðjohnsen , hefur líklega lagt landsliðsskóna á hilluna eftir tapið gegn Króatíu í vikunni .
Eiður er markahæsti leikmaður Íslands frá upphafi en landsliðsferill hans hófst þegar hann kom inn á fyrir föður sinn í Eistlandi 1996 .
Benedikt Bóas benedikt@mbl.is Heimspressan beindi sjónum sínum að knattspyrnuliði Íslands í apríl 1996 þegar feðgarnir Arnór og Eiður voru valdir í A-landsliðsverkefni gegn Eistlandi .
Arnór byrjaði leikinn en Eiður sat á bekknum því það hafði komið skipun frá knattspyrnuforustunni ; það átti að láta þá byrja gegn Makedónum á heimavelli í leik sem fór fram í júní .
Þeir feðgar höfðu átt þann draum um að spila saman landsleik en Arnór sagði frá þeim draumi nokkrum árum fyrir leikinn gegn Eistlandi .
Í millitíðinni , 7. maí , spilaði Eiður nánast nauðbeygður af KSÍ unglingalandsleik gegn Norður-Írum en þar fótbrotnaði hann illa og var frá knattspyrnuiðkun í mörg ár .
Sperrileggur hægri fótar brotnaði og liðbönd slitnuðu .
Viðbrögð Eiðs við brotinu voru eftirminnileg .
" Það fyrsta sem ég hugsaði þegar ég brotnaði var : þar fór leikurinn með pabba , " sagði hann í viðtali við Morgunblaðið 1998 þegar hann var búinn að vera frá keppni í tvö ár .
PSV vildi ekki sleppa Eiði í leikinn en KSÍ bar fyrir sig reglur UEFA .
Eiður átti að hjálpa U-18 ára liðinu að komast einu skrefi lengra en hann hafði ekki spilað með því landsliði í tvö ár en var eðlilega þeirra besti maður .
PSV átti bikarleik skömmu síðar og hafði engan áhuga á að missa einn af sínum dáðustu sonum en með Eiði í framlínunni hjá PSV var Ronaldo , sem síðar varð besti knattspyrnumaður heims .
Á glæstum landsliðsferli þeirra feðga er þetta eini skugginn sem bar á þeirra feril .
Draumurinn um að spila landsleik saman rættist ekki og það hefur þeim sviðið lengi – og svíður enn .
Eiður kom næst inn í landsliðshópinn gegn Andorra fjórða september 1999 og skoraði sitt fyrsta landsliðsmark á 90. mínútu .
Síðan bættust 23 landsliðsmörk til viðbótar en hann er langmarkahæstur íslenskra landsliðsmanna .
Ríkharður Jónsson er næstur á markalistanum með 17 mörk .
Eiður Smári spilaði alla leiki Íslands í undankeppninni fyrir heimsmeistaramótið í Japan árið 2002 , eða tíu talsins , og skoraði í þeim tvö mörk .
Hann var leiðtogi liðsins um þetta leyti og tók Atli Eðvaldsson , þáverandi landsliðsþjálfari , þá ákvörðun að gera Eið Smára að landsliðsfyrirliða í júní árið 2003 .
Alls var hann fyrirliði í 26 leikjum .
Alls gladdi Eiður Smári íslenska landsliðsstuðningsmenn í 17 ár en nú er tjaldið fallið – einn besti knattspyrnumaður Íslandssögunnar hefur kvatt landsliðið þó að allir voni að hann endurskoði þá ákvörðun og fylgi landsliðinu á EM í Frakklandi 2016 .
2000 1987 