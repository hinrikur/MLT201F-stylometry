Grimmd er nýjasta bók Stefáns Mána og sú þrettánda í röðinni .
Bækur Stefáns Mána hafa notið mikilla vinsælda undanfarin ár og skáldsaga hans Húsið var ein af metsölubókum síðasta árs .
Þar var aðalpersónan lögreglumaðurinn Hörður Grímsson og hann kemur einnig við sögu í Grimmd .
" Grimmd er byggð á sönnum atburðum og fjallar um barnsrán , " segir Stefán Máni .
" Árið 2006 flúði íslensk kona frá Danmörku með lítið barn en þar sem hún mátti ekki yfirgefa Danmörku án leyfis barnsföðurins var hún að brjóta lög .
Lagastaða hennar varð því veik jafnvel þótt hún hefði verið að flýja ofbeldismann .
Maðurinn elti hana til Íslands , náði barninu af henni og ætlaði að flýja með það aftur til Danmerkur og hvorki lögregla né barnaverndaryfirvöld brugðust við .
Enginn hlustaði á móðurina og enginn var tilbúinn að gera neitt fyrir hana .
Mér fannst mjög áhugavert í þessu máli hvernig kerfið brást og sömuleiðis það að lögfræðileg atriði skyldu vera talin æðri þeirri staðreynd að barn væri hugsanlega í mikilli hættu .
Faðir konunnar var mér innan handar meðan ég vann að sögunni og ég hafði aðgang að öllum gögnum varðandi málið .
Kveikjan að sögu minni er aðstaða þessarar móður en ég færði sögutímann nær nútímanum .
En auðvitað er það þannig að þótt ég hafi ákveðna atburði í huga þá er bók mín skáldsaga og lýtur öllum lögmálum skáldskaparins .
" Hvernig skáldsaga er Grimmd ? " Grimmd er dramatísk og örlagaþrungin spennusaga með mörgum persónum .
Ein aðalpersónan er lögreglukonan Þórhildur , félagi Harðar úr Húsinu , og hún reynir , nánast upp á eigin spýtur , að hjálpa konunni .
Hörður Grímsson er þarna í aukahlutverki , þótt ég haldi áfram að segja sögu hans .
Undirheimadrengurinn Smári hefur svo stórt hlutverk í bókinni .
Saga hans er þyrnum stráð og dramatísk .
Hann hefur brennt allar brýr að baki sér og er á flótta , bæði undan lögreglu og glæpamönnum .
Hann býðst til að fara á eftir barnsföðurnum því hann vill bæta fyrir öll brot sín með því að bjarga þessu barni .
Smári er persóna sem mér þykir ákaflega vænt um .
Það má kannski segja að þetta sé dálítið hans bók .
" Spurður hvort hann skilgreini sig sem spennusagnahöfund segir Stefán Máni : " Forlagið segir bókina vera spennutrylli og ég er sáttur við það .
Síðustu bækur mínar hafa verið fremur í ætt við spennutrylli en glæpasögur .
Ég mun þó ekki festast í því formi .
Þótt ég hafi verið að skrifa spennutrylli er ekki þar með sagt að það sé fyrirsjáanlegt hvað ég mun gera næst .
Ég er stöðugt að breytast og þróast sem rithöfundur .
" Grimmd er rúmlega 400 síður en þó styttri en ýmsar aðrar bækur Stefáns Mána .
" Sem höfundur er ég að ganga í gegnum tímabil þar sem ég vil stytta bækurnar og hafa þær knappari .
Þótt mér þyki gaman að lesa langar bækur þá er mikil vinna að skrifa þær , " segir Stefán Máni .
Hann er spurður hvort hann sé farinn að huga að næstu verkefnum og svarar : " Ég vinn mikið og er farinn að hugsa til framtíðar .
Það er ekki tímabært að segja frá næstu bók en mig langar til að skrifa aðeins um hrunið og þá umrótstíma sem fylgdu í kjölfarið .
Það er spennandi efni sem togar í mig .
" 