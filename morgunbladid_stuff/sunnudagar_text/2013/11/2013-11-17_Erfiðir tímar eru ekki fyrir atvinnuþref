Þess var minnst hér á landi að í haust voru 5 ár liðin frá því að íslenska fjármálakerfið fór á hliðina með öllum þeim fylgikvillum sem því fylgdu .
Mynd blekkinga dofnar stöðugt Ekki þarf lengur um það að deila , að hið samtvinnaða íslenska bankakerfi í kringum furðu fámennan hóp eða klíkur hlaut að eiga ein sameiginleg örlög .
Sá kostur var ekki fyrir hendi að einn banki færi en öðrum yrði bjargað .
Meira að segja sparisjóðakerfið hafði verið sogað með og bundið örlögum hinna .
Örfáa menn hafði grunað á undan öðrum að svona væri sennilega komið .
Sumir þessara fáu sátu undir skipulögðu níði , sem beint var annars vegar út á við og hins vegar inn á við , að hinu pólitíska valdakerfi landsins .
Og flesta langaði mjög til að trúa því að glansmyndin sem hafði verið dregin upp og ofurgróðinn sem um tíma hraut af til margra væri raunveruleiki .
Þeir sem vöruðu við voru sagðir gera það af annarlegum ástæðum og jafnvel af óvild í garð þeirra sem glönsuðu helst .
En grunsemdir af slíku tagi var ekki auðvelt að sanna og jafnvel ekki að byggja þokkalega undir .
Ástæður þess voru margar , en þær urðu ekki augljósar fyrr en eftir bankafallið , en þá höfðu margir ríka hagsmuni af því að heyra það ekki eða sjá .
Það voru ekki aðeins þeir sem fóru fyrir gróðalestunum sem hrokkið höfðu af sínum teinum .
Við þann hóp bættust óvænt nærsýnir sjálfskipaðir álitsgjafar og stjórnendur umræðu og reyndust nytsamir hjálparkokkar við að snúa umræðunni á haus , þegar þarna var komið .
Því nytsama sakleysingja er ekki einu sinni hægt að kalla þá .
Skipulögð skrumskæling veruleikans Fyrir skömmu var upplýst að helstu fyrirferðarmenn íslensku efnahagsbólunnar sem sprakk réðu atvinnuspunameistara til að afvegaleiða umræðuna eftir " hrun " og vörðu til þess myndarlegum hluta af misvel fengnu fé sínu .
Spunameistararnir sáust ekki fremur en spottamenn strengjabrúðanna , en urðu kostunarmenn annarra sem áttu ótrúlega greiðan aðgang að umræðuþáttum fjölmiðlanna , auk þess sem þeir beittu sér óspart , með öðrum aðkeyptum kröftum , á veraldarvefnum .
Brennuvargur þykist bjargvættur Sjálfstæðisflokkurinn slóst ekki í ferð með ólíkindatólum útrásarinnar fyrr en fáeinum árum fyrir " hrun " , en Samfylkingin hafði hins vegar lengi verið sverð þeirra og skjöldur , hefði átt að hafa minna en engan sóma af því .
Þar fóru því miður fleiri illa að ráði sínu og má t.d. lesa um þátt forsetans á Bessastöðum í Rannsóknarskýrslu Alþingis og er hann þó ekki tæmandi talinn þar .
Í ljósi þessa alls má segja að það hafi litið út eins og pólitískt kraftaverk að takast skyldi að draga upp þá mynd , þegar að tjaldið lyftist af svikamyllunni , að Samfylkingin væri rétti aðilinn til að " moka flórinn " eftir Sjálfstæðisflokkinn og leiða ríkisstjórn í þeim tilgangi .
( Að vísu hefur Steingrímur J. Sigfússon ítrekað gefið til kynna að vinstristjórnin hafi verið einhvers konar eins manns stjórn hans , án svefns og matar , í beinu umboði örlagadísanna ) .
En lykilinn að þessum undarlega öfugsnúningi á öllu því sem hafði gerst er þó ekki að finna í kraftaverki af neinu tagi .
Það lögðust allir á eitt .
Baugsmiðlarnir , sem lengi höfðu verið síamstvíburi Samfylkingarinnar , og eru enn , gerðu sitt til að hafa endaskipti á staðreyndunum , enda áttu tvíburarnir ríka sameiginlega hagsmuni .
Allir vita hvernig Fréttastofa Ríkisútvarpsins , sem rekin er fyrir nauðungaráskrift , einhenti sér í hið sameiginlega verkefni og hagaði sér eins og hún væri ráðherra án ráðuneytis í síðustu ríkisstjórn .
Og þannig vildi til að Morgunblaðið , undir skammlífri ritstjórn , sem tekið hafði við af Styrmi Gunnarssyni , lét ekki sitt eftir liggja , enda var aðalhugðarefni hennar að nota tímabundnar ófarir Íslands til að koma því í ESB .
Sennilega er þetta einstætt í samtímasögu Íslendinga .
Allir fjölmiðlar landsins , sem máli ná , voru samtaka og fylgdu takti sem handhafi einstæðs skuldsöfnunar mets sló við að endurskrifa söguna í þágu aðila sem leikið höfðu landið svo grátt .
Sami stormur geisaði víðar En Ísland var ekki eyland í efnahagslegum skilningi þegar bankarnir fóru í þrot .
Allur heimurinn var undir í þeim efnahagslega afturkipp sem varð þegar snögghemlað var haustið 2007 .
Hraðinn var svo mikill og hleðslan svo þung , að rúmt ár tók að fara bremsuvegalengdina .
Á endapunkti hennar , haustið eftir , laukst upp að kenningin um að óþrjótandi ódýrt lánsfé í alþjóðavæðingu hefði stökkbreytt grundvelli efnahagsmála varanlega og raunar mannlífi öllu , þar með heilbrigðri skynsemi , var ekki haldbetri en geimveruvísindi .
Efnahagslegir kraftaverkamenn , hér sem annars staðar , urðu að sætta sig við það að 2x2 voru enn þá 4 .
Ísland fór verr út úr þeim anga hrunsins sem hingað barst en ýmsir aðrir , vegna þess hve fjármálakerfið var ungt , hve það var samofið í kringum örfáa gáleysismenn og vegna þess að ekki reyndist mikið að marka endurskoðaða reikninga stofnananna , yfirlýsingar um áreiðanlegar lánalínur og fullyrðingar um að það , sem virtist vera aðeins froða , væri fé en ekki froða .
Í stóru löndunum með óskamyntirnar evru og dollara töpuðu bankar ógrynni fjár , tugir og hundruð stórra banka og smárra fóru á hliðina .
En með áður óþekktri peningaprentun og með því í sumum tilvikum að veðsetja skattborgara landanna upp í háls tókst víða að koma í veg fyrir allsherjarhrun fjármálastofnana .
En ekki eru öll kurl komin til grafar og enn óljóst um endanleg áhrif stórbrotinna björgunaraðgerða .
Sundurlyndi þegar síst skyldi Það náðist á örfáum dögum um mánaðamótin örlagaríku að fastsetja kúrsinn sem skipti mestu .
Það var mikilvægast alls á Íslandi á ögurstundu .
Og það tókst áður en að Samfylkingin náði ákvörðunarvaldinu í stjórnarráðinu undir sig og komst síðar í þá sérkennilegu stöðu að þykjast verða Íslandsbjargvættur með VG .
Með fyrrnefndum ákvörðunum var tryggt að Ísland kom , þrátt fyrir algjört bankafall , betur frá uppnáminu en mörg þjóð önnur , sem í holskeflinu lenti .
En svo gleðilegt sem það var kom á móti að næstu ár , sem voru svo mikilvæg , fóru að mestu í súginn .
Hávaði og barsmíðar , sem ólíklegustu aðilar tóku þátt í að æsa til , skoluðu sundurlyndisöflum inn í stjórnarráðið .
Icesave-samningar , hver af öðrum , og endalausar deilur um þá ; svikum vafin aðildarumsókn að ESB ; skrípaleikur kringum stjórnarskrá landsins og aðför að henni ; Landsdómsmál og aðrar haturs- og hefndaraðgerðir smágerðra stjórnamálamanna ; allsherjar stöðnun fjárfestinga , kotungsleg haftapólitík og ómarkvissar aðgerðir til að koma sér út úr þeim og minnimáttarkennd gagnvart AGS , svo fátt eitt sé talið , frestaði því alltof lengi að neikvæð áhrif bankafallsins fjöruðu út .
Urmull tækifæra þrátt fyrir óvissu Óhæfasta ríkisstjórn Íslands er á bak og burt .
Í augnablikinu er það því ekki vandræðagangur af því tagi sem er háskalegasta hindrun uppbyggingar efnahagslífs á Íslandi .
Hægt er að sjá fyrir sér að Ísland eitt og sér gæti verið komið í mjög góða stöðu til að grípa sín tækifæri , leggja grundvöll að bjartsýni , sem væri ekki belgingur einn , heldur á bjargi byggð og komið sér þannig á beina braut á 12-18 mánuðum .
En utanaðkomandi skilyrði kunna þó að hafa ófyrirsjánleg áhrif .
Þeir sem mestu ráða í heimsbúskapnum og um það , hvort hann nái sér brátt á strik , eru ekki sannfærandi og því síður ganga þeir í takt .
Leiðtogar Evrópu gerðu ný mistök með hverjum neyðarfundinum sem þeir áttu .
Þeir niðurlægðu bræðraþjóðir í vanda og keyrðu þær með efnahagslegu ofbeldi í niðursveiflu , sem illfært er upp úr og gerðu áratuga skuldaþrældóm í þágu áhættusækinna bankaglanna í Norður-Evrópu að einu framtíðarsýn í áratugi .
Flestir viðurkenna nú orðið að evran er ónýtur gjaldmiðill nema aðildarríki hennar verði þvinguð til að lúta einni efnahagslegri stjórn .
Enn er þó neitað að horfast í augu við að ekki mun takast að beygja nægilega margar þjóðir í duftið , þótt tekist hafi að sverfa smám saman af fullveldi þeirra og sjálfstæði .
Handan hafsins gæti hækkandi verð hlutabréfa bent til þess að grundvöllur efnahagsmála þar væri að styrkjast .
En ekki er allt sem sýnist .
Bandaríski seðlabankinn hefur stundað meiri inngrip í efnahagsþróunina en hollt er til lengri tíma .
Bernanke , fráfarandi bankastjóra , er orðið þetta ljóst .
Um mitt síðasta sumar gaf hann til kynna að " þægindamögnun " bankans á burgeisum , sem átti að fleyta hikstandi efnahag á stað aftur , væri komin að sínum endimörkum .
Þegar Bernanke hóstaði þessu upp úr sér hröpuðu pappírar þegar í verði og kaupahéðnum leið eins og bankastjórinn hefði boðið þeim vikugamlar ostrur í hádegismat og hlupu flestir á þá setuna .
Þeir kölluðu í skyndi eftir sínum dollurum frá Kína , Indlandi og slíkum ríkjum og þá blasti við að þau lönd stefndu í ógöngur og gætu ekki áfram haldið uppi framleiðslustigi í Vesturheimi og hlutabréfin virtust því ætla að taka enn stærri dýfu .
Þá guggnaði Bernanke bankastjóri og dró í land .
Og þá varð aftur kátt í Kauphöllinni .
Bandaríski seðlabankinn er því orðinn fangi eigin stefnu , sem hann veit og hefur vitnað um að fái ekki staðist til lengdar .
Í Evrópu eltu ríkisbankamenn hina kátu Kana og eru komnir með vextina niður í ekki neitt .
Sparendur eiga því fáa kosti nema koddaverið eða að breyta aurum í steypu og búa til fasteignabólu sem ekki er innstæða fyrir .
Og þá gæti niðurborandi spírallinn fljótlega farið að heilsa upp á fleiri en Grikki , Spán , Portúgal og Írland .
Þegar blasir við að Ítalía er næsti kandídat .
Og Frakkland er ekki langt undan .
Þar er forseti við völd sem aðeins 3% frönsku þjóðarinnar treysta mjög vel .
Hann hefur því enga stöðu til að blása bjartsýni og baráttuhug í landa sína .
Hið efnahagslega umhverfi Íslands , bæði nær og fjær , vekur því mjög blendnar tilfinningar um þessar mundir .
Það þýðir þó ekki það að ríkisstjórnin megi draga að henda út misheppnuðum og skaðlegum úrræðum hreinræktuðu vinstristjórnarinnar , hvar sem eimir eftir af þeim .
Stjórnar sem allt sveik og gekk fyrir sundurlyndi í eigin ranni , eins og Össur hefur upplýst og annars staðar , eins og allir gátu séð .
Óvissan erlendis eykur kröfuna á hendur okkur sjálfum um að draga ekki að búa enn frekar í haginn .
Hún gerir óhjákvæmilegt að ekki dragist stundinni lengur að breyta um kúrs , svo Ísland eigi hægara með að standa af sér annan alþjóðlegan afturkipp í efnahagslífi heimsins , sem ekki er hægt að útiloka að geti verið skammt undan .
Verði slíkum samdrætti í alþjóðlegum efnahagsbúskap á hinn bóginn forðað , munu okkar tímabæru aðgerðir skapa skilyrði fyrir heilbrigðum uppgangi og bjartri framtíð .
Það bíða margir eftir slíkum skilyrðum og eru orðnir óþreyjufullir .
