Knattspyrnuáhugafólk og aðrir brugðust við úrslitum landsleiksins við Króata .
Presturinn Guðni Már Harðarson setti hlutina í samhengi á fésbókinni : " Ragnar Reykás er víða .
Við byrjuðum þessa reisu í 6. og neðsta styrkleikaflokki .
Í flokki með Liechtenstein , San Marínó , Andorra og Lúxemborg .
Meira að segja Færeyjar voru í styrkleikaflokki fyrir ofan okkur ! Við skildum fjórar þjóðir fyrir aftan okkur í riðlinum , enduðum í öðru sæti og komust í umspil , lengra en þjóðir eins og Danmörk , Serbía , Skotland , Tékkland , Búlgaría , Austurríki , Írland , Tyrkland , Ungverjaland , Pólland og Noregur svo nokkur dæmi séu nefnd .
Við upplifðum stemningu á Laugardalsvellinum sem aldrei hefur náðst áður , afsönnuðum að þjóðsöngurinn sé illa söngbær , þrífylltum Laugardalsvöllinn og vorum einu 1-1-jafntefli og 90 mínútum frá því að vera langminnsta þjóð veraldarinnar til að komast á stærsta íþróttaviðburð heimsbyggðarinnar ...
Í næstu undankeppni EM verðum við mjög líklega í 2.-3. styrkleikaflokki .
Hversu rækilega súr þarf maður að vera til að sjá ekkert hafa orðið nema nokkrar feilsendingar í kvöld ? Hjá sumum er glasið aldrei hálffullt en alltaf galtómt ! Lengi lifi Lagerbäck , Eiður og íslensk knattspyrna og þakkir fyrir mig ! " Fréttakonan Lára Ómarsdóttir var líka í hópi þakklátra netverja og sagði einfaldlega : " Flottur ferill , flottur fótboltamaður , takk fyrir mig Eiður Smári Guðjohnsen ! " Í kjölfar yfirlýsingar Eiðs Smára um brotthvarf úr landsliðinu spruttu upp síður eins og " Takk fyrir okkur Eiður Smári " og " Við viljum kveðjuleik fyrir Eið Smára " .
