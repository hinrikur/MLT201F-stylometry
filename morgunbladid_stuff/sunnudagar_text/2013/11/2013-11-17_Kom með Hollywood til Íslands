Christopher Newman er nafn sem ekki margir kannast við en hann er afkastamikil kvikmyndaframleiðandi í Hollywood og starfar nú við framleiðslu á þáttaröðinni Game of Thrones .
Hann stakk upp á Íslandi sem tökustað fyrir þættina og einnig Hafþóri Júlíusi í hlutverk The Mountain sem er eitt stærsta hlutverk sem Íslendingur hefur leikið í sjónvarpi .
Íslandstenging Newmans hófst við gerð Nonna og Manna árið 1987 en á tökustað kynntist hann íslenskri eiginkonu sinni .
hann vill gjarnan koma með fleiri verkefni til íslands .
Benedikt Bóas benedikt@mbl.is Það gleður mig mikið þegar Íslendingar koma við sögu í mínum verkum , " segir Chris Newman , framleiðandi Game of Thrones , þar sem hann stendur í eftirtökum á Game of Thrones í Belfast .
Hann tekur sér hlé frá störfum en hann segist alltaf vera glaður að tala við íslenska fjölmiðla .
Newman þessi er ein helsta ástæða þess að Hollywood og aðrir fóru að horfa á Ísland sem kvikmyndastað .
Þegar hann kom hingað til lands 1987 til að vinna að þáttunum um Nonna og Manna féll hann ekki aðeins fyrir landinu og landslaginu heldur bankaði ástin að dyrum í miðjum tökum .
Nonni og Manni eru enn vinsælir þættir enda var vel vandað til verka .
Newman fór reynslunni ríkari frá landinu og með Önnu Ásgeirsdóttur upp á arminn en hún er eiginkona hans í dag og búa þau í London og hafa gert síðan 1987 .
Í dag vinnur Newman bara að þáttunum Game of Thrones en hann fær frí frá því að tökum lýkur í nóvember og þangað til nýtt handrit að næstu þáttaröð er tilbúið í byrjun febrúar .
Eins og aðdáendur þáttanna vita sem og flestir Íslendingar tóku Newman og félagar upp hér á landi og leikur Ísland veigamikið hlutverk sem landsvæðið handan veggsins .
Í næstu þáttaröð leikur kraftajötunninn Hafþór Júlíus Björnsson stórt hlutverk sem The Mountain og er hlutverkið eitt það stærsta sem Íslendingur hefur fengið í erlendri sjónvarpsþáttaröð .
" Við vorum að leita að manni sem gæti leikið þennan karakter sem er alveg ofboðslega stór , nánast ómennskur og er kallaður The Mountain .
" Framleiðendurnir voru með nokkra leikara í huga en enginn gat tekið þetta að sér .
Nú voru góð ráð dýr og framleiðendur þáttanna fóru til síns heima og ætluðu að leggja höfuðið í bleyti .
Skyndilega leitaði hugur Newman til Íslands og hann stökk í símann og hringdi í Daða Sveinbjarnarson , stjúpson sinn .
Spyr hvort hann viti ekki um einhvern stóran og stæðilegan mann sem geti jafnvel haldið á fimm feta stóru sverði .
Daða datt Hafþór strax í hug og sendi Newman mynd sem hann sýndi svo hinum framleiðendunum sem tóku vel í hugmynd Daða og Newman .
" Í rauninni var þetta skemmtilegt slys .
Mig vantaði mann , ákvað að hringja til Íslands og talaði við Daða sem sendi mér mynd .
Eftir nokkrar tilraunir að reyna að finna Hafþór höfðum við uppi á honum í gegnum Facebook og þá var hann staddur í Peking .
Þá hugsaði ég að þetta væri aldrei að fara að gerast .
En það voru allir í kringum þáttaröðina svo jákvæðir í garð Hafþórs þannig að þegar við vorum á Íslandi að taka upp síðustu seríu þá hittum við hann og settum í áheyrnarprufu .
Þó hann þurfi ekki að hafa neinn bakgrunn í leiklist þá þarf hann að geta brugðið sverði og ekki að vera feiminn við myndavélarnar .
Íslendingar hafa haft marga skemmtilega aflraunamenn sem hafa ekki verið feimnir við myndavélarnar þannig að ég var hvergi smeykur .
Held ég hafi aðallega verið smeykur þegar ég hitti hann , " segir Newman og hlær .
Hafþór varð aldrei þreyttur The Mountain er karakter sem er mjög grófur og illur – í rauninni hálfgerð drápsvél .
Hann ber ekki virðingu fyrir neinum og gerir það sem honum hentar , hann á meðal annars að hafa brennt andlitið af bróður sínum þegar hann var yngri .
Honum hefur brugðið fyrir í fyrstu þáttaröðinni þar sem hann afhausar hest eftir að hafa tapað í burtreiðum .
Mjög svo eftirminnileg sena .
Hafþór Júlíus var nýbyrjaður að horfa á þættina þegar honum var boðið hlutverkið og lýsti hann því í viðtali við Monitor .
Newman segir að Hafþór sé kjörinn í hlutverkið þótt honum vanti nokkra sentimetra .
" Hann á að vera sjö fet í bókinni en hann bætir það upp með vöðvum .
Hann er svo ofboðslega sterkur og þarf að vera í miklum búningi , leðri og brynju , og síðan var hann í króatísku sólinni með fimm feta sverð að sveifla því í marga klukkutíma .
Hann er svo ofboðslega sterkur að hann varð aldrei þreyttur hef ég heyrt og það er ótrúlegt .
" Hann segir að Hafþóri sé breytt töluvert bæði með gerviskeggi og í eftirvinnslunni .
" Ég má ekkert segja um hvað verður í framhaldinu hjá Hafþóri en það voru allir jafn hrifnir af því hvað hann lærði fljótt og naut sín á meðan .
Ég var lítið í Króatíu þar sem hann var við tökur , ég var í Belfast en svo kom hann til mín og gerði eina senu og hann var frábær .
Ég var mjög glaður að sjá það því eins og ég segi þá gleður það mig alltaf mikið þegar Íslendingar koma við sögu í mínum verkum .
Ég er alltaf að leitast við að koma Íslandi að , " segir Newman .
Íslenskir kvikmyndagerðarmenn framarlega Eðlilega hefur Chris oft komið til Íslands vegna tengsla sinna við landið en það sem færri vita er að hann stingur oft upp á Íslandi sem tökustað .
Eftir að hafa komið aftur hingað til lands að vinna við Svo á jörðu sem og himni vann hann við stórmyndina Judge Dredd með sjálfum Sylvester Stallone .
Í fangaflutningunum í þeirri mynd brotlendir skipið á fjarlægri plánetu .
Þegar grannt er skoðað má sjá að hraunið á milli Keflavíkur og Reykjavíkur er bakgrunnur fyrir brotlendinguna .
" Þegar ég var að byrja að gera Game of Thrones og það kom upp á fundi að við þyrftum að finna stað sem hefði snjó og ís í október þá var auðvelt að benda á Ísland .
Ég þekki jöklana og annað á Íslandi og vissi að ég gengi að því vísu .
Það er byrjunin á að Game of Thrones kom til Íslands .
Þegar við tókum upp í aðra þáttaröð þá féllu allir fyrir Íslandi , ekki aðeins fyrir landslaginu og hvað það gerði fyrir þættina , heldur kom þetta einnig vel út fjárhagslega .
Svo eru líka íslenskir kvikmyndagerðarmenn mjög góðir og frábært að vinna með þeim þannig að ekki skemmdi það neitt heldur .
Við vorum að taka upp að vetri til á Íslandi og höfðum aðeins rúma fimm klukkutíma til að vinna þannig að maður varð að undirbúa sig í myrkri sem var svolítið sérstakt en skemmtilegt .
Ég hafði Mývatn í huga því Nonni og Manni eru teknir upp þar .
Þegar það vantaði stað sem hefði algjörlega stórkostlegt landslag datt mér Dimmuborgir strax í hug .
Það var frábært að vera þar .
Það sagði aldrei neinn : " Hey , eigum við ekki að leita eitthvað annað , " sem er jákvætt .
" Aðspurður hvort hann sé eitthvað á leiðinni með fleiri verkefni hingað til lands segir hann svo ekki vera – ekki í bili allavega .
" Ég er enn með fullt af stöðum á Íslandi sem mig langar að taka upp á en ég hef ekki enn fengið réttu söguna til þess .
" Allt annað en ER og Grey ' s Anatomy Þáttarröð eins og Game of Thrones tekur mikinn tíma frá Chris en þó fær hann tveggja mánaða frí .
Þá er hann bara heima hjá sér og safnar orku fyrir næstu þáttaröð .
" Ég get bara unnið við þetta .
Ég er ekki að leita mér að öðrum verkefnum til að vinna við , þetta er svo gaman .
Ég fæ frí þegar við erum búin að taka upp í nóvember en það er ákveðinn skilningur á milli mín og Game of Thrones að ég verð áfram við verkið þegar næsta þáttaröð byrjar í febrúar þannig að ég tek mér bara gott jólafrí á milli .
Ég geri plön með hinum pródúsentunum hvar á að taka upp hvaða atriði þegar við hittumst í febrúar .
Game of Thrones er ekki eins og annað sem er í sjónvarpi þar sem þú ert fastur á sama setti í marga mánuði , til dæmis eins og ER eða Grey ' s Anatomy .
Í Game of Thrones er það ekki þannig , heldur er þar alltaf eitthvað nýtt .
Þetta eru sömu karakterar en nýjar áskoranir í hverri þáttaröð .
Ég held ég myndi fljótt verða leiður ef ég yrði á sama setti í hverri viku – það er ekki fyrir mig .
" Lái honum hver sem vill .
Nokkrar helstu myndir Christopher Newman 2008 Mamma Mia ! 2008 Charlie Wilson ' s War 2006 Eragon 2005 Goal ! The Dream Begins 2005 Match Point 2005 Sahara 2004 EuroTrip 2003 Love Actually 2003 Shanghai Knights 2002 About a Boy 2001 Birthday Girl 1999 Sleepy Hollow 1999 Star Wars : Episode I - The Phantom Menace 1999 Notting Hill 1997 The Butcher Boy 1996 Surviving Picasso 1995 Sense and Sensibility 1995 Judge Dredd 1994 Frankenstein 1993 The Remains of the Day 1993 Much Ado About Nothing 1992 As in Heaven 1985 Brazil 1984 Supergirl 1983 Superman III 1983 Star Wars : Episode VI - Return of the Jedi 1982 The Dark Crystal 1980 Superman II 