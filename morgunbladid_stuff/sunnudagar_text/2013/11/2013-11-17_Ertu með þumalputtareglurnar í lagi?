Hvað er of og hvað er van þegar fjármál heimilisins eru annars vegar ? Hversu mikið þarf að spara , hvað má heimilið kosta og hvað ætti að kaupa háa líftryggingu ? Bandaríski heimilisbókhaldsvefurinn Mint.com hefur tekið saman nokkrar gagnlegar þumalputtareglur sem svara þessum spurningum og fleirum .
Eru þar á ferð góð ráð sem geta varðað leiðina að fjárhagslegri heilsu .
10% beint í sparnað Fyrst ber að nefna mikilvægi þess að spara reglulega .
Góð viðmiðunarupphæð er 10% af útborguðum launum .
Að temja sér að spara er fjarskagóður siður enda hjálpar sparnaðurinn til við að standa straum af óvæntum útgjöldum og stórinnkaupum sem annars myndi þurfa að taka lán fyrir .
Það er gott að eiga varasjóð en enn betra að geta komist hjá lántöku þegar t.d. skreppa á til útlanda eða kaupa nýtt sjónvarp í stofuna .
Einnig er rétt að stefna að því að eiga neyðarsjóð sem jafngildir útborguðum launum þriggja til sex mánaða .
Reikna má með áföllum einhvern tíma á lífsleiðinni , s.s. dýrri viðgerð á bílnum , atvinnumissi eða löngum veikindum .
Neyðarsjóðurinn er öryggispúði sem mildar höggið .
Rausnarleg líftrygging Mint.com mælir með því að fólk líftryggi sig fyrir sem nemur sexföldum árlegum tekjum heimilisins .
Slíkar tryggingar ættu ekki að vera óhóflega dýrar ef tryggingataki er ungur , en geta skipt öllu fyrir það hvernig fjölskyldumeðlimum reiðir af ef önnur fyrirvinnan fellur frá .
Fasteignakaup eru einhver stærsta og hættulegasta fjárfesting sem fólk ræðst í á lífsleiðinni .
Góð þumalputtaregla er að taka ekki meira en 80% lán fyrir eigninni og fá ekki meira að láni en sem nemur tvöföldum árstekjum heimilisins .
Ef þessar reglur eru brotnar er töluverð hætta á að fasteignalánin geti orðið óviðráðanleg ef truflun verður á tekjustreyminu eða sveiflur verða í fasteignaverði .
Hvaða lán eru dýrust ? Góð regla er síðan að fara vandlega yfir skuldir heimilisins og byrja á að borga fyrst niður þær skuldir sem bera hæstu vextina , og greiða skuldirnar niður eins hratt og kostur er .
Það liggur t.d. meira á að borga niður yfirdráttinn og greiðslukortadreifinguna sem algengt er að beri 12-16% vexti en að greiða upp námslánin hjá LÍN sem bera allt að 3% vexti .
Með réttu yfirsýnina getur jafnvel komið í ljós að það skiptir meira máli að hreinsa upp skuldirnar en að leggja fyrir og fjárfesta .
Ávöxtunin sem vænta má af fjárfestingum er oftast mun minni en vextirnir sem greiða þarf af skuldunum .
