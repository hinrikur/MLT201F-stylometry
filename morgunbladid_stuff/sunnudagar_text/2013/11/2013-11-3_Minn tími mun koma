Jóhanna Sigurðardóttir setti svip sinn á stjórnmálalíf landsins alla sína tíð en ekki hafði ég hugmynd um , fyrr en ég las bókina Við Jóhanna eftir Jónínu Leósdóttur , hvað einkalíf fyrrverandi forsætisráðherrans hafði verið stormasamt .
Í nýútkominni bók skrifar Jónína Leósdóttir , eiginkona Jóhönnu , um ástarsamband þeirra á áhrifaríkan og áhugaverðan hátt .
Hvernig tvær giftar mæður urðu skotnar hvor í annarri , skildu við eiginmenn sína og lifðu " leynilífi " til þess að kynhneigð þeirra myndi ekki koma niður á stjórnmálaferli Jóhönnu .
Í bókinni er hægt að fá fína innsýn í liðinn tíma , sérstaklega í fatnaði .
Áður en ég las bókina hafði ég ekki velt fatastíl Jóhönnu Sigurðardóttur neitt sérstaklega fyrir mér en í bókinni lýsir Jónína á sjarmerandi hátt hvernig sú fyrrnefnda klæddi sig gjarnan .
Hún lýsir drögtunum hennar og hvernig hún klæddi sig af öryggi .
Hafði Jóhanna svo mikil áhrif á Jónínu að áður en hún vissi af var hún sjálf komin með alvöru skjalatösku úr leðri sem þótti heldur betur stöðutákn fyrir kvenfrelsi í kringum 1985 .
Þegar ég fór að grúska í myndasafni Morgunblaðsins áttaði ég mig á því að Jóhanna hafði algerlega tollað í tískunni .
Hárið var alltaf blásið og gleraugun á sínum stað en þau fylgdu algerlega ráðandi tískustraumum hverju sinni .
Stundum var hún með risastór gleraugu og stundum voru þau minni .
Árið 1983 voru konurnar á alþingi myndaðar í garði alþingishússins og má sjá glögglega hvað þótti það alsmartasta á þeim tíma .
Þar voru Kristín Halldórsdóttir , Sigríður Dúna Kristmundsdóttir , Guðrún Agnarsdóttir , Kolbrún Jónsdóttir , Guðrún Helgadóttir , Margrét Frímannsdóttir , Ragnhildur Helgadóttir , Jóhanna Sigurðardóttir og Salóme Þorkelsdóttir allar í pilsum með A-sniði sem náðu niður fyrir hné , nema Margrét Frímanns – hún var í síðbuxum .
Í myndasafninu sást Jóhanna gjarnan í köflóttum eða röndóttum jökkum og oftar en ekki var hún í hvítri skyrtu innan undir - svo ekki sé minnst á allar perlufestarnar .
Hún átti myndarlegt dragtasafn og ýmist með buxum eða pilsum .
Það merkilega við jakkana hennar Jóhönnu er að þeir eru eins og klæðskerasniðnir inn í hausttískuna 2013 .
Í dag myndi ég kalla þennan fatastíl " retro-glam " og eins og nafnið gefur til kynna má vel vinna með hann .
Sannleikurinn er sá að við komumst fæstar langt nema okkur liggi raunverulega eitthvað á hjarta og séum tilbúnar að leggja " allt " á okkur til að komast þangað sem við ætlum okkur .
Sem minnir mig á svölustu setningu fyrr og síðar sem rann upp úr Jóhönnu þegar hún tapaði fyrir Jóni Baldvini Hannibalssyni í formannskjöri á flokksþingi Alþýðuflokksins í júní 1994 .
Næst þegar allt fer í " fokk " hjá þér skaltu bara hugsa til Jóhönnu – " Minn tími mun koma .
" 