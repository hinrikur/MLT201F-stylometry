Bókmenntasmekkurinn fylgir þroskanum og breytist með tímanum .
Þegar ég var barn las ég margar bækur Almenna bókafélagsins .
Var það ekki íhaldsforlagið í den ? Pabbi var auðvitað áskrifandi og ég var hlýðin og vel upp alin dóttir .
Þegar skyldulesningu var lokið við stúdentspróf varð ég mikill aðdáandi Jean Paul Sartre og Simone de Beauvoir .
Árum saman velti ég fyrir mér muninum á því að lifa eða vera bara til .
Hef ekki litið í þær bækur síðan .
Næstu tuttugu árin snerust um börn og vinnu , að leika , kenna , skrifa , þýða og tala .
Þetta var enska tímabilið .
Þær stöllur Iris Murdoch og Doris Lessing biðu eftir mér á náttborðinu .
Annars fannst mér á þessum árum að ég væri sjálf aðalpersónan í spennandi leiksýningu , sem enginn sá fyrir endann á ! En þegar ég lít yfir farinn veg sé ég að áhugi minn virðist beinast að epískum skáldskap , bókum sem eru byggðar á sögulegum heimildum , um örlög fólks og þjóða .
Ég hef búið víða og ósjálfrátt alltaf leitað uppi bókmenntaverk sem lýsa því hvernig þjóðin varð til , hvernig hún lifði af – og hvað sagan hefur skilið eftir í þjóðarsálinni .
Við eigum ótrúlega marga snjalla rithöfunda , sem sækja sér yrkisefni í okkar sögu og örlög .
Sumir eru vinir mínir – og gefa mér bækur sínar .
Aðra sæki ég heim í bókasafninu hér í Mosó .
Þeir stytta mér stundir í andvökunni .
