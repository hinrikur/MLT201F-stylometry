Mig langaði að gera eitthvað pínulítið vetrarlegt , en á sama tíma ekki hafa matseðilinn of þungan því framundan eru jólin með öllu því kjötáti sem tilheyrir .
Ég ákvað því að nota fiskmeti í forrétt og aðalrétt , " segir matgæðingurinn María Björg Sigurðardóttir .
María Björg er fatahönnuður sem hefur mikla ástríðu fyrir eldamennsku og eftir að hafa deilt uppskriftum og matarmyndum með vinum og fjölskyldu á Instagram ákvað hún að útbúa bloggsíðu ; kryddaeftirsmekk.tumblr.com , sem er sérlega falleg , bæði myndir og heildarútlit .
María Björg er önnum kafin í ýmsum hönnunartengdum verkefnum og bauð heim til sín konum sem eru flestar í sama geira og hún og hafa kynnst og hist í gegnum hönnunarbransann hérlendis .
Þar sem annir eru miklar notaði hún ofureinfaldar en flottar aðferðir við að útbúa eftirréttinn og notaði til að mynda frosna franska súkkulaðiköku sem hún útbjó þó að heimilislegum hætti .
" Aðalréttinn , sjávarréttapottréttinn , hafði ég í hálfspænsku þema þótt þetta sé franskur pottréttur í grunninn .
Það er pínu tapaslegt að blanda saman kryddpylsu og sjávarréttum og mjög gott .
Hvað forréttinn varðar þá hef ég mikið verið að elda smokkfisk undanfarið , hann er til í öllum búðum og kostar ekki mikið .
Eftirrétturinn er svo mjög einfaldur og ég mæli með honum fyrir þá sem eru á síðustu stundu .
" María Björg segist alltaf reyna að elda allt frá grunni , hafa heita máltíð einu sinni á dag og hún sé óþreytandi við að halda matarboð , finnist það yfirleitt lítið mál .
" Ég er hrifin af matargerð sem er fljótleg og tilgerðarlaus og ekkert bull .
Það er óþarfi að vera að reyna að finna upp hjólið alltaf heldur einblína á að hafa hráefnið gott .
Góð ráð ? Ég segi bara ; láta verða af því .
Matarboð snýst fyrst og fremst um góðan félagsskap , ekki að heimilið sé glerfínt heldur bara að elda góðan mat og setja á sig smávaralit .
" Einfaldasti eftirrétturinn ½ frönsk súkkulaðikaka , fæst frosin ½ l skógarberjaís 1 peli rjómi ber að eigin vali ; til dæmis blanda af brómberum , hindberjum , jarðarberjum og bláberjum smávegis flórsykur eða kakóduft Skerið kökuna í litla teninga , þeytið rjóma og blandið jafnmiklu af ís við í matvinnsluvél .
Setjið smávegis af blöndunni í glas eða skál handa hverjum gesti fyrir sig , svo köku og skiptist á að leggja ísinn og kökuna í nokkur lög hvað ofan á annað .
Endið á ísnum og setjið berin ofan á .
Gott er að sigta flórsykur eða kakó yfir .
Bouillabaisse með spænsku ívafi 2 chorizopylsur , fást meðal annars hjá Pylsumeistaranum 1 stórt fennel , saxað 1 stór laukur , saxaður 4 hvítlauksgeirar , saxaðir 2 msk .
tómatmauk 2 glös hvítvín 4 bollar fiski- , humar- eða kjúklingasoð 2-3 þroskaðir tómatar 500 g þorskur 500 g kræklingur , ferskur ef hann er til 500 g hrá risarækja , skelflett nýmalaður svartur pipar fersk steinselja , u.þ.b. handfylli 1 sítróna Hitið olíu í stórum og góðum potti og brúnið chorizopylsuna .
Fjarlægið pylsuna úr pottinum og geymið .
Út í pottinn fer þá fennel , laukur og hvítlaukur .
Mýkið við miðlungshita í 5-10 mínútur .
Bætið tómatmauki út í pottinn og brúnið það í nokkrar mínútur til að dekkja og dýpka bragðið og ná úr því beiskjunni .
Lækkið undir , hellið hvítvíni út í og hrærið þar til áfengið gufar upp .
Blandið soðinu saman við ásamt tómötum og steiktu chorizopylsunni og látið malla í hálftíma til klukkutíma með loki .
Korteri áður en rétturinn er borinn fram má taka lokið af og leyfa sósunni aðeins að þykkna .
Rétt í lokin má setja fiskinn , rækjurnar og kræklinginn út í og hafa lokið á í nokkrar mínútur .
Kryddið með svörtum pipar , hellið sítrónusafa yfir og stráið ferskri steinselju yfir allt saman .
Gott er að hafa súrdeigsbrauð með , smjör eða hvítlauksmajónes .
Sítruspipar-calamari 500 g smokkfiskur 1 bolli hveiti 1 msk .
sítrónupipar ½ msk .
svartur pipar 1 msk .
salt raspaður börkur af ½ sítrónu ( má sleppa ) 1-2 lítrar djúpsteikingarolía ferskt dill radísuspírur Hitið djúpsteikingarolíuna vel í potti .
Skerið smokkfiskinn þvert svo það myndist hringir en einnig er hægt að kaupa hann niðurskorinn , sem sparar tíma .
Veltið smokkfiskinum upp úr hveiti , salti , sítrónupipar , pipar og sítrónuberki .
Skellið honum svo í pottinn og djúpsteikið þar til hann er orðinn fallega gylltur .
Berið fiskinn fram með dilli , radísuspírum og límónusneið .
Límónumajónes með lavasalti 3-4 msk .
majónes raspaður börkur af ½ límónu safi úr ½ límónu hnífsoddur af hvítlauk hnífsoddur af lavasalti Hrærið allt vel saman og kryddið með lavasalti .
