Unnið er að innleiðingu hugmyndafræði um batamiðaða nálgun á geðsviði Landspítala .
Notandi geðheilbrigðisþjónustu er talinn hafa sérþekkingu á eigin stöðu vegna sjúkdómsreynslu sinnar og tekur því ríkan þátt í eigin meðferðarvinnu eða bataferli .
bataskólinn er liður í þessari nálgun .
Unnur H. Jóhannsdóttir uhj@simnet.is Batamiðuð heilbrigðisþjónusta er sérsniðin að persónulegum þörfum notenda og þeirra eigin skilningi á veikindum sínum .
Mikilvægi batamiðaðrar nálgunar er ótvíræð í ljósi þess að ekki er til meðferð við öllum geðröskunum eða forsenda fyrir fullum bata ekki fyrir hendi .
Því þarf að veita þeim sem þjakaðir eru af langvinnum andlegum veikindum viðunandi lífskilyrði í ljósi þeirra .
Eitt af þeim fjölmörgu verkefnum sem upptaka batahugmyndafræðinnar á geðsviði hefur í för með sér er starfræksla fræðslumiðstöðvar um bata .
Bataskólinn , sem byggður er á erlendri fyrirmynd , er staðsettur í gamla bókasafninu á Kleppi .
Ætlunin er að bjóða upp á úrval námskeiða sem hentar fjölbreyttum hópi notenda .
" Batahugmyndafræðin er rakin til notendasamtaka sem gerðu tilkall til ríkari þátttöku í eigin meðferðarstarfi og vildu stuðla að aukinni mannúð í meðferð .
Bataskólinn er því hugsaður sem viðbót við hefðbundna meðferð samkvæmt læknisfræðilíkaninu þar sem höfðað er í auknum mæli til áhuga notenda .
Trú er á vilja þeirra til þátttöku í eigin meðferð .
Líta má á þá sem koma að fræðslu í bataskólanum sem leiðbeinendur eða aðstoðarmenn í bataferlinu , " segir Hjalti Einarsson , verkefnisstjóri innleiðingar batahugmyndafræði á geðsviði , og bætir við að hugmyndafræðin gangi þvert á stofnanir og faglega sérþekkingu og byggist á ríku samstarfi fjölda ólíkra aðilla .
Enginn fær tilvísun " Fáir geta hafnað megininntaki hugmyndarinnar um batamiðaða nálgun .
Batahreyfingin minnir okkur þó á að setja meira af þeirri hugmynd í starf okkar .
Innleiðing hugmyndafræðinnar er þegar hafin á geðsviðinu og unnið er að henni með víðtækum hætti .
Bataskólinn er eitt þeirra verkefna sem sprottið hafa upp úr þeirri vinnu .
Hann er þegar farinn af stað hér sem tilraunaverkefni og höfum þegar keyrt námskeið um nokkurs konar inngang að bata .
Við leitum nú að og vinnum að námskrá og þróun hentugra námskeiða fyrir skólann .
Bataskólinn er ekki hugsaður sem meðferðarúrræði heldur fræðsla .
Þangað á fólk að koma sem hefur áhuga á að auka með sér þekkingu á hinum ólíku sviðum lífsins hvort sem um ræðir fræðslu um geðsjúkdóma , félagsfærni , tölvufærni , fjármálalæsi eða matseld svo dæmi séu nefnd .
Með þessu standa vonir til að auka megi lífsgæði fólks og leiða til bata .
Engin fær tilvísun í Bataskólann .
Fólk sækir hann af persónulegum áhuga og velur sér námskeið sem henta því út frá þeim stað sem það er statt á hverju sinni , " segir Hjalti .
Lífsfærni , von og hamingja Leiðbeinendur eru starfsfólk geðsviðs og aðrir sem miðlað geta af þekkingu sinni og reynslu .
Bataskólinn mun verða unninn meðfram hefðbundinni vinnu á geðsviði og innleiðingu hugmyndafræðinnar þar .
Leiðbeinendur þurfa að búa yfir viðamikilli þekkingu á mikilvægum lífstengdum þáttum , hafa ríkan vilja til að miðla henni og getu til að tengja hana hugmyndinni um aukinn bata , að sögn Hjalta .
Hann leggur einnig áherslu á að þeir sem sæki þessi námskeið geri það af sjálfsprottnum áhuga á efni þeirra .
" Nokkrir skólar eru starfræktir í Bretlandi sem byggjast á þessari hugmyndafræði .
Hafa þeir skilað góðum árangri .
Þó er starfræksla Bataskóla viðamikið verkefni og krefst uppbygging hans samhents átaks fjölda fólks .
Margir innan og utan geðsviðs , jafnt notendur sem fagfólk , hafa komið að þessari vinnu og enn aðrir veitt honum veglegan styrk .
Má þar nefna ELKO sem gaf skólanum tæki til kennslunnar .
Upptaka batamiðaðrar heilbrigðisþjónustu er viðamikið verkefni og snertifletirnir margir .
Innan geðsviðs starfar fjölbreyttur hópur starfsfólks sem þegar hefur mikla hæfni , reynslu og ríka þekkingu á hugmyndafræðinni og það auðveldar upptöku hennar .
Upp að einhverju marki er nú þegar byggt á hugmyndafræðinni innan ólíkra fagstétta og stakra eininga á geðsviði , svo sem í samfélagsgeðteyminu og á Laugarási .
Á meðal starfsfólks og yfirmanna er þó almennt ríkur vilji til að vinna frekar að þróun stefnunnar á sviðinu og er vinna í þá átt víða í fullum gangi .
Vonir standa til að Bataskólinn veiti skjól fyrir myndun fræðasamfélags og samvinnu fólks um aukinn bata þess og afrakstur menntunarinnar verði aukin lífsfærni , von og hamingja , " segir Hjalti .
