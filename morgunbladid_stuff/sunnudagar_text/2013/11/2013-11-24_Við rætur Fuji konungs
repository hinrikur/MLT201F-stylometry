Fjallið Fuji er eitt helsta þjóðartákn Japans og jafnframt þeirra hæsta fjall ( 3.776 metrar ) .
Fjallið er skráð á heimsminjaskrá Menningarstofnunar Sameinuðu þjóðanna UNESCO og er talið hafa verið fyrst klifið af ónafngreindum munki árið 663 .
Ekki var leyfilegt fyrir konur að klífa fjallið fyrr en eftir 1883 enda feðraveldið allsráðandi í Japan þá líkt og í dag .
Ég gerði fyrst tilraun til þess að klífa fjallið 1999 en komst einungis hálfa leið með rútu .
Seinni tilraunin átti að vera sl. sumar þegar Ásta Sigga vinkona mín reyndi að draga mig þangað , en ég þóttist ekki eiga gönguskó .
Ég hef þó , með japönskum vinum mínum , farið að rótum Fuji á haustin í þeim tilgangi að upplifa Asagiri-tónlistarútihátíðina sem ku vera engri annarri tónlistarhátíð lík .
Munurinn á tónlistarúthátíðum í Japan og á Vesturlöndum er að í Japan er meiri áhersla lögð á hvað er grillað , djúpsteikt eða soðið en sjálfa tónlistina .
En eins og þeir sem til Japans hafa komið vita snýst hér allt um mat og drykk og þegar Japanir tala um að fara út að skemmta sér eiga þeir fyrst og fremst við að fara út að borða góðan mat .
Ég man því aldrei hvaða hljómsveitir spiluðu , en ég gleymi ekki sóba-núðlunum , sjabú-sjabú-pottinum , tempúra-tígrisrækjunum , tófú-salatinu , nautatungunum og félagsskapnum , að ógleymdu útsýninu yfir Fuji konung .
Já , lífið í Japan er einstakt .
Bolli Thoroddsen 