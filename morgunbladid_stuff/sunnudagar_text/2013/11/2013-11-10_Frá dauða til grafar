Elísabet Sigurðardóttir úr Vestmannaeyjum lést 25. febrúar síðastliðinn 88 ára að aldri og var útför hennar gerð frá Seljakirkju 4. mars .
Árni Sæberg , ljósmyndari Morgunblaðsins , fékk leyfi aðstandenda Elísabetar til að mynda útförina og aðdraganda hennar .
Það er að segja ferlið frá dauða til grafar .
Myndir : Árni Sæberg saeberg@mbl.is Texti : Orri Páll Ormarsson orri@mbl.is Dauðinn er hluti af lífinu , hvort sem okkur líkar það betur eða verr .
Samt er hann meira tabú í dag en áður tíðkaðist .
Mörgum þykir óþægilegt að ræða um dauðann , hvað þá hafa hann fyrir augunum .
1.995 manns létust á Íslandi á árinu 2012 og líklegt verður að teljast að eitthvert af þeim dauðsföllum hafi snert okkur , með einum eða öðrum hætti .
Hvort sem hinn látni var ættingi , vinur , kunningi eða bara einhver sem við þekktum af afspurn .
" Dauðinn er meira feimnismál í dag en hann var hér áður , " segir Hermann Jónasson hjá Útfararstofu Svafars og Hermanns , sem annaðist útför Elísabetar Sigurðardóttur , sem hér er til umfjöllunar í myndum Árna Sæberg , ljósmyndara Morgunblaðsins .
" Dauðinn var nær fólki þá en í dag og almennt stærri hluti af lífinu og tilverunni .
Það helgast af því að fólk náði ekki eins háum aldri og það gerir nú , auk þess að ekki var óalgengt að ungt fólk og börn töpuðu baráttu sinni við skæðar farsóttir .
Það var gangur lífsins .
" Hvergi minnst á dauðann Tímarnir breytast og mennirnir með .
Séra Valgeir Ástráðsson , sóknarprestur í Seljakirkju , sem jarðsöng Elísabetu heitna , segir mikið hafa verið rætt um dauðann fyrir hundrað árum en þá mátti á hinn bóginn ekki minnast einu orði á kynferðismál .
" Nú hefur þetta alveg snúist við .
Í dag eru kynferðismál á allra vörum , fá meira að segja ítarlega umfjöllun í skólum , en hvergi er minnst á dauðann , " segir séra Valgeir .
Hann er sammála Hermanni um að dauðinn sé fjarlægari í dag en hann hafi verið fram eftir síðustu öld .
" Þá dóu afi og amma heima .
Núna eru þau flutt út í bæ og deyja þar .
Hafa þess vegna verið á hjúkrunarstofnun árum saman .
Fátítt er núorðið að fólk deyi í heimahúsum .
Það hefur heilmikið að segja .
" Séra Valgeir og Hermann rifja báðir upp að framan af síðustu öld hafi húskveðjur verið algengar .
Fólk lá þá gjarnan á líkbörum í heimahúsum og reistir voru stillansar til að koma líkkistum inn í húsin .
Jafnvel þurfti að fjarlægja rúður úr húsum til að koma kistunum inn .
Séra Valgeir vígðist til prests árið 1973 austur í Flóa og þá eimdi ennþá eftir af þessum sið , einkum til sveita .
" Ég veit ekki til þess að það hafi verið rannsakað en ætli húskveðjur hafi ekki horfið að mestu á áttunda áratugnum í sveitum en nokkru fyrr í bæjum , " segir hann .
Séra Valgeir gerir því líka skóna að fólk óttist umræðuna um dauðann vegna þess að það eigi ekki eins skýr svör og áður – í trúnni .
" Það sem að mér snýr er trúræni þátturinn .
Fólk talar um trúna við kirkjulegar athafnir , ekki síst jarðarfarir , og jafnvel hörðustu afneitarar blikna frammi fyrir dauðanum og eru tilbúnir að biðja bænirnar sínar .
Trúin mætti á hinn bóginn vera meiri partur af hversdeginum .
" Börn taki þátt í ferlinu Að áliti séra Valgeirs ætti umfjöllun um dauðann alls ekki að vera viðkvæmt mál .
" Börnum er oft hlíft við að vera við kistulagningar á þeim forsendum að þau skilji ekki hvað um er að vera .
Spurningin er hins vegar þessi : Skiljum við sem erum fullorðin það eitthvað betur ? Stefna flestra presta er að leyfa börnum að taka sem mestan þátt í útfararferlinu enda er dauðinn partur af lífinu sem engin ástæða er til að fela .
" Alþekkt er að kirkjulegar athafnir , svo sem skírnir , fermingar og brúðkaup , séu ljósmyndaðar í bak og fyrir en minna fer jafnan fyrir slíku í jarðarförum enda víkur þá gleðin fyrir sorginni .
Þegar sú hugmynd kom upp að Árni Sæberg myndaði ekki bara útför Elísabetar Sigurðardóttur fyrr á þessu ári heldur líka allan aðdraganda hennar þurftu Hermann og Svafar að hugsa sig um tvisvar .
" Okkur fannst þetta til að byrja með svolítið skrýtið , " viðurkennir Hermann .
" Það er reyndar ekkert einsdæmi að myndir séu teknar í kistulagningunni og jarðarförinni sjálfri en ég hef ekki áður haft ljósmyndara yfir mér í líkhúsinu meðan á snyrtingu hins látna hefur staðið .
Þar erum við vanir að vera í ró og næði .
Ég hafði svolitlar áhyggjur af þessu .
Yfirleitt tekur fólk myndir fyrir sig persónulega en þessar myndir voru hugsaðar til birtingar í dagblaði .
Það er tvennt ólíkt .
" Myndavélin truflaði engan Áhyggjurnar voru ástæðulausar .
" Við fundum strax að Árni nálgaðist verkefnið af mikilli virðingu .
Hann lét sáralítið fyrir sér fara og truflaði engan .
Þetta var líka gert í fullu samráði við fjölskyldu Elísabetar heitinnar sem er auðvitað lykilatriði .
Útkoman er eftir því , minningu hinnar látnu er sýnd mikil virðing í þessum myndum , " segir Hermann .
Séra Valgeir tekur í sama streng : " Ljósmyndarar eru misjafnir .
Sumir vaða yfir allt og alla meðan maður tekur varla eftir öðrum .
Það eru venjulega þeir síðarnefndu sem taka bestu myndirnar .
Þannig var það í þessu tilfelli .
Maðurinn var afskaplega penn og góður og engin truflun hlaust af veru hans á staðnum .
Sannkallaður fagmaður .
Þú mátt alveg bera það í hann , " segir hann og hlær við .
Þegar einstaklingur fellur frá er fyrsta skrefið að hafa samband við útfararstofu til að annast útförina .
Aðstandendur gera það ýmist sjálfir eða fá prest til að sjá um það fyrir sig .
Hermann segir allan gang á þessu .
Sé fyrst leitað til útfararstofunnar hefur hún samband við prestinn sé þess óskað .
" Okkar mottó hér hjá Útfararstofu Svafars og Hermanns er einfalt : Hver útför er einstök .
Fyrir vikið gerum við það sem fólk biður okkur um .
Það er fólkið sem ræður ferðinni , við erum til þjónustu og leiðbeinum því eftir þörfum .
Markmiðið með okkar starfi er að létta álaginu af syrgjandi fólki .
" Ekki skylda að vera með prest Ekki er skylt að láta prest annast útför og velur fólk , að sögn Hermanns , í auknum mæli að leita annað .
Svo sem til Siðmenntar eða annarra trúfélaga .
Jafnvel eru dæmi um að vinir hinna látnu stýri útförinni .
Helst sú þróun væntanlega í hendur við úrsagnir úr þjóðkirkjunni hin síðari misseri .
Hermann segir þó brögð að því að þegar á reyni leiti sumir til þjóðkirkjunnar , þrátt fyrir að leiðir hennar og hins látna hafi á einhverjum tímapunkti skilið .
Látist fólk á sjúkrastofnun eða hjúkrunarheimili hafa húsbændur þar oftast samband við útfararstofuna fyrir hönd aðstandenda , þegar þeir eru búnir að velja hana .
Deyi fólk í heimahúsi eru lögregla og læknir kölluð til .
Það er í verkahring útfararstofunnar að flytja hinn látna í líkhús .
Síðan tekur við ferli með aðstandendum .
Hvað hugsa þeir sér í sambandi við kistulagninguna og útförina ? Sumir hafa mjög sterka skoðun á þessu , aðrir ekki .
Meðal þess sem þarf að ákveða er tónlistarflutningur í athöfninni og sér útfararstofan um að útvega listamennina að höfðu samráði við aðstandendur , nema þeir vilji gera það sjálfir .
Stundum styðjast aðstandendur við óskir hins látna .
Hann hafi viljað fá þennan eða hinn prestinn og þennan eða hinn söngvarann .
Dæmi eru um að fólk hafi meira að segja verið búið að skipuleggja hvert smáatriði í eigin útför .
Hermann hvetur fólk , sérstaklega eldra fólk , til að halda slíkum óskum til haga á vísum stað .
Það geti létt aðstandendum róðurinn .
Þegar engar óskir liggja fyrir geta aðstandendur stundum átt erfitt með að koma sér saman um lausnir .
Hermann fær meira að segja stundum símhringingar frá eldra fólki sem vantar leiðbeiningar .
" Ég er nú ekki ennþá dáin / n en mig vantar upplýsingar í sambandi við jarðarfarir .
" Það er að sjálfsögðu partur af þjónustunni sem útfararstofur veita .
Eitt af því sem þarf að ákveða eru klæðin .
Í hverju á hinn látni að vera , eigin fötum eða líkklæðum ? Hermann segir eigin klæði algengari .
Þegar þetta liggur fyrir tekur við líksnyrting sem Hermann segir afar vandasamt verk .
" Kistulagningin er síðasta minning ástvina um hinn látna og þar af leiðandi afar mikilvægt að vel takist til , " segir hann .
Allir Íslendingar eru jarðaðir í líkkistum .
Annað er óheimilt .
Kistan fylgir hinum látna alla leið , breytir þá engu hvort um er að ræða jarðarför eða bálför .
" Sumum þykir sóun að brenna kistuna en brennsluofninn í Fossvoginum er þeirrar gerðar að ekki verður hjá því komist , " segir Hermann .
Bálfarir hafa færst mjög í vöxt á höfuðborgarsvæðinu á síðustu árum .
Af 995 manns sem létust í Reykjavík og nágrenni á síðasta ári voru 489 brenndir .
Það eru 49% .
Bálfarir eru á hinn bóginn sárasjaldgæfar úti á landi .
Það helgast , að dómi Hermanns , aðallega af kostnaði .
Líkbrennsla fer aðeins fram í Reykjavík .
Á landsvísu er hlutur bálfara 24% .
Brennt er einu sinni í viku , á þriðjudögum .
Flest duftker eru jarðsett hérlendis en einnig er heimilt að dreifa öskunni alls staðar nema í bæjarlandi .
Óheimilt er að hafa duftker í heimahúsum eins og þekkist erlendis .
Hægt að jarða daginn eftir andlát Algengast er að sex til níu dagar líði frá andláti að útför .
Sá tími getur þó verið lengri , til dæmis látist fólk í útlöndum .
Aðstandendur ráða hversu langur tími líður milli kistulagningar og útfarar .
Stundum fara báðar athafnir fram sama daginn .
Er það oft gert af tillitssemi við útfarargesti sem koma langt að .
Ferlið þarf ekki að taka svona langan tíma og Hermann segir dæmi um að fólk hafi verið jarðsungið daginn eftir andlátið .
Það sé þó afar sjaldgæft .
Eina sem liggja þarf fyrir er dánarvottorð og leyfi sýslumanns .
Alltaf fer einhver hluti útfara fram í kyrrþey , iðulega að beiðni hins látna .
Að sögn Hermanns er ferlið það sama í þeim tilvikum , bara færra fólk í athöfinni .
Síðasta hlutverk útfararstofunnar er að flytja kistu hins látna í kirkjugarðinn eða eftir atvikum í bálstofuna að kirkjuathöfn lokinni .
Þegar kveðjustund í garðinum er afstaðin taka starfsmenn kirkjugarðanna við og loka gröfinni .
Og þar með lífsbók viðkomandi .
