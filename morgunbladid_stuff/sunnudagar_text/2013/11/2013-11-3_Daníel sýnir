Ljósmyndasýning Daníels Þ. Magnússonar , Glossolalia , verður opnuð í Menningarmiðstöðinni Gerðubergi í dag , laugardag , klukkan kl. 14 .
Heiti sýningarinnar merkir " að tala tungum í sjálfsefjandi ástandi .
Sá sem talar tungum telur sig vera að miðla orðum guðlegs tungumáls líkt og listamaður telur sig fást við rök hins listræna sannleika " .
Nafnið valdi Daníel , sem kunnur er fyrir myndverk í ólíka miðla , þar á meðal lágmyndir og húsgögn , þar sem ljósmyndunum á sýningunni er ekki ætlað að vera einstök frásögn með heildarsvip heldur er hvert verk einungis fulltrúi fyrir sjálft sig .
Myndirnar eru sýnishorn og brot , þær eru sérviskulegt val og upphafið merkingarleysi þegar þeim er stillt upp saman .
