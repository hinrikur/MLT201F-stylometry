Sir Alex Ferguson hlýtur að vera búinn að átta sig á því að hann hefði aldrei átt að leyfa Paul Pogba að fara frá Manchester United .
Pogba kom til liðsins frá Le Havre árið 2009 og vissu stuðningsmenn Manchester United , sem fylgjast með unglingaliðinu , að þarna færi framtíðarstjarna félagsins .
En Fergie fann aldrei spilatíma fyrir ungstirnið og þegar Juventus bauð honum samning stökk hann á tækifærið .
Hefur blómstrað þar á meðan miðja Manchester United hefur þótt frekar veikburða .
Phil Jones er látinn spila á miðri miðjunni þrátt fyrir að vera lítill miðjumaður en stór skrokkur .
Pogba hefur farið á kostum með ítalska stórliðinu og skoraði um síðustu helgi stórbrotið mark gegn Napólí .
Fékk boltann fyrir utan teig en móttaka hans var slök og boltinn skoppaði upp í loft .
Í staðinn fyrir að fara á taugum ákvað Pogba að þruma boltanum að marki og inn fór hann , framhjá Pepe Reina .
Umdeild félagaskipti til Englands Pogba fæddist í Lagny-sur-Marne-hverfinu í París og eru bræður hans , Florentin og Mathias , einnig atvinnumenn í fótbolta .
Florentin spilar með Sedan og Mathias með Crewe Alexandra .
Foreldrar þeirra eru frá Gíneu en settust að í París .
Pogba var snemma álitinn afburðaknattspyrnumaður og eftir að hafa verið fyrirliði hverfisliðsins gekk hann í raðir Le Havre .
Þá var hann kominn í U16 ára lið Frakka .
Arsenal , Juventus , Marseille og fleiri stórlið fylgdust grannt með kauða , sem var bæði stór og sterkur miðað við aldur .
Það kom því ekki á óvart að hann skyldi semja við Manchester United en það sem kom á óvart var hvernig hann samdi við félagið .
Le Havre hélt að félagið hefði verið með munnlegt samkomulag ekki bara við drenginn sjálfan heldur einnig foreldra hans .
Vegna aldurs hans mátti franska félagið ekki gera atvinnumannssamning við hann .
United bauð hins vegar gull og græna skóga fyrir hvaða fimmtán ára pilt sem er og samdi skriflega við Pogba .
Le Havre reyndi að fá félagaskiptabann á Man .
Utd en FIFA samþykkti þá beiðni ekki .
Pogba varð því leikmaður Manchester United 8. október 2009 .
Scholes dreginn á flot Pogba var fljótur að stimpla sig inn í unglingaliðið og síðar varaliðið en tækifærið kom aldrei með aðalliðinu .
Ferguson færði hann upp í aðalliðshópinn fyrir tímabilið 2011-2012 og sagði af því tilefni : " Ef við höldum aftur af honum mun hann fara .
Við verðum að gefa honum tíma og tækifæri til að sjá hvernig hann stendur sig .
" Paul Scholes hafði hætt fyrir þetta tímabil og margir bjuggust við að Pogba yrði eftirmaður hans á miðjunni .
En í staðinn fyrir að gefa ungum leikmönnum eins og Ravel Morrisson og Pogba tækifæri dró Fergie Scholes aftur á flot þegar meiðslavandræði bönkuðu á dyr Utd í janúar 2012 .
Pogba varð ósáttur við þá ákvörðun og sögur herma að hann hafi samið við Juventus nokkrum dögum síðar .
Endurkoma Scholes var kornið sem fyllti mælinn því gegn Blackburn á gamlársdag 2011 hafði Fergie sett Rafael á miðjuna í staðinn fyrir Pogba en báðir sátu á bekknum .
Enginn vafi er á því að Fergie var með fleiri ákvarðanir réttar en rangar á sínum ferli sem stjóri Manchester United en að klúðra málum Pogba er eitt af hans meiriháttar klúðrum og fer í flokk með kaupunum á Bebe og sölu á Jaap Stam og Carlos Tevez .
Meistaradeildin heillaði meira Hinn 3. júlí 2012 tilkynnti sir Alex að Pogba hefði samið við Juventus og hann var ekki sáttur þegar hann lét alþjóð vita .
" Ég tel að hann hafi ekki sýnt okkur vott af virðingu ef ég á að vera hreinskilinn .
Ég er glaður að þeir ( Pogba og umboðsmaður hans ) halda áfram á þennan hátt annars staðar en hér .
" Talið er að Juventus hafi borgað umboðsmanni Pogba , hinum alræmda Mino Raiola , nokkrar milljónir evra fyrir sinn þátt en Man .
Utd fékk aðeins þrjú hundruð þúsund pund í uppeldisbætur .
Pogba var ekki fenginn til Juventus til að vera í varaliðinu þrátt fyrir að vera aðeins nítján ára gamall .
Hann átti að keppa um stöðu í liðinu við Claudio Marchisio , Arturo Vidal og Andrea Pirlo og tókst að spila átján leiki og skora fimm mörk sem hjálpuðu Juve að vinna titilinn á Ítalíu .
Alls spilaði hann 38 leiki á tímabilinu í deild , bikar og Meistaradeildinni .
Þegar Marchiso meiddist í upphafi leiktíðar stóð Pogba upp og hefur verið magnaður .
Tækni , yfirsýn og líkamlegur styrkur , auk þess að hafa nef fyrir mörkum , hefur gert hann að einum mest spennandi miðjumanni heims um þessar mundir .
Enda eru stóru liðin aftur farin að lýsa yfir áhuga á miðjumanninum unga og með Raiola sem umboðsmann eru meiri líkur en minni á að hann hverfi á brott fyrr en síðar .
Rautt spjald gegn Spáni Pogba er kominn í franska landsliðið sem etur kappi við Úkraínu um laust sæti á HM í Brasilíu en landsliðsferill hans hófst allt annað en glæsilega .
Hinn 22. mars spilaði Pogba sinn fyrsta landsleik í 3:1 -sigri á Georgíu .
Fjórum dögum síðar var hann aftur í byrjunarliðinu sem mætti Spáni en báðir leikirnir voru í undankeppni HM .
Eftir að hafa fengið gult spjald á 76. mínútu braut hann af sér aðeins mínútu síðar þegar hann straujaði Xavi og dómarinn lyfti gula spjaldinu öðru sinni , sem þýðir rautt spjald .
Pogba tók þessari ákvörðun ekki létt og klappaði fyrir dómaranum af kaldhæðni .
Fékk hann bágt fyrir vikið en hefur hrist það af sér og er orðinn fastamaður í franska landsliðinu .
Ljós hans mun skína skært á HM í Brasilíu svo framarlega sem Frakkland kemst þangað .
