Winchester Mistery House í tölvumekkunni Silicon Valley er vinsæll áningarstaður ferðamanna , ekki síst á þessum tíma árs .
Afar óvenjulegur byggingarstíll einkennir húsið en einna líkast er því sem það hafi verið byggt fyrir drauga – sem það reyndar var í vissum skilningi .
Gunnhildur Ásta Guðmundsdóttir gunnhildur@mbl.is Buguð af sorg réðst hin vellauðuga Sarah Winchester , ekkja samnefnds rifflaframleiðanda , í endurbætur á bóndabæ í San Jose árið 1884 .
Fyrir lá í upphafi að framkvæmdirnar áttu engan enda að taka .
Miðill hafði upplýst ekkjuna um að andar framliðinna , sem látist höfðu af völdum skota úr rifflum fjölskyldufyrirtækisins , hefðu verið að verki þegar bæði eiginmaður hennar og einkabarn létust með nokkurra ára millibili .
Fylgdu þau skilaboð að þeir myndu leyfa ekkjunni sjálfri að lifa svo lengi sem hún hefðist strax handa við byggingarframkvæmdir og héldi viðstöðulaust áfram allt til dauðadags .
Fylgdi hún þessum boðum í einu og öllu .
Tilgangslausir stigar , hurðir og gluggar Næstu áratugi voru á annan tug smiða í fullri vinnu við að breyta stöðugt húsi ekkjunnar , aldrei þó eftir teikningum arkitekta .
Húsfreyjan gaf sjálf fyrirmæli um allar breytingar – að eigin sögn eftir að hafa " ráðfært " sig við andana að næturlagi .
Þegar Sarah lést árið 1922 höfðu framkvæmdirnar staðið stöðugt yfir 38 ára tímabil .
Aðeins var gert örstutt hlé í kringum jarðskjálftann sem skók Kaliforníu árið 1906 og eftirskjálfta .
Þegar hún lést voru herbergi hússins orðin 160 talsins , í ótal viðbyggingum , með fjölda stiga upp í loft , hurðum sem ekkert leiddu og gluggum sem birta náði aldrei til .
Húsið var fljótlega opnað sem safn fyrir almenning og hefur notið mikilla vinsælda sem slíkt síðan , ekki síst í kringum hrekkjavökuna .
Er það ekki síst fyrir óhefðbundinn arkitektúrinn auk ýmissa fágætra muna húsfreyjunnar sem þar gefur að líta .
Elínborg Baldursdóttir , skrifstofustjóri á Þjóðminjasafninu , bjó um margra ára skeið í Kaliforníu og heimsótti Winchester Mystery House oft .
" Það er ekki bara að húsið sé mjög óvenjulegt heldur er þar líka margt að sjá .
Sarah átti t.d. marga fallega muni sem eru þar til sýnis svo sem mikið safn óhemju verðmætra Tiffany-glermuna , sem gaman er að skoða .
Þá eru húsið og saga þess stórmerkileg út af fyrir sig , " segir hún í samtali við Morgunblaðið .
Enn í dag er Winchester-húsið í Heimsmetabók Guinness fyrir þær heimilisumbætur sem tekið hafa lengstan tíma í veröldinni .
Viðurkennt " draugahús " og talan 13 Sumir halda því fram í dag að enn megi kenna reimleika í húsi ekkjunnar .
Er það m.a. annað tveggja viðurkenndra " draugahúsa " í Kaliforníu ( hitt er í San Diego ) .
Smærri atriði frá forlagatrú Söru Winchester eru heldur ekki til þess fallin að draga úr leyndardómum húss hennar .
Talan " 13 " er sem dæmi áberandi þar en ekkjan lagði mikið upp úr henni .
Sem dæmi eru baðherbergin 13 talsins , 13 armar á ljósakrónum , 13 göt í niðurföllum , 13 rúður í glugga 13. baðherbergisins o.s.frv. Í þessu ljósi er vinsældir Winchester-hússins á hrekkjavökunni síst að undra .
Þar verður merkja um forlagatrú og yfirskilvitleg fyrirbæri , í bland við gleði og sorgir mannskepnunnar , áþreifanlega vart .
