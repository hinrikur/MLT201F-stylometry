Ég teiknaði og teiknaði og datt allt í einu inn í þetta myndefni .
Það skýrði á vissan hátt fyrir mér hvað það er að vera kona ; vissulega eru margar teikninganna berorðar á sinn hátt , án þess að það væri eitthvað sem ég var að leita að .
En þarna kom einhver kraftur sem ég fór að treysta á .
" Kristín Gunnlaugsdóttir myndlistarkona er að tala af þunga og ástríðu um myndheiminn í nýjum verkum sínum , sem hanga allt í kringum okkur í stærsta sal Listasafns Íslands .
Þau stærstu eru mjög stór , rúmlega fjögurra metra há , og myndefnið sem Kristín datt niður á fyrir nokkrum árum og vakti mikla athygli eru sköp .
Konur og sköp ; píkur .
Sýningin Sköpunarverk , með nýjum myndverkum Kristínar , var opnuð í tveimur sölum Listasafns Íslands á föstudagskvöld .
Í öðrum eru flennistór útsaumsverk á grófan striga mest áberandi en í hinum eru málverk á tré , sem unnin eru með tækni og nálgun sem hefur vakið umtalsverða athygli á Kristínu gegnum árin , og aflað henni fjölda aðdáenda .
Þetta er nálgun íkonamálarans , þar sem blaðgull er notað , en ekki til að sýna helga menn og gyðjur í upphafinni kyrrð og tærleika , heldur enn fleiri útleggingar af sköpum ; í formi þrýstinna vara eða rósa , jafnvel grænmetis , og svo eru þarna konur á leið úr innkaupaleiðangri með þunga Bónuspoka – einskonar gangandi píkur .
" Ég er orðin svolítið þreytt á því að sumir sem sjá þessi verk sjá bara píkur , " segir Kristín þegar við göngum um sýninguna .
En er það nokkuð sérkennilegt , þegar það er einmitt myndefnið ? Kristín brosir .
" Nei , ég skil það vel , en óska þess að fólk horfi líka dýpra .
" Og verður ekki að segja að hún sé bersögul í þessum verkum , afhjúpandi ? " Algjörlega , " segir hún .
Í tilkynningu um sýninguna segir að það óvænta við þessi nýju verk Kristínar sé hið djarfa , erótíska yfirbragð sem sett er fram með miðaldalegum hætti og kirkjulegri tækni , sprottinni af veflist og gylltri undirstöðu , í ætt við trúarlist gotneska stílsins .
Teiknikunnátta hennar og fínleg meðferð efnisins er í hróplegri mótsögn við umbúðalausa , jafnvel hneykslanlega framsetningu verkanna .
Hún segist með þessari úrvinnslu sinni á gömlum hefðum vera að gera upp við ákveðna hluti í hefðinni , og losa um bælinguna þar .
" Það má nota helgimyndagerð til að búa til helgimyndir nútímans .
" – Sumir hljóta að líta á það sem guðlast .
" Örugglega , " svarar hún og ypptir öxlum .
" Og ég skil það vel , það er líka fín lína milli þess að vera að niðurlægja eitthvað eða opna á ákveðið frelsi .
Ég vil ekki niðurlægja neitt heldur að fólk upplifi frelsi og léttleika .
" " Þetta hafa verið átök " Kristínu leiðist þegar fólk hefur viðfangsefni verkanna , sköp kvenna , í flimtingum .
" Fátt hefur verið jafn misnotað gegnum aldirnar , þó að ekki væri nema bara sem hugtak , en þetta viðkvæma litla líffæri kvenna .
Ef þetta á að vera á brandarastiginu þá komumst við aldrei lengra .
" – Þú nálgast myndefnið á fjölbreytilegan hátt : hér eru píkur sem þrýstnar varir , tenntar píkur og konur við sjálfsfróun .
" Allt er leyfilegt .
Nema misnotkun og niðurlæging .
Mig langar að segja já við svo mörgu .
Að fólk losi um bælinguna og skoði með sjálfum sér hvar bælingin liggur .
Ég vil að konur upplifi styrk sinn .
Og ég er ekki að gera þetta til að ógna karlmönnum ; vonandi upplifa þeir enga ógn með þessu , " segir hún og brosir , bendir síðan á stórt strigaverk sem nánast lokar innganginum í stóra salinn .
" Þetta verk sýnir einskonar formóður .
Hér vinn ég með styrkinn og tignina í því að eldast , og vera með skapabarma lafandi niður á gólf .
Það þarf engar lýtalækningar , til að þykjast vera alltaf ung .
Ég vildi sýna þennan veruleika þannig að fólk tæki eftir .
" – Það er sláandi munur á efniviðnum í verkunum , annarsvegar hrár striginn og hinsvegar blaðgullið og fínlegheitin .
Er ekkert mál að stökkva þar á milli ? " Merkilega lítið .
Myndmálið sér um sig .
Tæknin lýtur hvaða myndmáli sem er .
" – Andinn í eldri verkum þínum er svo ólíkur þessu .
Það hlýtur að hafa komið til af mikilli þörf að kúvenda svona .
" Heimur eldri verkanna var fullkannaður .
Ég stend algjörlega með eldri verkum mínum , það gaf mér mikið að vinna þau , en í því felst alltaf ákveðin hætta þegar áherslan er orðin mikið á nostur og yfirlegu , þegar þetta " spontanitet " hverfur .
Ég var farin að sakna þess .
Sú tilfinning að vinnan tæki svo mikinn tíma og mikið erfiði var farin að taka frá gleðinni .
Svo kom kreppan og landið fór á hausinn .
Ég varð fyrir miklum áhrifum af því , fannst það vera tækifæri til að fletta ofan af hlutunum og að við ættum að standa betri og bjartari eftir þó að það væri erfitt meðan á því stæði .
Mér eins og mörgum öðrum fannst þurfa að flysja utan af lauknum og leita að kjarnanum .
" Þá fór Kristín að teikna og teikna og þetta myndefni spratt fram .
" Þetta hafa verið átök , " segir hún og horfir hugsi á verkin .
" Maður gerir ekki svona að gamni sínu því þar er margt sem þarf að fórna ; maður fórnar afkomunni og sleppir því sem var öruggt .
En listamaður verður sífellt að vera vakandi fyrir því að segja satt og þora að taka áhættuna .
" Sýna kunn grafíkverk Munchs og samtímalist Samhliða opnun sýningarinnar með verkum Kristínar Gunnlaugsdóttur , hefst í sölunum á efri hæð Listasafns Íslands sýningin Gersemar – Dýr í búri .
Sýningin skiptist í tvennt .
Í öðrum salnum heldur safnið áfram að sýna valin nútíma- og samtímaverk úr safneigninni , byggð kringum nokkur öndvegisverk eftir helstu frumkvöðla íslenskrar samtímalistar – Jóhann Eyfells ( 1923 ) ; Magnús Pálsson ( 1929 ) og Dieter Roth ( 1930-1998 ) – auk listar þeirrar kynslóðar sem með einum eða öðrum hætti fetaði í fótspor þeirra .
Mörg verkanna eru eftir listamenn sem hafa verið fulltrúar Íslands á Tvíæringnum í Feneyjum .
Þá er sérstöku ljósi beint að bókverkum eftir íslenska og erlenda listamenn sem hófu þessa listgrein til vegs og virðingar .
Bókverkin má skoða á spjaldtölvum .
Hinn hluti sýningarinnar er helgaður norska jöfrinum Edvard Munch , í tilefni af því að í ár eru 150 ár frá fæðingu hans .
Sýnd er röð grafíkmynda hans sem safnið á .
Verkum Munchs fylgja verk eftir hátt í 15 samtímalistamenn sem lýsa með einum eða öðrum hætti svipaðri einangrunar- og innilokunarkennd og birtist í svo mörgum verkum Munchs .
