Árið 2009 byrjaði þrítugur Svíi að nafni Markus Persson að fikta við að setja saman einfaldan tölvuleik sem hann kallaði Minecraft .
Fjórum árum síðar er þetta einn söluhæsti tölvuleikur allra tíma og nýtur nú einnig sívaxandi vinsælda í kennslustofum .
Tölvuleikurinn Minecraft hefur notið fádæma vinsælda frá því hann leit fyrst dagsins ljós árið 2009 .
Hann er þriðji mest seldi leikur fyrir einkatölvur frá upphafi , og fjórði mest seldi leikur sem komið hefur út fyrir Xbox-leikjatölvur .
Samanlagt hafa selst rúmlega 33 milljónir eintaka af leiknum .
Þessar fádæma vinsældir eru athyglisverðar því Minecraft er talsvert langt frá því sem við ímyndum okkur alla jafna að nútíma-tölvuleikir séu .
Við fyrstu sýn er það útlitið sem einkennir Minecraft .
Ólíkt flestum nútíma-tölvuleikjum hafa framleiðendur leiksins ekki lagt mikla áherslu á að skapa hárfínar teikningar sem helst minna á kvikmyndir til að gera leikinn sem raunverulegastan .
Þvert á móti er útlit leiksins mjög stórgert , leikmyndin er sett saman úr grófum einingum í lágri upplausn og útlitið minnir meira á þá tölvuleiki sem voru spilaðir fyrir síðustu aldamót .
Leiksviðið er stór sýndarheimur þar sem leikmenn geta labbað um , safnað mat til að viðhalda heilsu , eða ýmsum hlutum sem hægt er að nota til að byggja aðra hluti .
Meðan á þessu stendur þarf leikmaður að verjast árásum frá ófreskjum sem reyna að éta leikmenn .
Einnig er hægt að spila leikinn í svokölluðum sköpunarham , en þá hefur leikmaður ótakmarkaðar birgðir til að byggja úr og þarf ekki að huga sérstaklega að því að halda lífi með því að safna mat og verjast árásum .
Það er ekkert eiginlegt markmið með leiknum , annað en að halda lífi , en að sama skapi eru ákaflega litlar takmarkanir á því hvað er hægt að byggja .
Og í því felst snilldin .
Það má segja að takmarkanir leiksins felist einna helst í hugmyndaflugi leikamanna .
Leikheimurinn er samsettur úr kubbum sem raðað er með línulegum hætti .
Kubbarnir eru ólíkir að lit og áferð , eftir því hvaða efni þeir standa fyrir , svo sem jarðveg , stein , málma , vatn eða gróður .
Leikmenn safna þessum kubbum í eins konar námugreftri , og byggja svo úr þeim eftir eigin geðþótta .
Leikheimurinn er því í stöðugri endursköpun í höndum leikmanna .
Þetta er líklega ein helsta ástæðan fyrir vinsældum leiksins .
En bæði börn og fullorðnir hafa notið þess að byggja ýmiss konar stórvirki í Minecraft-heiminum .
Vinsæll til kennslu Leikurinn er mjög einfaldur í uppbyggingu , og hægt er að fá margvíslegar viðbætur við leikinn sem breyta þeim möguleikum sem í boði eru .
Þá er einfalt að setja upp vefþjóna sem gera mörgum leikmönnum kleift að spila í sama leikheimi .
Þetta hefur meðal annars gert leikinn að vinsælu tóli við byrjendakennslu á tölvur og í forritun .
Sem dæmi má nefna að leikurinn hefur verið einn af undirstöðuþáttum í námskeiðum hjá tölvuskólanum Skema , þar sem börnum eru kennd fyrstu skrefin í forritun .
Þá hefur leikurinn einnig gefist vel í að beisla sköpunargleði barna í kennslustofunni .
Kennarar hafa einnig notað hann til að kenna börnum stærðfræði , ekki síst rúmfræði .
Skóli í Kaliforníu notaði leikinn við vetrarlangt verkefni þar sem nemendur í 7. bekk sköpuðu sér heilt samfélag saman og komu sér saman um hvaða reglur ættu að gilda þar , mótuðu menningu , og að lokum hagkerfi .
Árangurinn af notkun Minecraft í skólastofunni hefur verið slíkur að á síðasta ári tilkynntu Sameinuðu þjóðirnar að útbúin hefði verið sérútgáfa leiksins sem notuð yrði til að gefa börnum tækifæri til að hafa áhrif á borgarskipulag í tengslum við Habitat-verkefni Sameinuðu þjóðanna um sjálfbæra þróun borga .
Börn fá að nota þessa útgáfu leiksins til þess að sýna hönnuðum og skipulagsyfirvöldum hvernig þau sjá fyrir sér að borgin ætti að vera .
Samkvæmt fréttatilkynningu stendur til að nota útgáfuna í tengslum við skipulag rúmlega 300 svæða í borgum víðsvegar um heiminn fram til ársins 2016 , en fyrsta verkefnið er þegar farið af stað í Nairobi í Kenía .
Í Svíþjóð hefur Miðstöð hönnunar og arkitektúrs sett upp sérstakan vefþjón þar sem allar landfræðilegar upplýsingar Stokkhólmsborgar hafa verið færðar inn í sýndarheim í Minecraft sem nefnist Blockholm .
Þar geta íbúar ( og aðrir ) notað leikinn til þess að breyta ásýnd borgarinnar eða endurskapa eftir eigin höfði .
Að sögn Mats Karlssons verkefnastjóra er þetta fjölmennasta tilraun í byggðarskipulagi sem fram hefur farið , en alls eru 100.000 byggingarsvæði skilgreind í Blockholm .
Þessi hugmynd hefur svo verið yfirfærð á fleiri borgir í Svíþjóð þar sem ungu fólki gefst kostur á að hafa áhrif á borgarskipulag í gegnum verkefni sem kallast Hverfið mitt .
Sköpun Westeros Besta dæmið um þá gríðarlegu sköpunargleði sem brýst út hjá leikmönnum Minecraft er þó líklega sköpun Westeros , sem er sögusvið hinna vinsælu bóka og sjónvarpsþátta , Game of Thrones .
Það er erfitt að lýsa því sem þar hefur átt sér stað með orðum .
Nokkrir aðdáendur bókanna tóku sig saman og byrjuðu að byggja kastala samkvæmt lýsingum úr bókunum á netþjóni sem þeir nefndu Westercraft .
Smám saman fjölgaði þátttakendum og verkefnið fór að vinda upp á sig .
Nú hefur verið skapað módel af stórum hluta sögusvæðisins sem hlutfallslega jafngildir landsvæði sem myndi nema um 1.300 ferkílómetrum í raunveruleikanum .
Nákvæmnin í sköpuninni er með ólíkindum , og nákvæmar leiðbeiningar liggja fyrir þátttakendum um hvernig standa skuli að gerð nýrra bygginga , eins konar byggingarreglugerðir fyrir leikmenn .
Þar er til dæmis kveðið á um að ef byggt er eldstæði innandyra verði að finnast reykháfur utan á byggingunni til að tryggja viðunandi loftræstingu .
Slík endursköpun sögusviðs frægra bóka er ekki með öllu óþekkt , því áður höfðu aðdáendur Harry Potter byggt nákvæma eftirlíkingu á Hogwarts-galdraskólanum .
Nú má spyrja sig hvenær við fáum landfræðiupplýsingar Reykjavíkurborgar inn á Minecraft-netþjón svo almenningur geti prufað sig áfram með að byggja upp borgina , með eða án flugvallar og / eða byggðar í Viðey .
