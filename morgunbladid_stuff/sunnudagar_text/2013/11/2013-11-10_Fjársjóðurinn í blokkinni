Óhætt er að segja að listheimurinn hafi staðið á öndinni þessa viku yfir listaverkafundinum í blokkaríbúð í München , sem staðfestur var á blaðamannafundi í Augsburg .
Listaverkafundur aldarinnar , má sjá fullyrt í fyrirsögnum fjölmiðla .
Og það eru ekki bara listáhugamenn sem hafa rætt þetta furðulega mál , heldur líka áhugamenn um sögu í víðri merkingu , og þá ekki síst sögu síðari heimsstyrjaldarinnar .
Margir virðast telja að endurrita þurfi þá kafla hennar sem snúa að nasistum og myndlist þess tíma .
Upplýst hefur verið að eftir að grunur vaknaði um skattsvik tæplega áttræðs Þjóðverja , Corneliusar Gurlitt , var leitað í blokkaríbúð hans og þá kom þessi mikli fjársjóður í leitirnar .
Alls 1.406 myndverk , af þeim aðeins 121 í römmum en 1.285 í stöflum í skúffum .
Yfirvöld eru afar hikandi við að upplýsa hvaða verk þetta eru , hafa gefið upp nokkur nöfn merkra listamanna síðustu alda , og sýndu örfá verk í lélegum gæðum á skjá á fundinum .
Ljósmyndir af þessum skjáskotum hafa síðan verið birtar í fjölmiðlum um allan heim , enda áhuginn mikill og giskað er á að verkin kunni að vera yfir hundrað milljarða króna virði .
Vitað er að í þessum mikla stafla eru verk sem engar þekktar skrár eru til um , en eru eftir víðfræga listamenn .
Um önnur var vitað en öll voru þau talin hafa skemmst í sprengjuregni styrjaldarinar .
Í staflanum eru meðal annars verk eftir Picasso , Dürer , Chagall , Renoir , Max Beckmann , Oscar Kokoschka , Toulouse-Lautrec , Macke , Nolde , Kirchner , Courbet , Canaletto ...
Við erum mörg sem getum ekki beðið eftir að sjá listann allan , og góðar myndir af öllum verkunum .
En þar liggur vandamálið , stjórnvöld eru hikandi við að sýna verkin .
Ástæðan er sú að þau vita að þá munu kröfurnar hellast inn , kröfur frá erfingjum löngu látinna gyðinga og annarra sem flúðu löndin sem Þjóðverjar lögðu undir sig í stríðinu .
Verkin eru nefnilega ýmist stolin , voru fjarlægð úr söfnum undir því yfirskyni að hreinsa þau af " úrkynjaðri " list eða keypt fyrir skammarlegar upphæðir af fólki sem var neytt til að selja .
Verkunum skilað - og hvert ? Cornelius Gurlitt hefur legið á þessum verkum undanfarna áratugi .
Hann er laus úr haldi meðan rannsókn stendur yfir , verkin voru fjarlægð úr íbúð hans , en hann mun einnig eiga hús í Salzburg í Austurríki og það hefur enn ekki verið kannað .
Og það sem meira er , á blaðamannafundinum kom fram að ef kröfur mundu ekki berast í þessi verk þá kynni þeim að verða skilað til hans með tíð og tíma .
Það geta samtök afkomenda fórnarlamba gyðinga ekki sætt sig við og mótmælabylgjan er að rísa .
Þessi dularfulli maður , Cornelius Gurlitt , er sonur Hildebrand Gurlitt , sem var listaverkasali í Hamborg og fenginn af nasistum til að selja hina " úrkynjuðu " myndlist erlendis , þrátt fyrir að hann væri að fjórða hluta gyðingur .
Nasistar settu að undirlagi Adolfs Hitlers upp sýningar þar sem list sem hann kallaði úrkynjaða var sýnd ; til að mynda verk expressjónista , verk sem unnin voru undir áhrifum frá afrískum grímum , og verk kúbista – oft myndir gerðar af gyðingum og merkustu verk áratuganna þar á undan .
En þau áttu að hverfa .
Hilter dáðist að raunsæi og táknsæi , borgaralegri rómantík og verkum endurreisnarinnar , yfir þau hugðist hann reisa stórfenglegt safn í Austurríki .
En undirsátar hans áttuðu sig á mikilvægi verkanna sem leiðtoginn sagði úrkynjuð , og frekar en að eyða þeim fengu þeir Gurlitt og aðra listhöndlara til að selja þau erlendis .
Síðan eru þeir til sem segja að nasistar hafi legið á þessum verkum og notað þau sem gjaldmiðil á flótta sínum frá Evrópu eftir að stríðinu lauk .
En verkin hafa verið talin glötuð , eyðilögð , og því vakna nú spurningar um það hvort fleiri slíkir fjársjóðir liggi í blokkaríbúðum .
Getur til að mynda verið að tólf meistaraverk eftir Gustav Klimt , sem sagt hefur verið að ölóðir SS-menn hafi brennt í svallveislu í stríðslok , séu í raun falin einhvers staðar ? Í The New York Times er sögð saga aldraðra erfingja þýsks safnara sem lést í Auschwitz árið 1942 , en þeir leita enn verka sem tekin voru af honum .
Árið 1966 skrifaði lögmaður þeirra ekkju Hildebrand Gurlitt , sem hafði látist tíu árum fyrr , og spurði hvort hún vissi eitthvað um örlög fjögurra verka úr eigu fjölskyldunnar .
Hún svaraði að allar eigur þeirra , og skjöl og verk sem voru í fórum Gurlitts , hefðu brunnið upp í sprengjuregni bandamanna á Dresden árið 1945 .
Þessi verk skyldu þó ekki vera í staflanum stóra , sem við fáum vonandi að fræðast nánar um – eða falin í annarri blokk ? 