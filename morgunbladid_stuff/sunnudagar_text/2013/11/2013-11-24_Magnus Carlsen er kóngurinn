Norksi skákmaðurinn Sven Magnus Øen Carlsen var krýndur heimsmeistari í skák í gær , föstudag , eftir að hann hafði gert jafntefli í tíundu einvígisskákinni við Indverjann Viswanathan Anand .
Norðmenn hafa verið límdir við skákirnar , sem tefldar voru í Chennai á Indlandi , heimabæ Anands , og norskir vefmiðlar slógu fréttinni upp .
" Magnus konungur , " sagði í fyrirsögn á vefsíðu norska blaðsins VG .
Var þegar farið að tala um að þetta væri eitt mesta íþróttaafrek í norskri sögu .
Norska undrabarnið Ferill Carlsens er einstakur .
Hann er aðeins 22 ára gamall og næstyngsti heimsmeistari sögunnar .
Aðeins Rússinn Garrí Kasparov var yngri þegar hann varð heimsmeistari 1985 og munaði bara nokkrum vikum .
Carlsen varð heimsmeistari í hraðskák fyrir fjórum árum og hefur undanfarin þrjú ár verið efstur á stigalista Alþjóðaskáksambandsins .
Hann var 19 ára þegar hann náði efsta sæti listans 2010 og sá yngsti , sem það hefur gert .
Í fyrrahaust náði hann því að vera með fleiri ELO-skákstig , en nokkur skákmeistari hafði áður náð og er nú með 2.870 stig .
Á undan honum hafði Kasparov verið með flest ELO-stig , 2.851 .
Kasparov náði því hins vegar ekki fyrr en 1999 þegar hann hafði teflt fimm heimsmeistaraeinvígi .
Carlsen er fyrsti Vesturlandabúinn , sem nær heimsmeistaratitlinum , frá því að Bobby Fischer sigraði Borís Spasskí í Reykjavík 1972 .
" Magnus skaust upp á topp stigalistans nánast án hlés og hefur samkvæmni og seigla , sem er fágæt hjá ungum skákmönnum , farið saman við takmarkalausa hæfileika hans , " skrifaði Kasparov , sem þjálfaði Carlsen árið 2009 , í blaðið Business Insider fyrr í þessum mánuði .
" Ég er ekki skeggjaður Dumbledore , en það var útilokað annað en að sjá í Magnusi nokkurs konar Harry Potter , dreng með ofurhæfileika , sem fyrir ætti að liggja að verða einn af þeim bestu og skilja eftir rækilegt mark ( eldingu ? ) á hinum forna leik .
" Carlsen lærði að tefla af föður sínum og stóð vart út úr hnefa þegar hann var farinn að sýna snilli sína .
Tveggja ára hafði hann lagt allar bíltegundir á minnið og lært utan að nöfnin á öllum sveitarfélögum Noregs , fána þeirra og stjórnarsetri .
Samkeppni við eina af eldri systrum hans kveikti áhugann á skák fyrir alvöru og átta ára tók hann þátt í fyrsta skákmótinu .
Árið 2004 urðu tímamót .
Þá sigraði hann Anatolí Karpov , fyrrverandi heimsmeistara , knúði fram jafntefli við Kasparov og tryggði sér stórmeistaratitil .
Það ár tefldi Carlsen á Íslandi og aftur 2006 .
Eru nú vonir bundnar við að hann tefli með sveit Noregs á Íslandi 2015 þegar Evrópumót landsliða verður haldið og jafnvel á 50 ára afmæli Reykjavíkurmótsins á næsta ári .
Bágt með að tapa og vinna Dagblaðið Washington Post sagði eitt sinn að Carlsen væri " Mozart skákarinnar " .
Hann hefur verið fyrirsæta og komst á lista tímaritsins Time yfir 100 áhrifamestu einstaklinga heims 2013 .
Carlsen kveðst hafa tvo veikleika .
Hann eigi bágt með tap og sigra .
" Þú getur ekki verið númer eitt í heiminum og átt gott með að tapa , " sagði hann við blaðamenn í Ósló í október .
" Ég á ekki heldur gott með að sigra .
Ég reyni að velta andstæðingum mínum ekki upp úr því .
Nema þeir eigi það skilið , vitaskuld .
" Carlsen var kominn með sex vinninga á móti þremur vinningum Anands þegar þeir settust að tafli í gær og þurfti því aðeins jafntefli .
Anand reyndi hvað hann gat , en niðurstaða var á endanum jafntefli .
" Vishy hefur verið heimsmeistari mjög lengi og er einn af þeim bestu , " sagði Carlsen brosandi eftir sigurinn á hinum fimmfalda heimsmeistara .
" Það var mér heiður að tefla heimsmeistaraeinvígið við hann .
Og ég er mjög , mjög glaður yfir því að hafa sigrað hann .
" Carlsen og Anand skipta með sér 2,24 milljóna dollara ( 273 milljónum króna ) verðlaunafé .
Carlsen fær 60% fjárins og Anand 40% .
Viswanathan Anand varð fyrst heimsmeistari árið 2000 þegar skákheimurinn var klofinn og meistararnir voru tveir .
Hann varð aftur heimsmeistari 2007 , þá óumdeildur , og hefur haldið titlinum þar til nú .
Anand nýtur mikillar virðingar á Indlandi og þykir einn fremsti íþróttamaður þjóðarinnar .
Hann varð heimsmeistari unglinga 17 ára og stórmeistari 18 ára .
Anand er 43 ára og munar 21 ári á honum og Carlsen .
Anand þykir hafa dalað og er nú í áttunda sæti ELO-stigalistans .
Þegar úrslitin voru ljós baðst Anand afsökunar á frammistöðu sinni .
