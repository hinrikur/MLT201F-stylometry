Glæpurinn – ástarsaga er nýjasta skáldsaga Árna Þórarinssonar .
Bókin er ekki glæpasaga þótt hún fjalli um glæp , en mikið meira er ekki hægt að segja annað en að efni bókarinnar er óvenjulegt og viðkvæmt .
Bókin hefur fengið mjög góða dóma , en kveið Árni viðtökunum ? " Ég kvíði alltaf viðtökum , " segir hann .
" Ég hélt að það myndi eldast af mér en það gerist bara ekki .
Ég var miklu svalari þegar fyrstu bækur mínar voru að koma út .
Þessi saga er með öðrum brag og innan annars forms en ég hef áður skrifað og ég var ekki viss um að það hefði borgað sig að fara út fyrir " þægindaramma krimmanna " þar sem ég er hagvanur , þótt það sé alltaf erfitt að skrifa krimma .
" Heldurðu að það sé vanmetið hversu erfitt er að skrifa krimma ? " Ég held að það sé stórlega vanmetið .
Það er algjör misskilningur að tala um glæpasögur sem formúlubókmenntir því maður sem skrifar krimma eftir formúlu er ekki að skrifa góðan krimma .
Krimmar þurfa alltaf að koma á óvart og verða að ganga fullkomlega upp og það er heilmikil kúnst að skrifa slíka bók .
Krimmar eru því jafnmismunandi og aðrar skáldsögur .
Ég hugsa að betra sé að tala um form en formúlur þegar kemur að bókmenntaumræðu .
Fyrir fimmtán árum áttum við ekki mikla flóru glæpasagna þótt ein og ein slík saga kæmi út .
Nú er staðan sú að íslenskar glæpasögur njóta mikilla vinsælda og hafa gert ansi mikið fyrir íslenskar bókmenntir og bóklestur í landinu .
Það framlag má ekki vanmeta .
" Hvernig kviknaði hugmyndin að Glæpnum – ástarsögu ? " Þarna lögðust nokkrar hugmyndir saman .
Ein hugmyndin tengist fyrstu setningunni í sögunni : " Nóttina áður en hann dó svaf hann lítið .
" Það má segja að setningin hafi komið til mín þegar ég var milli svefns og vöku .
Ég fór fram úr og skrifaði setninguna hjá mér .
Svo fóru ákveðin þemu að sækja að en síðasta hugmyndin kom í fyrrasumar á bjartri sumarnótt .
Þá var ég að koma út af bar á Laugaveginum og varð vitni að atburði sem í bókinni er nánast lýst eins og hann var , en þar liggur kona í ræsinu .
Eftir þetta fór verkið að taka á sig mynd .
" Bókin hefur fengið góða dóma .
Þú hlýtur líka að fá viðbrögð frá lesendum , hvernig eru þau ? " Viðbrögðin eru yfirleitt ótrúlega góð .
Sumum finnst erfitt að lesa um þetta efni en mér virðist sem bókin hafi haft töluverð áhrif á lesendur og þá er tilganginum náð .
" Ætlarðu að snúa aftur til glæpasagnanna og Einars blaðamanns ? " Já , við Einar eigum sitthvað ógert .
Það eru ákveðnar sögur sem henta Einari og mig langar að vinna aðeins meira með hann , en hann verður ekki eilífur sem persóna .
" En þú munt ekki drepa hann ? " Við verðum að bíða og sjá .
" Eru viðtökurnar sem þessi nýja bók hefur fengið þér hvatning til að skrifa öðruvísi bækur en glæpasögur ? " Viðtökurnar eru auðvitað hvatning en mig dreymir ekki um annað en að skrifa glæpasögur .
Ég hef unað hag mínum mjög vel innan glæpasögunnar og hún er eftirlætisbókmenntaform mitt .
Ég er ekki sérlega spenntur fyrir skilgreiningunni fagurbókmenntir – glæpabókmenntir .
Saga án glæps , saga með glæp , þetta eru bara tvær sögur .
Glæpasögur eru sögur af örlögum fólks sem fer fram á ystu nöf .
Munurinn á þeim og öðrum sögum er að öðru leyti ekki mikill .
" Óhróður um Ísland Sögufélag gefur út bókina Frásagnir af Íslandi eftir Johann Anderson ásamt óhróðri Göries Peerse og Dithmars Blefkens um land og þjóð .
Bæði Peerse og Blefkens skrifuðu á 16. öld stuttar Íslandslýsingar sem eru endurprentaðar í þessari bók og bók Andersons , borgarstjóra í Hamborg , um Ísland kom út árið 1746 .
Þetta verk Andersons hefur aldrei birst hér á landi fyrr en nú , en það er fullt af alls kyns furðusögum um land og þjóð .
Skrif Andersons og sömuleiðis þeirra Peerse og Blefkens eru bráðskemmtileg aflestrar fyrir þá sem eru ekki of hörundsárir þegar heiður Íslands á í hlut .
Óhætt er að segja að lýsingar á landsmönnum séu ekki sú tegund landkynningar sem þjóðir vilja vera þekktar fyrir .
Nú eru aldir frá því frásagnir þessar birtust fyrst og tíminn hefur nánast gert þær að ýkjukenndum skemmtisögum um fremur vesæla og frumstæða þjóð sem býr við agaleysi og lætur samviskuna ekki þvælast fyrir sér .
Hér er lýsing á Íslendingum úr bók Andersons : " Þeir eru deilugjarnir og illviljaðir , hefnigjarnir , fláráðir og þrællyndir , óhófsamir , lostafullir og saurlífir , svikulir og þjófóttir .
" Lýsingar eins og þessar urðu til þess að Jón Þorkelsson , rektor í Skálholtsskóla , kom til varnar fyrir þjóð sína .
Eru skrif hans birt í bókinni á íslensku og mun vera í fyrsta sinn sem það er gert .
Þessi bráðskemmtilega bók geymir því efni sem aldrei hefur birst á íslensku áður .
Að því er fengur .
Þetta er bók sem þeir sem hafa gaman af sögu og sagnfræði ættu að glugga í .
Það er nokkurn veginn óhætt að fullyrða að þeim mun ekki leiðast lesturinn .
Í formála að bókinni segir hinn góði sagnfræðingur Guðni Th. Jóhannesson að löngum hafi það þótt sannindi á Íslandi að glöggt sé gestsaugað .
Þótt stórfelldar ýkjur og alls kyns vitleysur blasi við í lýsingum áðurnefndra manna má innan um finna fremur raunsannar lýsingar , eins og reyndar er bent á í afar fróðlegum inngangi bókarinnar sem Már Jónsson og Gunnar Þór Bjarnason rita .
Anna Arnbjarnardóttir 8 ára Ég á margar uppáhaldsbækur en nú skal ég segja ykkur frá nokkrum af þeim .
Á þessu ári fékk ég tvær bækur um Huldu Völu dýravin , þær heita Töfrahálsmenið og Músíkalska músin .
Þetta eru sko mjög skemmtilegar sögur og ég vona að það komi út fleiri Huldu Völu-bækur .
Ég hef líka lesið bækurnar um Nönnu norn og hún var mjög fyndin .
Hún fjallar um norn sem er klikkuð og um latan kött .
Myndirnar í Nönnu nornar-bókunum eru mjög flottar og líka skrýtnar .
Bækurnar um Tracy Beaker eru líka mjög skemmtilegar , þær fjalla um stelpu sem er mjög árásargjörn og er á barnaheimili sem hún kallar Ruslahauginn .
Hún á einn vin en hún á kannski fræga mömmu sem hún saknar mjög mikið .
Svo langar mig að segja frá bók sem heitir Ævintýralandið og er með öllum bestu ævintýrunum eins og til dæmis Mjallhvít .
Nú er ég að lesa nýja bók sem heitir Amma glæpon , hún borðar bara kál og prumpar mikið auk þess sem hún stelur demöntum .
Áhrifamikil skáldsaga frá Sjón Nýjasta skáldsaga Sjóns , Mánasteinn - Drengurinn sem aldrei var til , hefur vakið athygli og fengið frábæra dóma , enda örugglega ein af bestu skáldsögum þessara jóla .
Afar myndrík og áhrifamikil bók .
Sjón segir sögu hins sextán ára samkynhneigða Mána Steins sem er með bíódellu .
Sögusviðið er að mestu Reykjavík á síðustu mánuðum ársins 1918 og spænska veikin heldur innreið í bæinn .
Einn af okkar fremstu höfundum , Sjón , sendir frá sér skáldsögu sem tekið hefur verið eftir .
Æsispennandi unglingabók kemur á markað .
Ævisögur setja svip sinn á jólabókaflóðið og ljósmyndabók um íslensku dýrin er upplögð í jólapakka yngstu kynslóðarinnar .
Minningar ráðherra Ævisögur og minningar stjórnmálamanna eru sérlega áberandi í jólabókaflóðinu .
Ein þessara bóka er Allt upp á borðið eftir Vilhjálm Hjálmarsson á Brekku , fyrrverandi menntamálaráðherra .
Hann er orðinn 99 ára og hefur séð miklar breytingar á sinni löngu ævi og hefur því sannarlega frá ýmsu að segja .
Í formála segir Vilhjálmur að með bókaritun sé hann að seinka gleymskunni .
Í bókinni segir hann frá æsku sinni og dvöl sinni á Seyðisfirði þar sem hann dvaldi sem ungur maður og síðar gamall .
Hann fjallar sömuleiðis um þingmanns- og ráðherraferil sinn .
Fjöldi mynda er vitanlega í bókinni .
Spennandi bók fyrir unglinga Það er stundum úr vöndu að ráða þegar velja á bækur fyrir unglinga .
En nú er komin út unglingabókin Órar eftir Lauren Oliver sem er bæði spennandi og snjöll .
Líklegt er að unglingar kolfalli fyrir bókinni .
Átján ára gömul eru bæði kynin sett í aðgerð sem kemur í veg fyrir að þau verði ástfangin .
En ekki eru allir unglingar sem vilja fá lækningu við ástinni .
Ljósmyndabók um íslensku dýrin Íslensku dýrin mín er íslensk ljósmyndabók fyrir börn .
Þar er að finna fjölbreyttar ljósmyndir af íslenskum dýrum sem Pálína Hraundal ljósmyndari á heiðurinn af , en hún ferðaðist um landið sérstaklega til að taka myndir í bókina .
Dýraheitin í bókinni eru bæði á íslensku og ensku , meðal annars til að ná til barna sem búa erlendis og fyrir útlendinga sem vilja kynna sér heiti íslenskra dýra .
Valin ein af bestu bókum ársins Ný bók Khaled Hosseini , Og fjöllin endurómuðu , var á dögunum valin ein af 10 bestu bókum ársins 2013 af bóksalanum Amazon.com .
Það er Forlagið sem gefur út bækur Hosseini sem fyrr en hann hefur áður átt góðu gengi að fagna með bókum sínum Flugdrekahlauparanum og Þúsund björtum sólum .
Og fjöllin endurómuðu segir átakanlega sögu afgangskra systkina sem vegna fátæktar foreldranna eru aðskilin í barnæsku og eyða ævinni í að leita hvort að öðru .
Sagan spannar sextíu ára sögu fátæktar , stríðsátaka og landflótta .
Í New Tork Times fékk nýja bókin þessa umsögn : " Liprari og metnaðarfyllri en Flugdrekahlauparinn , margbrotnari en Þúsund bjartar sólir .
" Bækur Hosseini njóta gríðarlegra vinsælda víða um heim og hafa selst í tæplega 40 milljónum eintaka í rúmlega sjötíu löndum .
Flugdrekahlauparinn og Þúsund bjartar sólir nutu mikilla vinsælda hér á landi og nú er að sjá hvernig nýja bókin spjarar sig .
Í fótspor Erlendar Alþjóðlega glæpasagnahátíðin Iceland Noir hefst í næstu viku .
Viðburðir eru margir og áhugasömum skal bent á netsíðuna www.icelandnoir.com en þar er hægt að kynna sér dagskrána í heild .
Á fimmtudaginn 21. nóvember situr norski höfundurinn Jorn Lier Horst fyrir svörum í Norræna húsinu , en hann hreppi Glerlykilinn árið 2013 fyrir bók sína Jakthundene .
Upplestrarkvöld verður þann sama dag .
Á föstudag er hægt að fara í fótspor Erlendar , hinnar ástsælu löggu Íslands , en Úlfhildur Dagsdóttir mun leiða áhugasama um helstu slóðir hans .
Það er vel við hæfi að gangan hefst við lögreglustöðina við Hverfisgötu klukkan hálffjögur og henni lýkur við Borgarbókasafnið .
Þess má geta að Arnaldur Indriðason , " pabbi " Erlendar , er heiðursgestur Iceland Noir .
Á laugardeginum 23. nóvember hefst hin formlega dagskrá í Norræna húsinu klukkan tíu og stendur fram á kvöld .
Meðal þeirra erlendu glæpasagnahöfunda sem mæta á hátíðina eru Jorn Lier Horst , Ann Cleves og Michel Ridpath .
Íslenskir glæpasagnahöfundar verða svo vitanlega áberandi á hátíðinni .
