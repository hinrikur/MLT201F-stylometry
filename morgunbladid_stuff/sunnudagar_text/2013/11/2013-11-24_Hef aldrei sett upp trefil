Ég er orðinn 79 ára og ég er ennþá á hundrað .
En þetta er það sem gefur lífinu gildi .
Ég hitti mikið af fólki , er alltaf að búa til tónlist og það gefur mér mikið að gleðja áheyrendur , " segir tónlistarmaðurinn Ragnar Bjarnason sem þjóðin þekkir betur sem Ragga Bjarna .
Nýverið sendi hann frá sér plötuna Falleg hugsun sem inniheldur ellefu ný lög .
Auk Ragga sjálfs eru laga- og textahöfundar þeir Jón Ólafsson , Valgeir Guðjónsson , Jón Jónsson , Magnús Þór Sigmundsson , Bragi Valdimar Skúlason , Þorgeir Ástvaldsson , Megas , Kristján Þórður Hrafnsson , Ólafur Haukur Símonarson , Kristján Hreinsson og Þorvaldur Þorsteinsson .
Ekki er nema ár síðan Raggi sendi frá sér síðustu plötu , en þar var um að ræða dúettaplötu sem féll í mjög góðan jarðveg .
Að sögn Ragga var hann ekkert að tvínóna við hlutina þegar sú hugmynd kom upp að hann gerði nýja plötu með frumsömdu efni .
" Ég sagði strax já .
Mig hefur um nokkurt skeið langað til að gera órafmagnaða plötu og í raun má segja að þessi plata nái þeim anda býsna vel enda nokkur lög þar sem ég syng einn við píanóundirleik Jóns [ Ólafssonar ] .
Við vorum að stíla inn á að fólk gæti sest í rólegheitunum með kaffibollann sinn og notið tónlistarinnar .
Markmið okkar var að setja saman plötu með lögum sem væri þess eðlis að þeir sem hlýði á lögin geti farið að raula með strax við aðra hlustun .
Ég vildi alls ekki hafa lögin það erfið að enginn réði við þau .
" Hversu miklu máli skipta góðir söngtextar ? " Textar skipta gífurlega miklu máli .
Sem söngvari þarftu að geta sett þig í spor ljóðmælanda til að miðla textanum .
Ég bý mér því stöðugt til myndir .
Í laginu hans Magnúsar Þórs " Sestu hérna hjá mér sonur " er Jón t.d. með langt píanósóló og ég hef alltaf séð fyrir mér að þar mætti heyra svar stráksins sem faðirinn í laginu talar við , " segir Raggi og bætir við : " Textanir á þessari plötu eru fallegir , segja ýmist skemmtilegar sögur , minna fólk á að gera sitt besta eða miðla því að falleg hugsun kostar ekki neitt .
" Það vekur athygli í hve góðu raddlegu formi þú ert .
Hver er galdurinn ? " Ef ég á að segja alveg eins og þá veit ég ekki hvernig mér hefur tekist að halda mér í svona góðu raddlegu formi , því það væri synd að segja að ég hefði gengið með trefil allt mitt líf .
Ég hef aldrei sett upp trefil .
Röddin hefur bara vanist því að hanga á þessum rugludalli , " segir Raggi kíminn og bætir síðan við : " Ég hef aldrei hugsað um röddina eða hlúð sérstaklega að henni .
Hún er bara þarna .
Ég hlæ stundum aðsjálfum mér þegar ég heyri sprenglærða söngvara hita sig upp fyrir tónleika , því ég rek í mesta lagi upp einn tón í bílnum á leiðinni á tónleikastað til að athuga hvort ekki sé allt klárt og ég geti verið viss um að komast örugglega upp á hæstu tóna .
Ég er ekkert viss um að það sé gott að hugsa of mikið um hlutina .
" Þarf að vera pínulítið nervös En ertu þá aldrei nervös þegar þú ert að troða upp ? " Jú , ég er svona mátulega nervös .
Ég hef reyndar einu sinni orðið svo nervös að ég leið nærri út af fyrir tónleika .
Maður þarf að vera pínulítið nervös , því það hjálpar manni .
Ég gæti hreinlega ekki komið fram ef ég væri ekki smá nervös .
" Gætir þú þess ávallt að velja lög sem henta röddinni þinni vel ? " Já , en ég gæti þess líka að laga röddina að lögunum .
Við Jón gerðum talsvert af því að breyta tóntegundum laganna til að fá meiri breidd í röddina og skoðuðum sérstaklega fraseringarnar .
Við lágum lengi yfir þessu og ég tók þetta mjög alvarlega , enda vorum við rúma þrjá mánuði að vinna þessa plötu , " segir Raggi sem man tímanna tvenna , því á sínum yngri árum skellti hann sér oft í stúdíóið með stuttum fyrirvara og söng lögin beint með hljómsveitinni .
" Ég lét Jón spila öll lögin með mér á píanó .
Svo fór ég með upptökurnar heim og lá yfir þessu m.a. í bílnum , velti fyrir mér lögunum og söng sum þeirra aftur inn , þar til ég fann þá leið sem mér fannst að þyrfti að fara með þessi lög til þess að gera þeim almennileg skil , " segir Raggi og tekur fram að vissara sé að skila af sér góðu dagsverki .
" Því höfundarnir eru allir á svæðinu og geta hringt ef þeir eru ekki sáttir , " segir Raggi og bætir síðan við .
" En ég held að þetta hafi tekist ágætlega .
Ég er að minnsta kosti mjög ánægður með plötuna , " segir Raggi og þakkar það að nokkru góðum aðstæðum við upptökurnar , en bæði Falleg hugsun og Dúettar voru teknar upp í Eyranu , þ.e. í bílskúrnum hjá Jóni Ólafssyni .
" Mér finnst miklu betra að vera í skúrnum hjá Jóni heldur en í stóru stúdíói , því það er svo afslappað andrúmsloft í skúrnum og því þægilegt að vinna þar .
Og svo er Jón auðvitað líka snillingur , " segir Raggi .
Ekki er hægt að sleppa Ragga án þess að forvitnast hvort hann sé farinn að leggja drög að næstu plötu eða jafnvel farinn að skipuleggja afmælistónleika í tilefni af áttræðisafmæli sínu í september á næsta ári .
" Þeir eru farnir að tala um næstu plötu , en það er enn bara á byrjunarstigi .
Þó að maður eigi kannski ekki að vera að plana mikið fram í tímann , þá er ég ákveðinn í því að halda stórtónleika í september að ári í tengslum við áttræðisafmælið .
Ég fæ nú að stjórna þessu dálítið og þá verður þetta rugludallalegt .
Þetta verða ekki hefðbundnir tónleikar heldur eitthvað skemmtilegt .
Ég þarf alltaf að hafa eitthvert fjör og grín í kringum mig , " segir Raggi að lokum .
