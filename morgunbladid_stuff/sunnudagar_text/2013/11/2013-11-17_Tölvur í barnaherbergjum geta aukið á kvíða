Foreldrar ættu að tryggja að tæknibúnaður á borð við tölvur og snjallsíma sé ekki í svefnherbergjum barna og unglinga .
Niðurstöður nýlegrar rannsóknar benda til þess að tækjanotkun í svefnherbergjum geti aukið á kvíða barna og haft áhrif á svefn .
Rannsakendur , sem birtu niðurstöður sínar í vísindatímaritinu Journal of Pediatric Pshycology , komust meðal annars að þeirri niðurstöðu í rannsókn sinni á svefnvenjum barna að það að vera með sjónvarp , tölvur , leikjatölvur eða önnur tæki í svefnherbergjum " forriti " heilann til að sjá herbergið sem afþreyingarsvæði fremur en hvíldarstað .
Þá segja rannsakendur að það að spila ofbeldisfulla tölvuleiki í svefnherbergjum gefi heila barna þau skilaboð að herbergið sé hættulegur staður þar sem þau þurfi að vera á varðbergi .
Það geti svo leitt af sér svefnleysi og kvíða og dregið úr getu til náms .
" Tækni er ein helsta ástæðan fyrir ónógum og trufluðum svefni .
Nægur svefn leiðir til betra andlegs jafnvægis , jákvæðara skaplyndis og aukinnar athygli , en allir þessir þættir eru líklegir til að bæta námsgetu , " segir dr. Jennifer Vriend í samtali við Telegraph um rannsóknina .
Rannsóknin var gerð með því að rannsaka svefnvenjur 32 barna á aldrinum 8-12 ára sem fengu að jafnaði níu klukkustunda svefn .
Í viku fengu hóparnir sinn vanalega svefntíma en vikuna á eftir var svefntími helmings hópsins skorinn niður um klukkustund fjórar nætur í röð og hinn helmingurinn látinn fara að sofa klukkustund fyrr .
Foreldrar og rannsakendur merktu mikinn mun á hegðun barnanna og var frammistaða þeirra sem fengu meiri svefn mælanlega betri en hinna .
Þá töldu rannsakendur að tækjabúnaður í svefnherbergjum hefði mikið að segja um það hversu vel þau ná að sofa .
" Margir unglingar sofa til að mynda með símana sína hjá sér og vakna reglulega yfir nóttina við það að síminn gefur frá sér hljóð eða titrar þegar þau fá sms , tölvupóst eða skilaboð á Facebook , " bendir Vriend á .
Betur fari á að svefnherbergið fái að vera griða- og hvíldarstaður .
