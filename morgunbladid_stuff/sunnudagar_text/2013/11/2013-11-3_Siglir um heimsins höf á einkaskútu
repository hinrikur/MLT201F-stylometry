Breski siglingamaðurinn Tim Barker hefur siglt um heimsins höf á skútu sinni Mina 2 .
Hann er einn af fáum sem hafa siglt einkaskútu bæði norðan heimskautsbaugs og við suðurheimskautið .
Þá hefur hann siglt um Miðjarðarhaf , þvert yfir Atlantshafið og meðfram ströndum Suður-Ameríku .
" Ég fór að fara í lengri siglingar árið 2004 og fyrsta siglingin var um norðurheimskautið .
Síðan þá hef ég verið að sigla um allan heim , " segir Barker sem hefur séð margt og lent í ýmsu á ævintýraferðum sínum um heiminn .
" Dýralífið á þessum slóðum er ótrúlegt og hugsa ég að suðurheimskautið eigi þar vinninginn .
Mjög fáar skútur í einkaeign sigla þar eða aðeins um 6 bátar á ári hverju svo það var mjög krefjandi .
" Veðurfar hjá honum hefur verið eins mismunandi og ferðir hans en kátur í bragði segir hann að það sé eitthvað sem allir Íslendingar ættu að kannast við .
Barker nefnir til að mynda ógurlegan storm sem skall á eins og þruma úr heiðskíru lofti þegar hann sigldi frá Buenos Aires í Argentínu yfir til Falklandseyja sem tilheyra Bretlandi .
" Stormurinn skall á og varði í 36 klukkustundir .
Ég veit ekki hversu sterkur vindurinn var því vindmælir minn toppaði sig í botn .
Þetta var alveg hreint svakalegt , " segir Barker .
Hann hefur þó ekki orðið hræddur um líf sitt en viðurkennir að sér hafi oft ekki staðið á sama þegar slíkt fárviðri hefur skollið á .
Hann fer þó ekki einn síns liðs að sigla heldur fylgja honum yfirleitt 4-5 aðrir og þá eru oftast einhverjir fjölskyldumeðlimir með í för .
Í janúar stefnir hann á að sigla með konu sinni í Karabískahafinu og eiga þar notalegar og hlýjar stundir .
" Það verður ekki eins krefjandi ferð , enda má búast við ljúfu veðri allan tímann " .
Barker er á landinu og heldur fyrirlestur um siglingar sínar mánudaginn 4. nóvember í sal Tannlæknafélagsins í Síðumúla 35 þar sem boðið verður upp á kaffi og hefst fundurinn kl. 20 .
Hann mun segja frá hættulegum kynnum sínum af siglingum í ís við bæði heimskautin og mörgu fleiru .
Öllum er frjálst að mæta og er aðgangseyrir krónur 1.500 en 1.000 fyrir félagsmenn .
gunnthorunn@mbl.is 