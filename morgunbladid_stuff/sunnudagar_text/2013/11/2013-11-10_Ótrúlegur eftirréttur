Þessi kjúklingaréttur er mjög einfaldur og einfaldlega algjört æði en ég reyni yfirleitt að stíla inn á rétti sem eru ekki of flóknir en mjög góðir , " segir Eva Rós Brink , nemi í iðnaðarverkfræði og matarbloggari með meiru .
Eva útbjó hvítlaukskjúklingarétt fyrir vinkonuhóp sinn sem hún segir aldrei bregðast og í eftirrétt var hún með súkkulaðiköku með kremi úr Milka-súkkulaði með karamellu .
" Við vinkonurnar erum með algjört æði fyrir þessu súkkulaði svo mér fannst spennandi að prófa að útbúa krem úr því en ég er mikil súkkulaðikökukona .
Þetta kom sérlega vel út .
" Eva Rós heldur úti geysivinsælu matarbloggi , evabrink.com , sem og Facebook-síðu þar sem hún deilir uppskriftum .
Þrátt fyrir að hún sé önnum kafin móðir og nemi er hún með brennandi mataráhuga þannig að hún er alltaf að prófa sig áfram í eldhúsinu – en hún segist þó aldrei prófa eitthvað nýtt daginn sem matarboðið er til að lenda ekki í því að vita ekki hvað hún er að gera .
" Við erum í þessum hóp fjórar mömmur sem kynntumst í fæðingarorlofinu og við höfum verið mjög duglegar að hittast og gefa hver annarri að borða og eru þarna tvær mágkonur mínar einnig .
Þetta var ljúft og gott kvöld .
" En hvaða uppskriftir hafa fengið mestan lestur hjá Evu Rós ? " Kókosbolludraumurinn minn hefur fengið ótrúlega góðan lestur og margir hafa deilt þeirri uppskrift á Facebook .
Svo er pestókjúklingarétturinn minn afar vinsæll .
Sjálf er ég mikil kökukona en reyni nú að baka ekki nema einu sinni í viku til að fjölskyldan borði ekki of mikla óhollustu í miðri viku .
En stundum getur maður bara ekki beðið og þarf að prófa eitthvað strax .
En af einhverju matarkyns er mexíkósk kjúklingasúpa með því besta sem ég fæ .
" Ljúffengt hvítlauksbrauð Fyrir 6-8 500 g hveiti 7 g þurrger 300 ml ylvolgt vatn ólífuolía 3 heilir hvítlaukar ½ bakki fersk basilíka maldonsalt Blandið hveiti , þurrgeri og salti saman í skál og hellið 300 ml af ylvolgu vatni saman við .
Blandið vel saman og hnoðið .
Búið til kúlu úr deiginu , setjið ofan í olíuborna skál , hyljið og leyfið að hefast í um það bil klukkustund .
Afhýðið hvítlauksgeirana og leggið þá á álpappír .
Hellið svolítilli ólívuolíu yfir geirana og kryddið með salti og pipar .
Brjótið álpappírinn saman þannig að hann loki geirana inni og bakið við 190°C í 45 mínútur .
Takið svo úr ofninum , opnið álpappírinn og leyfið hvítlauknum að kólna .
Setjið basilíkublöðin í skál sem og hvítlauksgeirana og örlítið af ólífuolíu .
Merjið allt saman og hellið meiri ólífuolíu saman við , eða þar til blandan er orðin þykk og þétt .
Þegar deigið er búið að hefast í ca klukkustund , þjappið það þá niður og leyfið því að standa í 10 mínútur .
Setjið bökunarpappír í tvær ofnskúffur og smyrjið með olíu .
Skiptið deiginu í tvo hluta og setjið sitt í hvora ofnskúffuna .
Notið fingurna til að þrýsta deiginu niður , myndið hring eða kassa .
Hyljið og leyfið deiginu að lyfta sér í ca 20 mínútur .
Þegar brauðið hefur lyft sér eru margar litlar holur gerðar í það með fingrinum .
Því næst er hvítlauks- og basilíkublöndunni smurt jafnt yfir brauðið og það bakað í miðjum ofni við 190°C eða þar til það hefur náð fallega gylltum lit , í ca 20 mínútur .
Smyrjið brauðið með ólífuolíu þegar það er komið út úr ofninum , stráið yfir það smávegis maldon-salti og hyljið svo á meðan það kólnar .
Stökkur hvítlaukskjúklingur Fyrir 6 8-10 kjúklingabringur 150 ml olía 8 hvítlauksrif , pressuð 140 g brauðteningar 140 g rifinn parmesanostur salt og pipar eftir smekk Kryddið kjúklingabringurnar með salti og pipar .
Blandið olíu og pressuðum hvítlauknum saman og hitið örlítið í örbylgju .
Myljið brauðteningana og blandið þeim saman við rifna parmesanostinn .
Ég notaði Cheese & Garlic brauðteningana frá Chatham Village , þeir komu mjög vel út .
Dýfið kjúklingabringunum , einni í einu , ofan í hvítlauksolíuna og svo ofan í brauð- og ostablönduna þannig að blandan hylji hana alla .
Ef einhver afgangur er af brauð- og ostablöndunni , er hægt að strá henni yfir bringurnar .
Raðið bringunum í eldfast mót og bakið í ofni við 220°C í 35-40 mínútur .
Súkkulaðidraumur með Milka karamellusúkkulaði Botn : 250 g suðusúkkulaði 180 g smjör 180 g sykur 4 egg 1 dl hveiti ½ tsk .
lyftiduft 1 tsk .
vanilludropar Byrjið á að bræða súkkulaðið og smjörið saman yfir heitu vatnsbaði eða í örbylgju .
Þeytið saman egg og sykur og blandið vanilludropunum saman við .
Því næst er þurrefnunum og svo súkkulaðinu blandað varlega saman við eggjablönduna .
Deiginu er hellt í vel smurt form , til dæmis 26 cm smelluform , og kakan bökuð við 175°C í ca .
45 mínútur .
Leyfið kökunni að kólna svolítið áður en kremið er sett á .
Krem : 150 g 56% súkkulaði 100 g Milka súkkulaði með karamellu 160 ml rjómi 25 ml hunang örlítið af salti Saxið 56% súkkulaðið og Milka súkkulaðið fínt og setjið saman í skál .
Setjið rjóma , hunang og salt í pott og hitið að suðu .
Hellið rjómablöndunni yfir súkkulaðið , aðeins litlu í einu , og hrærið vel á milli .
Hellið yfir kökuna og jafnið út .
Kemur æðislega vel út að bera kökuna fram með berjum og rjóma eða ís .
