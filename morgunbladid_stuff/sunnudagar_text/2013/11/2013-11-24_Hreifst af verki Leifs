Elísabet Englandsdrottning og Filippus prins heimsóttu í vikunni Southwark-dómkirkjuna í Lundúnum til þess að skoða steindan glugga sem íslenski glerlistarmaðurinn Leifur Breiðfjörð gerði í tilefni af sextíu ára valdaafmæli Elísabetar .
Leifur sigraði í samkeppni sem efnt var til um gerð gluggans til heiðurs Elísabetu í kringum valdaafmæli hennar .
Glugginn var vígður formlega sunnudaginn 3. júní en þá helgi voru mikil hátíðahöld í Bretlandi til heiðurs drottningunni .
Elísabet hafði ekki séð gluggann með eigin augum og þótti mikið til koma .
Leifur lagði áherslu á að glugginn tengdist kirkjunni og notaði því sama handverk og á miðöldum en elsti hluti kirkjunnar er frá þrettándu öld .
Leifur er brautryðjandi í íslenskri glerlist og er þekktur hérlendis sem og erlendis .
