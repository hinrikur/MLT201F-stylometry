" Verknám og efling þess er í orði kveðnu áherslumál stjórnvalda .
Því er miður að ríkisstjórnin hafi ákveðið að slá byggingu verknámshúss hér við skólann á frest og við fáum ekki skýr svör um hvenær eigi aftur að taka upp þráðinn , " segir Olga Lísa Garðarsdóttir , skólameistari Fjölbrautaskóla Suðurlands á Selfossi .
Á ellefta hundrað nemenda eru í skólanum , það er í bók- og verknámi .
Nemar í dagskóla er um 950 , um 50 eru í deild við fangelsin á Litla-Hrauni og Sogni og ámóta margir nemendur úr efstu bekkjum grunnskóla sækja í framhaldsskólann og taka áfanga í greinum þar sem þeir standa vel að vígi .
Geta með því flýtt fyrir sér , t.d. í námi til stúdentsprófs .
Kennari og karlinn smiður Starfsemi Fjölbrautaskóla Suðurlands hófst árið 1981 .
Þá hafði iðnskóli verið starfræktur í áratugi á Selfossi , þar sem starfrækt eru mörg öflug iðnaðarfyrirtæki .
Á stundum er sagt , í daglegu skrafi Selfossbúa , að dæmigert sé að konan sé hjúkrunarfræðingur eða kennari og karlinn iðnaðarmaður og þá gjarnan smiður .
Þetta er að vísu svolítil kerskni og mikil einföldun .
Samt er sannleikskorn í þessu , sem undstrikar hve þörfin fyrir nýtt verknámshús er mikil .
Teikningar að verknámshúsinu liggja fyrir , en ráðgert er að það verði um 1.650 fermetrar að flatarmáli .
Sveitarfélögin eiga , samkvæmt almennri reglu , að greiða um 40% byggingakostnaðar sem er áætlaður um 700 millj. kr. Tillegg þeirra er að stórum hluta í hendi og gert var ráð fyrir að framlag ríkisins á yfirstandandi ári yrði 274,4 millj. kr. og 25 millj. kr. voru á fjárlögum 2012 .
Nú hefur þetta verið þurrkað út og peningarnir fara í annað .
" Við þarfagreindum starfsemi skólans sl. vetur og horfðum til framtíðar .
Í verknámshúsinu átti að vera rými fyrir tré- , málm- og rafgreinar , sem við höfum lengi kennt .
Einnig var gert ráð fyrir háriðn , sem væri þörf nýjung í námsframboði okkar .
Þá áttu í húsinu að vera kennslustofur , tölvuaðstaða , myndver og opin rými eins og gerist í skóla nútímans .
Okkur bráðvantar stórt verknámshús af svo mörgum ástæðum , " segir Olga sem tók við starfi skólameistara fyrir um ári .
Áður var hún framhaldsskólakennari í Reykjavík og síðast skólameistari í Verkmenntaskóla Austurlands í Neskaupstað .
" Sérstaða framhaldsskóla úti á landi er stuðningur fólksins .
Meginþorri unglinga í héraðinu kemur hingað til náms um lengri eða skemmri tíma og þannig styrkjast bönd .
Bakland þessa skóla er mjög sterkt , " segir Olga Lísa .
Engin leið að hætta Margir kennarar skólans á Selfossi hafa starfað þar afar lengi og hinir yngri eru gjarnan gamlir nemendur .
" Ef fólk finnur sig í starfi framhaldsskólakennara er engin leið að hætta .
Krakkar á framhaldsskólaaldri gera kröfur og halda kennurum vel við efnið .
Þau eru vel á undan skólafólki í notkun upplýsingatækni , en á því sviði hafa orðið miklar framfarir .
Nú fara samskipti nemenda og kennara utan skólatíma fram á sérstakri vefgátt , gagnvirkir fyrirlestrar yfir netið færast í vöxt og svo framvegis .
Við höfum ekki haft svigrúm til þess að nýta okkur iPad-tæknina en erum komin með ýmsa aðra tækni .
Skóli í dag er annað og meira en bara ferhyrnd kennslustofa , " segir Olga Lísa .
Sú spurning er gjarnan uppi hvernig skóli og samfélag eigi að spila saman til dæmis með námsframboði .
Má nefna að um aldamótin voru líftæknigreinar í brennidepli , voru vaxtarbroddur í atvinnulífinu og nám á því sviði þótti góður kostur .
Á árunum 2004 til 2008 var vöxtur í fjármálastarfsemi og viðskiptagreinar fýsileg námsleið .
Svo hrundi allt .
Í dag vantar iðn- og tæknimenntað fólk til starfa , en hve lengi helst það ? Í ljósi þessa má spyrja hvort framhaldsskólarnir eigi að fylgja sveiflum í atvinnulífinu með námsframboði sínu eða veita nemendum almenna klassíska menntun .
" Aðsókn í skóla byggist auðvitað alltaf á hefðum , umræðu og mögulegum atvinnutækifærum .
Nú vantar iðnmenntað fólk , en nemendum þar er því miður ekki að fjölga .
Krafa samfélagsins er sú að ungt fólk ljúki stúdentsprófi og víst geta nemendur tekið iðn- og bóknám samhliða og fengið tvöfalt fyrir peninginn , " segir skólameistarinn og bætir við .
Verkgreinar dýrari en bóknámið " Það háir okkur annars hvað ríkið hefur hert að framhaldsskólum með skertum fjárframlögum .
Við eigum erfitt með að bjóða fjölbreytt nám sem setur nemendur í fáa einsleita flokka .
Verkgreinar kosta meira en bóknámið og því höfum við þurft að skera niður þar og sömuleiðis hafa grunnskólarnir dregið úr vægi verklegra greina .
Að bygging verknámshússins hafi verið sett á ís sýnir í stóru samhengi að verknámið er í raun afgangsstærð af hálfu stjórnvald a og í ákveðnu öngstræti satt að segja – og þá þarf að finna útgönguleið .
" sbs@mbl.is 