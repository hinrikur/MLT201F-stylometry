Hreystimennið Annie Mist Þórisdóttir er eina konan í heiminum sem hefur unnið Crossfit-leikana tvisvar .
Hún hefur því oft verið kölluð " hraustasta kona heims " og nýlega vann hún sigur á sterku hreystimóti í Dubai .
Hún er hafsjór af vitneskju um heilbrigðan lífsstíl og er tilbúin til að gefa okkur góð ráð .
Hvernig æfir þú ? Ég æfi fimm til sex daga vikunar , yfirleitt tvisvar á dag .
Ég vinn mjög mikið í tækni , síðan fylgi ég styrktarprógrammi og vinn í þoli þess á milli .
Ég tek stuttar sem langar æfingar og reyni að passa upp á að vera ekki með neina veikleika .
Henta slíkar æfingar fyrir alla ? Algerlega , erum með krakka frá þriggja ára og fullorðna upp í sjötugt að æfa í Crossfit Reykjavik og hægt er að laga æfingar að getu hvers og eins .
Hvernig er best fyrir nýliða að koma sér af stað ? Fyrsta og stærsta skrefið er að mæta ! Restin fylgir með .
Við sjáum til þess að allir byrji á réttum hraða fyrir sig .
Fyrst fara allir í gegnum byrjendanámskeið og síðan fá þeir að mæta í venjulega tíma þar sem þeim er fylgt eftir í upphitun , æfingum og teygjum .
Hver er lykillinn að góðum árangri ? Hafa gaman af því sem þú ert að gera og setja markmið .
Hvað er það lengsta sem þú hefur hlaupið ? Laugavegurinn , u.þ.b. 55 km .
Hvað ráðleggurðu fólki sem vill hreyfa sig meira ? Ég myndi mæla með að setja upp gott æfingaplan sem og markmið til að hægt sé að fylgjast með árangri .
Hvernig væri líf án æfinga ? Allt öðruvísi .
Ég get ekki ímyndað mér það .
Hvað borðarðu til að halda þér í formi ? Ég reyni að borða eins hreint og ég get , sem þýðir eins lítið unnar matvörur og mögulegt er .
Reyni að elda sem mest af þeim sjálf til að vita hvað er í þeim .
Passa að borða nóg .
Hvaða óhollustu ertu veik fyrir ? Dökku súkkulaði .
Hvað ráðleggurðu fólki sem vill bæta mataræðið ? Prufa sig áfram .
Mæli ekki með einhverjum rosalegum kúrum heldur breytingu sem fólk getur viðhaldið í lífinu .
Byrja á því að gera sér grein fyrir hvaða næringu það fær úr matnum sem það borðar .
Prufa svo að taka út ákveðnar vörur og sjá hvort það finnur jákvæðan mun og vinna sig þannig áfram .
Þetta er ekki spurning um að borða minna , þetta er spurning um að borða betra .
Hvaða gildi hefur hreyfing og líkamsrækt fyrir þig ? Það skiptir mig miklu máli að geta hreyft mig .
Ég hef alltaf verið aktív , frá því ég var krakki .
Hef alltaf haft gaman af því að hreyfa mig og það skiptir mig miklu máli að halda áfram að hafa gaman af því .
Hver eru erfiðustu meiðsli sem þú hefur orðið fyrir ? Útbungun á hryggjarlið í neðra baki .
Ég meiddist í nóvember á seinasta ári þannig að það er næstum því komið ár núna , er enn að vinna mig upp úr þeim meiðslum en þetta er allt að koma ! Loksins ! Hvað eru algeng mistök hjá fólki við æfingar ? Byrja of hratt og gefast upp .
Ég mæli með því að byrja vel , sem þýðir að æfa oftar en einu sinni í viku þannig að það séu ekki stanslausar harðsperrur en alls ekki alla daga vikunar .
Líkaminn þarf sína hvíld líka .
Hver er erfiðasti mótherjinn á ferlinum ? Bandarísk stelpa að nafni Kristan Clever .
Hún varð heimsmeistari árið 2010 þegar ég varð í öðru sæti , en mér hefur tekist að sigra hana seinustu tvö ár .
Hver er besti samherjinn ? Frederik Ægidius , kærastinn minn , æfingafélagi og stuðningsmaður .
Hver er fyrirmynd þín ? Veit að þetta er klisja en verð að segja foreldrar mínir .
Þau hafa alið mig upp í því að trúa því að allt sé hægt , það útheimti bara mismikla vinnu .
Skemmtileg saga ? Þegar ég var að keppa 2012 á heimsmeistaramótinu í crossfit .
Við vorum nýbúin með sjósundið , ég var á skiptistöðinni fyrir hjólið .
Þá kom einn af skemmtilegri karakterunum í CF-heiminum úr sjónum , afklæddist alveg og byrjaði að þurrka sér vel og vandlega fyrir framan mig .
Vissi ekki alveg hvert ég átti að horfa .
Skilaboð að lokum ? Aldrei að gefast upp ! Allt er mögulegt ! 