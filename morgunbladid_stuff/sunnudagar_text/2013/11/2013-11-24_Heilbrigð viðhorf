Lífsviðhorf Hafsteins Vilhelmssonar sem er í viðtali í blaðinu í dag er til eftirbreytni .
Þótt aðrir hafi verið til í að láta það bitna á honum að vera dökkur á hörund hefur hann aldrei látið það á sig fá .
Hann mætir fordómum með gleði og léttleika , ekki hatri og reiði .
" Ég áttaði mig snemma á því að þetta gæti orðið óbærilegt léti ég það ná til mín .
Þess vegna slæ ég þessu iðulega upp í grín og afvopna fólk þannig , " segir hann í viðtali aftar í blaðinu í dag þar sem hann greinir frá því að þótt hann mæti enn fordómum hér á landi vegna hörundslitar síns hafi mjög dregið úr þeim í seinni tíð .
Þótt Hafsteinn erfi ekkert við neinn þá segir hann þó frá því þegar hann var krakki á fótboltavelli og fékk yfir sig gusur frá áhorfendum vegna hörundslitar síns .
Það er eiginlega ekki hægt annað en að leiða hugann að því hvort það hafi verið krakkar eða foreldrar þeirra sem hreyttu út úr sér einhverju fordómarausi við lítinn fótboltapjakk .
Getur verið að það gerist enn ? Fyrir skömmu steig unglingsstúlka fram , Selma Björk Hermannsdóttir , og sagði frá einelti sem hún hefur orðið fyrir á netinu og í raunheimum fyrir það eitt að vera með skarð í vör .
Hún er öðruvísi og það er nóg til að fá yfir sig formælingar og mega upplifa þjösnaskap og útskúfun .
Hún vakti athygli á því hvernig hægt er að mæta slíku ranglæti með gæsku og jákvæðni .
Svipað viðhorf kemur fram hjá Hafsteini – að mæta ranglæti og fordómum með engu nema gleði , gríni og góðmennsku .
Og hann veltir sér barasta ekkert of mikið upp úr ranglæti yfir höfuð heldur horfir á fegurðina í augum dóttur sinnar .
Það er gaman að bera á borð fyrir lesendur viðtal við mann með svona heilbrigt viðhorf til lífsins .
