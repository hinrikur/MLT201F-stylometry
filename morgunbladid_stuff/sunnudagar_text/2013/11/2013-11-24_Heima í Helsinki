Finnland var fínt , svona við fyrstu kynni .
Upplifunin var að nokkru leyti sú að við værum komin heim , enda þegar þarna var komið sögu búin að vera í tæpar tvær vikur í fjarlægu landi .
Norðurlönd eru um margt hvert öðru lík sem skýrir kannski að einhverju leyti þá tilfinningu sem við fengum í Helsinki , " segir Magnús S. Jóhannsson , starfsmaður Arion banka .
Magnús og Sigþóra Sigurjónsdóttir kona hans voru í Helsinki á dögunum og höfðu þar viðdvöl í sólarhring .
Enginn kynnist landi og þjóð á svo skömmum tíma , en almennt talað ráða fyrstu kynni þó miklu um alla framvindu .
" Ég hef oft komið til Kaupmannahafnar en finnska höfuðborgin er allt öðruvísi .
Þetta virkar á mig þannig að mannlífið sé nokkuð rólegt .
Það var líka gaman að koma í miðborgina , þar sem sporvagnar settu svip sinn á umferðina .
Þá var gaman að sjá Temppeliaukio-kirkjuna , " segir Magnús .
Kirkjan , sem var tekin í notkun árið 1969 er í miðborginni og er felld inn í klettastapa þar en glerþak hleypir birtu inn .
Kirkjan er vinsæll viðkomustaður ferðafólks og eitt helsta kennileiti Helsinki .
Í Finnlandi búa um 5,4 milljónir manna ; þar af rúm ein milljón í Helsinki og nálægum byggðum .
Í meginatriðum er grunngerð finnsks samfélags sú sama og annars staðar á Norðurlöndum , það er sterkt skóla- og velferðarkerfi fjármagnað með sköttum , sem eru kannski heldur í hærra laginu .
En þá kemur á móti að Finnar kunna að bjarga sér , eru t.d. umsvifamiklir í tæknigreinum og frumvinnslu svo sem á timbri og landið er skógi vaxið milli fjalls og fjöru .
