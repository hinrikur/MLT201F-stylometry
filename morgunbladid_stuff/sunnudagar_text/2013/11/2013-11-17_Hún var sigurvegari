Ragnhildur Steinunn Jónsdóttir og Egill Eðvarðsson fylgdu hinni 23 ára gömlu Heiðu Dís Einarsdóttur eftir síðustu mánuðina í lífi hennar .
Lífsreynslan var sérstök fyrir Ragnhildi Steinunni því móðir sjónvarpskonunnar sem lést fyrir 25 árum var í lyfjameðferð á sama spítala og Heiða Dís lá á úti í Danmörku .
Júlía Margrét Alexandersdóttir julia@mbl.is Heimildarmyndin Ég gafst ekki upp verður sýnd á RÚV á mánudagskvöld en myndin segir frá síðustu mánuðum í lífi Heiðu Dísar Einarsdóttur sem lést 23 ára að aldri úr krabbameini .
Þau Ragnhildur Steinunn Jónsdóttir og Egill Eðvarðsson höfðu umsjón með gerð myndarinnar og Jóhannes Kr. Kristjánsson vann einnig efni sem notað er í myndinni .
Ég gafst ekki upp byggist einnig á myndskeiðum sem Heiða Dís tók sjálf en hún lést haustið 2012 .
Ragnhildur Steinunn hitti Heiðu Dís fyrst vorið 2011 eftir að hafa fengið ábendingu um sögu hennar .
Úr varð eftirminnilegt Kastljósviðtal og þau Ragnhildur Steinunn og Egill segjast strax hafa séð að saga Heiðu Dísar væri mun stærri en eitt viðtal og ætti heima í enn stærra samhengi .
Úr varð að þau réðust í gerð heimildarmyndar .
" Ég man vel eftir því þegar við hittum Heiðu Dís í fyrsta skipti .
Við fórum heim til hennar til að taka upp Kastljósviðtalið og mér þótti strax eitthvað kunnuglegt við það hvert við vorum að fara , eins og reyndar gengur og gerist í þessari vinnu þar sem maður fer út um allar trissur .
En þarna uppgötva ég að ég er staddur á heimili bekkjarsystur dóttur minnar og það kemur í ljós að hún er hálfsystir Heiðu Dísar , " segir Egill .
Heiða Dís bjó annars í Óðinsvéum og var þarna í heimsókn hjá föður sínum og stjúpmóður en móðir hennar og systur búa einnig úti í Danmörku .
" Líkt og með alla sem kynntust Heiðu þá varð maður hugfanginn af þessari stúlku og fylltist aðdáun yfir því hvað hún tjáði sig á þroskaðan og yfirvegaðan hátt um þessi veikindi sín og baráttuna við sjúkdóminn .
Við Ragnhildur Steinunn urðum strax sammála um að við yrðum að gera mynd um hana .
" Var gefið ár Níu mánuðum áður en hópurinn kynnist hafði Heiðu Dís verið tjáð að hún ætti aðeins ár eftir ólifað .
Þá hafði hún frá því að hún var 21 árs leitað margsinnis til læknis vegna mikilla tíðablæðinga .
Svörin sem hún hafði fengið voru þau að þetta væri eðlilegt – konur hefðu mjög mismiklar blæðingar .
Í eitt skiptið missir hún hins vegar svo mikið blóð að hún fellur í yfirlið og er flutt á bráðadeild .
" Það er í fyrsta skipti sem Heiða Dís er rannsökuð í sónar og í ljós kemur að hún er með leghálskrabbamein .
Upp hefst krabbameinsmeðferð og um tíma er talið að hún hafi sigrast á meininu .
Ári síðar er hún boðuð í eftirskoðun og fær þau tíðindi að krabbameinið hafi dreift sér og hún eigi bara ár eftir en þetta var í september 2011 , " segir Ragnhildur Steinunn .
Ragnhildur Steinunn segir að það hafi strax verið auðséð að Heiða Dís ætlaði ekki að deyja .
" Þegar við hittum hana fyrst var erfitt að sjá hve veik hún var í raun .
Rétt áður en Kastljósviðtalið fer í loftið fæ ég símtal og þá er búið að leggja hana inn á spítala .
Ég hringi í hana og spyr hvort hún vilji að við hættum við að sýna viðtalið en hún vill eindregið að það sé sýnt .
Daginn eftir heimsæki ég hana á spítalann og um leið og hún segir mér frá þeim miklu viðbrögðum sem hún fékk við þættinum nefnir hún að hún hafi fyrir nokkru horft á heimildarmynd um baráttu við krabbamein sem hafi gefið henni mikið og hana langi að gera eitthvað sambærilegt .
Þá hafði hún verið að taka upp myndskeið á símann af ýmsum stundum í sínu lífi síðasta árið – líka þeim erfiðu .
Þetta var því ekki síður að hennar frumkvæði að þessi mynd varð til – við höfðum óafvitandi öll verið að hugsa það sama .
" Egill segir að bandarísk kona , Kris Carr , sem hafði árum saman barist við krabbamein og ekki látið í minni pokann , hafi verið fyrirmynd Heiðu Dísar en Carr gerði heimildarmyndina Crazy Sexy Cancer sem Heiða Dís vísaði í .
" Hún sagði okkur að afstaða Carr til lífsins og sjúkdómsins hefði haft mikil áhrif á hana og að hún væri að temja sér það sama .
Það hugarfar snerist um að vera hvatning fyrir aðra , í raun ekki bara fyrir þá sem væru að berjast við sjúkdóma heldur hvatning til okkar allra – líka þeirra fullfrísku .
" Heiða Dís hreif Egil og Ragnhildi Steinunni með sér og þau segja að það hafi verið langt frá því að þau hafi verið að fylgjast með stúlku sem var að deyja .
" Við vorum að fylgjast með stúlku sem átti í erfiðri baráttu við illvígan sjúkdóm en var samt svo löðrandi af ótrúlegri jákvæðni , gleði og gjafmildi .
Faðir hennar segir í myndinni að síðustu vikur og daga í lífi sínu hafi Heiða Dís enn verið í því hlutverki að vera sá sem gefur frekar en að vera þiggjandinn .
Þetta er í raun mynd um lífið en ekki dauðann , " segir Egill .
Valdi sjálf erfið augnablik Heiða Dís fékk fljótlega litla myndavél til að taka upp þau augnablik sem hún vildi deila með áhorfendum , sérstaklega stundir sem voru erfiðar fyrir hana og þeim Ragnhildi Steinunni og Agli þótti að Heiða Dís ætti að meta sjálf hvað hún vildi sýna .
" Hún sagði að myndin yrði aldrei sönn og rétt nema það væri allt sýnt – líka þegar henni liði illa .
Það er auðvitað svolítið erfitt fyrir kvikmyndargerðarfólk að vega og meta þessa hluti , við reynum að vera varkár í svona málum af tillitssemi .
Þetta var því mjög góð leið fyrir okkur – að hún skyldi taka upp erfiðar stundir og meta það sjálf hvað hún vildi sýna áhorfendum .
Það auðveldaði líka vinnslu myndarinnar þar sem Heiða Dís bjó úti í Danmörku og hún gat þá tekið upp efni þar , " segir Ragnhildur Steinunn .
" Í myndinni eru bæði skemmtilegir hlutir þar sem Heiða Dís er í banastuði með vinum sínum og sjálfri sér og líður vel , en svo eru líka myndskeið sem ég verð að segja að ég átti mjög erfitt með horfa á og upplifa einn í myrkvuðu klippiherberginu .
Ég hugsaði stundum með mér : " Ætlarðu virkilega að setja þetta inn í myndina , Egill ? " En alltaf heyrði maður rödd Heiðu hvetjandi að mest um vert væri að myndin væri sönn .
Og myndin er ekki bara um Heiðu Dís heldur er hún raunverulegur þátttakandi í gerð hennar , " segir Egill .
Heiða Dís var allt til enda sannfærð um að hún myndi ekki deyja .
Hún keypti sér meðal annars íbúð með kærastanum úti í Danmörku og fór út í endurbætur á henni .
Engu að síður gerði hún sér grein fyrir því að það væri einhver lítill möguleiki á því að svo færi ekki og kannski þess vegna skipulagði hún meðal annars eigin jarðarför .
" Ég held að þegar henni er gefið þetta ár breytist hún mjög mikið .
Hún gerði lista yfir það sem hana langaði til að gera og fór út í það að láta drauma sína rætast .
Hana hafði til dæmis alltaf langað til að máta brúðarkjól .
Þrátt fyrir að brúðkaup hafi ekki verið í vændum fór hún samt með vinkonum sínum og mátaði kjólinn bara til að hafa gert það .
Í þessum anda varð hennar líf þetta ár , " segir Ragnhildur Steinunn .
" Manni finnst hrikalega ósanngjarnt og sárt að Heiða Dís hafi þurft að kveðja okkur og það rífur í mann .
Okkur vantar fleira svona fólk .
Ungt og jákvætt fólk sem er til fyrirmyndar og bendir manni á í lífinu .
Þrátt fyrir allt var Heiða á vissan hátt sannur sigurvegari í þessari baráttu .
Hún var öflug fyrirmynd .
Þessi mynd er öðru fremur óður til lífsins og gleðinnar og skilaboð til okkar allra að fagna lífinu og njóta til hins ýtrasta , " segir Egill .
Hún verður með á frumsýningardaginn Egill segir að það muni eflaust koma áhorfendum á óvart hve mikill dagamunur gat verið á líðan Heiðu Dísar .
Einn daginn hafi hún verið svo veik að hún lá fyrir með öll þau lyf sem hún þurfti til að halda niðri kvölum og það hafi verið erfitt að trúa öðru en að hún ætti stutt eftir .
" Svo kannski fjórum , fimm klukkustundum síðar er hringt og spurt hvort við séum til í að koma út og borða – eins og gerðist þegar við dvöldum hjá henni úti í Danmörku .
Svona var þetta – þetta var algjör rússíbani .
" Ragnhildur Steinunn bætir við að það hafi líka verið svo að ef Heiða Dís átti örlitla orku eftir hafi hún nýtt hana í samveru .
" Þá lét hún sig hafa það að hafa sig til , dröslast í hjólastólinn og fara út að borða með fjölskyldunni .
" Fjölskyldan stóð vel með Ragnhildi Steinunni og Agli í verkefninu .
Hópurinn var í góðum samskiptum og aðstandendur Heiðu Dísar voru meðvitaðir um að þetta var hennar ósk að myndin yrði gerð .
" Þar af leiðandi vorum við velkomin inn í þeirra líf , jafnvel á mjög erfiðum stundum , " segir Egill .
Egill og Ragnhildur reyndu að undirbúa sig undir að kannski yrði endir myndarinnar öðruvísi en þau höfðu ætlað .
" Þá var hún orðin mjög veik .
Við flugum með henni út til Danmerkur og tókum upp efni þar en kvöddum hana svo 17. júní og þegar heim var komið töluðum við meðal annars saman á Skype og vorum í nánum samskiptum allt þar til hún lést í september , " segir Ragnhildur Steinunn en þessi lífsreynsla var erfiðari og persónulegri en kannski fyrir marga því móðir Ragnhildar Steinunnar var til aðhlynningar á sama spítala og Heiða Dís lá inni á .
" Ég viðurkenni að ekkert verkefni hefur tekið jafnmikið á mig og þetta .
2. nóvember voru 25 ár liðin frá því að mamma mín dó eftir baráttu við krabbamein en við bjuggum úti í Danmörku þegar hún veiktist .
Þetta var því ákveðið uppgjör fyrir mig líka , " segir Ragnhildur Steinunn .
Egill segist hafa upplifað erfiðar minningar Ragnhildar Steinunnar og hvað hún hafi verið að ganga í gegnum .
Þau séu miklir vinir og sterkar taugar þeirra á milli .
Sjálf segist Ragnhildur Steinunn hafa passað sig , með sína reynslu á bakinu , að taka ekki vonina frá Heiðu Dís .
" Ég reyndi að útskýra fyrir henni að þetta væru mjög breyttir tímar og læknavísindunum hefði fleygt fram .
Hún spurði mikið og vildi vita hvernig þetta hafði verið hjá mér .
Ég held að ég hafi kannski getað sett mig betur í spor fjölskyldunnar , að skilja hvað þau voru að ganga í gegnum og það auðveldað okkur Agli að gera þetta rétt .
" Það var ósk fjölskyldunnar að myndin yrði sýnd núna nokkru fyrir jól en ekki um jólahátíðina sjálfa enda enn eitt skrefið í mikilvægu sorgarferli sem aðstandendur Heiðu Dísar ganga í gegnum .
" Heiða Dís var farin að spá sjálf mikið í frumsýninguna – í hverju hún ætti að vera og hvort hún ætti að fara í viðtöl og svo framvegis – hún var mikil tískufrík og flott týpa og það hefði verið spennandi að sjá í hverju hún hefði mætt , " segir Ragnhildur Steinunn og hlær .
" Hún ætlaði að vera með okkur alla leið og ég er alveg sannfærð um að hún verður með okkur á frumsýningardaginn .
" 