Ár drekans – dagbók utanríkisráðherra á umbrotatímum er ný bók eftir Össur Skarphéðinsson .
Össur lýsir pólitískum atburðum ársins 2012 eins og þeir blöstu við honum en hann var þar í hringiðunni sem utanríkisráðherra .
Hann skrifar meðal annars um átök í Samfylkingunni , samskipti við Jóhönnu Sigurðardóttur og forseta Íslands , landsdómsmálið , átök út af makríl , Evrópusambandið og fleira .
Össur er fyrst spurður hvort hann haldi einhverju leyndu í bókinni af tillitssemi við aðra .
" Ég hef ekki eftir meiðandi ummæli sem ég kann að hafa skrifað eða aðrir sagt mér , " segir Össur .
" Ég nýti dagbókarformið til að skýra samtímann .
Mér finnst mikilvægt að halda trúnað við veruleikann eins og ég skráði hann þegar ég var í miðju atburðanna .
Ég er að skoða heiminn með mínum augum og geri mér fulla grein fyrir því að aðrir myndu hugsanlega lýsa sömu atburðum með öðrum hætti .
" Uppstyttur og átök Ýmislegt í þessari bók hefur vakið athygli , ekki síst lýsingar á forseta Íslands og ríkisráðsfundum þar sem þú segir hann hafa flengt ríkisstjórnina .
Frægt er þegar þú neitaðir að fara með honum til Indlands og kvaðst hann hafa nóg af öðrum töskuberum .
Þótt stundum hafi hvesst milli ykkar Ólafs Ragnars er ljóst af lestri bókarinnar að það er sterk taug á milli ykkar .
Hefur Ólafur Ragnar haft samband við þig eftir að bókin kom út ? " Á þessum 30 árum sem við höfum þekkst hafa orðið uppstyttur og átök .
Taugin millum okkar hefur stundum tognað í mjóan streng en líklega aldrei slitnað .
Ég hef undrast hversu margir sem hafa lesið bókina segjast sjá þar nýjar hliðar á honum .
Það er til dæmis eins og viðhöfn embættisins byrgi mönnum sýn á að hann hefur bráðskæðan breskan húmor og er hláturmildur .
Það er töluvert hlegið á okkar fundum .
Það eru hins vegar forréttindi forsetans að skilgreina hverjir njóta vináttu hans .
Jú , við höfum spjallað eftir að bókin kom út .
" Finnst þér sem fyrrverandi utanríkisráðherra að núverandi forseti reki sjálfstæða utanríkisstefnu ? " Í dag þarf hann þess ekki því utanríkisstefnan er eins og skrifuð í stofunni á Bessastöðum .
Á minni tíð fannst mér hann oft dansa á ystu mörkum .
En stjórnarskráin veitir honum mjög mikið rými , og það er ekki hægt að segja að hann hafi beinlínis farið yfir yfir þá línu sem hún dregur .
Í frægu viðtali í útvarpsþættinum Á Sprengisandi kastaði hann pólitískum klasasprengjum í allar áttir og tók þannig til orða um utanríkisstefnu forsetadæmisins að mér fannst taka í hnjúkana .
Hann var vitaskuld allt annarrar skoðunar þegar við fórum rækilega yfir það saman í heimsókn í Tékklandi og rökum hans er lýst í bókinni .
Varðandi ESB kvaðst hann alltaf hafa fylgt því sem ríkisstjórnin væri sammála um – en bætti við að utanríkisráðherra vissi best allra manna að það væri ekki sammæli með Samfylkingunni og VG um ýmsa þætti ESB-málsins .
Í kjölfar samtalsins á fundi með tékkneska forsætisráðherranum þar sem við ræddum makríldeiluna fast tók hann öllum að óvörum undir sig stökk og kvað ekki koma til mála að ESB beitti makríldeilunni til að hefta umsókn okkar um aðild að sambandinu .
Svo hallaði hann sér fram og horfði í augu mín fullsposkur fyrir minn smekk .
Ég skildi samstundis að hann var að segja að það væri bull og vitleysa að hann styddi ekki sinn utanríkisráðherra .
Þetta var mjög óvænt en þannig er Ólafur Ragnar .
Fáir sjá hann fyrir .
" Pólitísk skákblinda Í þessari bók hikar þú ekki við að segja frá hörðum átökum ykkar Jóhönnu Sigurðardóttur sem hefðu getað leitt til falls ríkisstjórnarinnar .
Þetta er allt önnur mynd en blasti við út í frá þar sem þið sýndust vera límið sem héldi Samfylkingunni saman .
" Ég bakkaði Jóhönnu alltaf upp í þingflokknum en hún hætti að ráðgast við mig í sama mæli og áður þegar leið á 2012 .
Það varð mjög djúpur ágreiningur í þingflokknum út af landsdómsmálinu .
Ég studdi að ákæran gegn Geir H. Haarde yrði dregin til baka .
Landsdómur hafði kastað burt þyngstu ákæruliðunum og saksóknarinn sjálfur ónýtti rök þeirra sem báru því við að afturköllun væri íhlutun af hálfu Alþingis í dómsmál .
Jóhanna tók aðra afstöðu .
Þetta mál var rekið af slíkum eindæmum og offorsi að stórskaðaði flokkinn bæði út á við og inn á við .
Svona máli er ekki hægt að sópa undir teppi í sögunni .
Hún leiðir að lokum allt í ljós og gegnumlýsir bæði atburðarás og aðila máls .
Mín bók er hráefni í það .
" Vinstristjórninni tókst ekki að koma ýmsum af helstu baráttumálum sínum í höfn , þar á meðal var stjórnarskrármálið sem tók samt svo ótrúlega mikið af tíma ríkisstjórnarinnar .
Af hverju tókst ríkisstjórninni ekki að ljúka við mál sem hún lagði þó allan sinn tíma og kraft í ? " Það breytir engu um að ríkisstjórnin náði aðaltilgangi sínum , sem var að koma Íslandi á kjöl .
Það var okkar stærsta afrek .
Við náðum mjög mörgum öðrum baráttumálum fram , hæst skagar í mínum huga veiðigjaldsmálið – og sú staðreynd að okkur tókst að skapa skjól fyrir þá allra verst settu .
Það var fyrst og fremst rangt stöðumat sem leiddi til þess að stjórnina tók að reka þegar leið fram á 2012 , og sló alveg fyrir vind í desember 2012 .
Þá komst ríkisstjórnin hvorki lönd né strönd , einfaldlega af því hún hafði ekki meirihluta .
Það var örlagamánuðurinn í lífi ríkisstjórnarinnar .
Frameftir því ári hékk meirihlutinn á bláþræði eins manns , sem hét Jón Bjarnason , og missti svo formlegan meirihluta um haustið .
Það var samt haldið áfram að setja opinber markmið sem óvinnandi vegur var að ná fram nema með samningum og málamiðlun við stjórnarandstöðuna .
Það gilti bæði um fiskveiðistjórnunina en ekki síst um stjórnarskrármálið .
Það var eldsmatur í mikil vonbrigði hjá þeim sem menn sköpuðu væntingar hjá , og átti meðal annars sinn þátt í að ný framboð , eins og Lýðræðisvaktin , komu fram .
Þetta má kannski kalla pólitíska skákblindu .
Þessir þræðir vefa sig fram í Ári drekans .
" Hvað verður um Samfylkinguna ? " Hún kom vissulega í henglum , og niðurbrotin af ýmsum sökum , út úr kosningunum , og það hefði mátt ætla að hún myndi halda áfram að leka niður .
En hún er þvert á móti að sækja í sig veðrið .
Ég veit af minni eigin pólitísku sögu að það er enginn jafnskæður og boxari sem hefur verið sleginn í gólfið en stendur upp og berst áfram .
Sjálfur predika ég það að í þessari stöðu verður flokkurinn ekki bara að sýna auðmýkt heldur að hverfa aftur til frumróta sinna , sem er hin klassíska jafnaðarstefna sem byggist á velferð einstaklingsins og sterku atvinnulífi .
Á síðasta kjörtímabili færðist Samfylkingin svo langt til vinstri að hún var nánast runnin saman við Steingrímsvænginn í VG .
Hún tapaði skilningi á því að hin stoðin undir klassískri jafnaðarstefnu er frjósamt atvinnulíf þar sem verðmætin spretta sem þarf til að halda uppi velferðarkerfinu .
" Ber nýr formaður , Árni Páll Árnason , ábyrgð á afhroði flokksins í síðustu kosningum ? " Það er of einföld skýring .
Frækornum afhroðsins var sáð átján mánuðina á undan undir annarri forystu og ríkisstjórn þar sem ráðherrar flokksins , meðal annars ég , bera hver sína ábyrgð .
Öfugt við það sem flestir spáðu eftir kosningarnar hefur flokkurinn sýnt innri styrk með því að gefa Árna Páli vinnufrið , enginn frýr honum dugnaðar og hann er alla vega með flokkinn á réttri leið .
Meira bið ég að minnsta kosti ekki um í bili .
" Eins og virðulegur boli Heldurðu að ríkisstjórn Framsóknarflokks og Sjálfstæðisflokks sitji út kjörtímabilið ? " Ég hélt það , en er ekki lengur viss .
Framsókn er lent í gríðarlegum vanda vegna loforðanna um þrjú hundruð milljarða skuldaleiðréttinguna sem menn skildu svo að ætti að koma strax .
Sigmundur Davíð hefur ekki minnkað hann með því að lofa ítrekað í haust að senn komi það sem hann kallar sjálfur róttækustu skuldaleiðréttingu mannkynssögunnar .
Þetta hefur birst í meira fylgistapi en ég man eftir hjá nokkrum stjórnarflokki á svo stuttum tíma .
Ég les Sjálfstæðisflokkinn þannig að hann sé mjög með böggum hildar yfir þeim leiðum sem forsætisráðherra vill fara .
Ráðherrann á samt engan kost annan en stilla Sjálfstæðisflokknum upp við vegg og leggja sjálfan sig og stjórnina undir , ef í það fer .
Ella breytist pólitísk stjarna hans í halastjörnu sem kann að brenna upp á hinum pólitíska himni .
Ég tel samt líklegra að ríkisstjórnin muni skrönglast gegnum skaflinn sem er framundan , en hún kann að laskast .
Haldi Framsókn svo áfram að tapa ef skuldaúrlausnin uppfyllir ekki væntingarnar sem forsætisráðherrann hefur skapað er líklegt að fari af stað tvö vel þekkt og gagnvirk lögmál .
Sjálfstæðisflokknum mun þykja niðurlægjandi að vera undir forystu smáflokks á fallanda fæti og þar munu vaxa raddir um að hann sé betur fallinn til að fara með forsætisráðuneytið , sem var hrifsað frá honum þrátt fyrir að flokkurinn væri með mesta fylgið í kosningunum .
Sagan sýnir líka að þá fer af stað annað lögmál hjá litla stjórnarflokknum sem er að tapa , hann kennir samstarfsflokknum sem sleppur við óþægindin um ófarir sínar , og verður áreitinn , kröfuharður og taugaveiklaður í samstarfinu .
Þetta getur mjög aukið miðflóttaaflið í ríkisstjórninni , og ekki hægt að slá því föstu að hún sitji út kjörtímabilið .
" Stóran hluta af þingferli þínum hefur þú verið ráðherra og setið í fjórum ríkisstjórnum .
Hefur ekki verið erfitt fyrir þig að vera ekki lengur ráðherra heldur óbreyttur þingmaður í stjórnarandstöðu ? " Öðrum þræði er þetta eins og að verða frjáls á nýjan leik .
Ég smell átakalaust inn í það að vera einn af glímumönnum stjórnarandstöðunnar .
Ég hef stundum undrast hvað mér hefur fundist gaman á þinginu í haust .
Það er heldur ekki eins og þetta sé í fyrsta sinn sem ég skoppa út úr stjórnarráðinu .
Þegar sjálfstæðismenn hentu Alþýðuflokknum út 1995 var skrifað í blöð að ég væri eins og kálfur að vori .
Nú er ég frekar eins og virðulegur boli sem kemst í nýjan haga .
Það kemur líka vel fram í Ári drekans að ég sá stjórnarskiptin snemma fyrir .
Það voru ein af mistökum okkar að taka ekki Framsókn inn í minnihlutastjórnina og tryggja þannig áframhaldandi félagshyggjustjórn .
Fyrir því var aldrei hljómgrunnur á mínu pólitíska heimili .
" Ertu þá ekki að hætta í pólitík ? " Mér finnst ekki líklegt að mínir pólitísku fætur kólni eins fljótt og sumir hugsanlega vilja .
" Þú hefur verið formaður í stjórnmálaflokki og farsæll utanríkisráðherra .
Er ekki afar eðlilegt að þú ljúkir þínum ferli sem sendiherra ? " Örugglega , ef menn miða við söguna .
En ég var ekki sniðinn fyrir sendiherraföt .
Þótt ég hafi verið pólitískur heimsborgari fyrir Ísland í fimm ár og borið skjöld þess og sverð í fjölmörgum löndum er ég inni í mér bara kotroskinn íslenskur alþýðupungur – sem er hneigður til skrifta .
" 