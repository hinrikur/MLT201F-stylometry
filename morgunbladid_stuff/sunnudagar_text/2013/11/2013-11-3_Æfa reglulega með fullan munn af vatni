Þetta byrjaði allt saman er þjálfaragoðsögnin Steve Maxwell kom í heimsókn til okkar í sumar .
Hann skipulagði heila æfingu þar sem hann skipaði öllum að fylla munninn af vatni við upphaf æfingarinnar .
Svo átti fólk að halda vatninu í munninum alla æfinguna án þess að missa það ofan í maga , " segir Guðjón en hann rekur fjölskyldufyrirtækið kettlebells.is ásamt eiginkonu sinni .
Hjónunum fannst æfingartæknin framandi í fyrstu en nú skipuleggja þau reglulega slíkar æfingar sjálf .
Ávinningurinn er margvíslegur að þeirra mati .
" Það eru heilmikil fræði á bak við þetta og margir halda því fram að það sé óhollt fyrir líkamann að anda of mikið í gegnum munninn .
Þá ertu kominn í of mikið álag , svokallaða örvæntingaröndun og þá er æfingin jafnvel farin að vinna á móti líkamanum , " segir Vala .
" Með þessari nýju æfingartækni neyðist fólk til að anda rétt í gegnum nefið með meiri þindaröndun .
Með þessum hætti lærirðu að nýta lungun betur og öndunin verður skilvirkari .
" Í anda Egils Ólafs Slíkar öndunaræfingar hafa gefið góða raun að þeirra mati og þau finna sjálf fyrir jákvæðum áhrifum .
" Maður lærir fljótt að stýra betur álaginu á æfingunum með þessum hætti .
Það merkilegasta við þetta er að þrátt fyrir að taka mjög þunga púlæfingu er maður algjörlega endurnærður á eftir ef maður passar sig á að anda rétt , " segir Vala .
" Ég hljóp stífluhringinn í Elliðaárdal um daginn og flestir sem ég mætti önduðu svokallaðri örvæntingaröndun líkt og himinn og jörð væru að farast .
Með slíkri öndun ertu í raun að sjúga í burtu orku og kraft út úr líkamanum , " segir Guðjón .
Hann segir söngvarann Egil Ólafsson vera í svipuðum pælingum en hann hefur heyrt að söngvarinn sé að vinna markvisst í sinni öndun .
Vilja ekki ganga of langt Öndunaræfingarnar eru í samræmi við breyttar áherslur þeirra í íþróttafræðilegri nálgun á æfingar .
" Við erum dálítið að breyta línunni okkar í sambandi við ærslagang á æfingum .
Við erum að hallast frá því að fólk þurfi gjörsamlega að keyra sig út á hverri einustu æfingu .
Það vinnur svo mikið á móti líkamanum að vera í gríðarlega miklu álagi mörgum sinnum í viku .
Æfingarnar okkar ganga út á að styrkja líkamann þannig að hann endist betur út lífið .
Við hugsum til framtíðar , þú hefur bara einn líkama og viljum við ekki öll geta haldið heilsu og verið virk hvort sem við erum þrítug eða áttræð ? " segir Vala .
" Að sjálfsögðu keyrum við upp keyrsluæfingar við og við en alls ekki alltaf .
Sumir krefjast þess að það sé mikil ákefð á æfingum og eru ekki ánægðir fyrr en það er búið að píska þeim algjörlega út .
Rannsóknir hafa hins vegar sýnt að það er ekki endilega besta leiðin til að byggja sig upp og það endar oftast með meiðslum , " segir Guðjón .
" Við leggjum mikla áherslu á að fólk framkvæmi æfingarnar rétt .
Þegar fólk er farið að fórna réttri tækni á altari hraðans viljum við að fólk taki sér pásu .
Okkar markmið er að byggja fólk upp en ekki að meiða það eða að láta því líða illa eftir æfingu .
" Markmið hjónanna er að fólk gangi út af æfingu með þá tilfinningu í farteskinu að það hafi meiri orku heldur en áður .
Æfa í bílskúrnum Hjónin eru frumkvöðlar á sínu sviði en þau hófu ketilbjölluþjálfun hér á landi árið 2006 , fyrst Íslendinga .
Fyrirtæki þeirra , kettlebells.is , er lítið fjölskyldufyrirtæki og allar æfingar fara fram í eða við bílskúr þeirra í Mosfellsbæ .
" Við notum ekki bara ketilbjöllur því við erum einnig með sleggjur , dekk , kaðla og upphífingarstangir .
Við notum mikið æfingar með líkamsþyngd og fólk veit aldrei hvað stendur til á æfingum hjá okkur .
Við reynum að viðhalda fjölbreytileika og umfram allt að hafa þetta skemmtilegt , " segir Vala .
" Í upphafi voru konur fjölmennari en karlar á ketilbjölluæfingum en í dag er kynjaskiptingin orðin jöfn .
Konurnar virðast oft vera óhræddari við að prófa nýja hluti því karlarnir eru oft fastari í því sem þeir eru vanir að gera , " segir Vala Mörk .
" Kostir ketilbjölluæfinga eru margþættir .
Maður er alltaf að vinna í styrk , liðleika og úthaldi á sama tíma .
Þú ert alltaf að vinna þetta saman í einum pakka og þarft því ekki að skipta æfingaráætluninni upp eftir þessum þáttum , þú klárar þetta allt bara í einni æfingu .
" Ketilbjölluæfingar styrkja vel svokallaða " kjarna " vöðva en það eru vöðvarnir á miðjusvæði líkamans .
