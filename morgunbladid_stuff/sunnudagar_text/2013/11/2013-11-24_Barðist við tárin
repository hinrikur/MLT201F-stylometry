Það var ekki bara Eiður Smári sem barðist við tárin í vikunni því Bill Gates , stjórnarformaður Microsoft , hélt tilfinningaþrunga ræðu á hluthafafundi fyrirtækisins þar sem hann minntist samstarfs síns og Steve Ballmers sem mun láta af starfi sem forstjóri Microsoft í næsta mánuði .
Tölvurisinn leitar nú logandi ljósi að nýjum manni í starf Ballmers sem hefur gegnt forstjórastarfinu í 13 ár og staðið sig gríðarlega vel .
" Það verður erfitt að feta í fótspor fráfarandi forstjóra , " sagði Gates í ræðu sinni og blikkaði til Ballmers áður en hann tók aftur til máls .
" Það eru mikil forréttindi að leiða þann hæfileikaríka hóp starfsmanna sem við höfum , " sagði Gates og ræskti sig ansi hraustlega við ræðuhöldin .
Hann lagði áherslu á að finna þyrfti rétta manneskju fyrir fyrirtækið sem gæti sinnt því af jafn mikilli alúð og Ballmer hefði gert .
Tók Gates sér smá tíma áður en hann hélt áfram og duldist engum að hann var með kökkinn í hálsinum .
Gates endaði ræðuna sína með því að segja að arftakinn þyrfti að deila þeirri sýn sem þeir Ballmer hefðu á Microsoft að fyrirtækið ætti að vinna að því að gera heiminn að betri stað .
