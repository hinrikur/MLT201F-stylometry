Þegar Helena er ekki að vinna að lokaritgerð í þroskaþjálfafræði galdrar hún fram dýrindis rétti og deilir uppskriftum og myndum á matarblogginu Eldhusperlur.com .
Hún segist eiga í mesta vanda með að standast rándýrar kryddjurtir .
Hvað eruð þið mörg í heimili ? Við erum þrjú í heimili .
Ég , Heimir maðurinn minn og sonur okkar Gunnar Þór , fimm ára .
Á heimilinu býr líka læðan Mysa svo við erum eiginlega fjögur .
Hvað áttu alltaf til í ísskápnum ? Í ísskápnum verða að vera til egg sem er nú oftast raunin .
Þá er alltaf hægt að töfra fram ódýra og góða máltíð .
Þar má líka alltaf finna hið mjög svo nauðsynlega dijon-sinnep , einhverjar kryddjurtir , nokkrar tegundir af ostum og ósaltað smjör .
Sonurinn verður svo mjög móðgaður ef það er ekki til skinka með grænu skráargati .
Hvað fer fjölskyldan með í mat og hreinlætisvörur á viku ? Örugglega allt of mikið .
Ég reyni þó að kaupa inn einu sinni til tvisvar í viku og ákveð nokkrar máltíðir fram í tímann .
Ef það næst sparast alltaf dálítið því tíðar búðarferðir fela alltaf í sér einhver óþarfa kaup .
Hvað freistar helst í matvörubúðinni ? Rándýrar ferskar kryddjurtir sem ég vildi óska að ég gæti ræktað allan ársins hring .
Parmesan ostur , hráskinka , ferskar fíkjur , íslensk ber og gæðasúkkulaði .
Semsagt allt þetta dýra .
Hvernig sparar þú í heimilishaldinu ? Við höfum tekið okkur á undanfarið – að eiga alltaf bara passlega mikið í ísskápnum svo við þurfum ekki að henda mat .
Yfirsýn er lykilatriði .
Góða afganga frystum við í passlegum nestiskömmtum sem hægt er að grípa með sér í vinnu eða skóla .
Svo er líka ágætt að hvíla aðeins raftæki eins og þurrkara og leyfa rokinu að þurrka þvottinn þegar þannig viðrar .
Eyðir þú í sparnað ? Já .
Við reynum alltaf að leggja eitthvað til hliðar .
Svo er ágætis sparnaður fólginn í því að eyða peningum í reiðhjól og vera bara með einn bíl á heimilinu .
Skothelt sparnaðarráð ? Nota það sem er til og ekki henda mat .
Taka til í ísskápnum og skápum og búa til grænmetissúpu eða eggjaköku og ekki fara út í búð nema með fyrirfram ákveðin markmið .
