Franski knattspyrnumaðurinn Franck Ribéry var kjörinn sá besti í Evrópu í haust .
Hann er gott dæmi um að engan skyldi stimpla fyrirfram ; þessi ógnvekjandi leikmaður , sem lent hefur í alls kyns vandræðum á lífsleiðinni , er allt öðruvísi viðkynningar en halda mætti , virkar bæði ljúfur og þægilegur .
Skapti Hallgrímsson skapti@mbl.is Franck Ribéry er ekkert lamb að leika sér við .
Hann er vægðarlaus þegar mótherjinn er annars vegar og hefur leikið þá marga grátt .
Þessi þrítugi , eldfljóti og leikni framherji var lykilmaður í liði þýska stóveldisins Bayern München á síðasta keppnistímabili og kjörinn knattspyrnumaður ársins í Evrópu í haust .
Hann var fremstur meðal jafningja í liði Bayern sem vann alla titla sem í boði voru .
Það varð Þýskalandsmeistari , þýskur bikarmeistari og fagnaði sigri í Meistaradeild Evrópu .
Ribéry er markaður eftir mjög alvarlegt bílslys þegar hann var aðeins tveggja ára .
Fjölskyldubíllinn lenti í árekstri við flutningabíl , sauma þurfti um 100 spor í andlit drengsins sem stórslasaðist ; áberandi ör í andlitinu minna hverja einustu stund á þær þjáningar sem hann gekk í gegnum .
Hann var einhvern tíma spurður hvort hann hygðist ekki láta " laga " örin , en kvað nei við : " Þetta er ég .
" Utan vallar er þessi snjalli franski landsliðsmaður ljúfur sem lamb ; með báða fætur á jörðinni og afar elskulegur , ef marka má fund með honum í München fyrir nokkrum dögum .
Rólyndur fjölskyldumaður sem nýtur lífsins og segist hafa lært margt á hinum ýmsum mistökum sem hann hefur gert í gegnum tíðina .
Kröpp kjör Fjölskylda Ribérys bjó við kröpp kjör í útjaðri borgarinnar Boulogne Sur Mer í norðurhluta Frakklands þegar hann var barn og segir hann æskuna hafa mótið sig mjög mikið .
Var reyndar baldinn framan af , lagði sig ekki fram í skóla því hann og félagarnir treystu fljótt á það að þeir gætu orðið atvinnumenn í fótbolta og lifað góðu lífi sem slíkir .
Sú hefur reyndar orðið raunin með Ribéry , hann er nú sagður launahæsti leikmaður í sögu Bayern – en slíkt er ekki sjálfgefið þegar menn eru ungir að árum .
" Lífið var ekki auðvelt þegar ég var ungur .
Við bjuggum við erfiðar aðstæður , pabbi vann alltaf mikið til að við hefðum það bærilegt og ég held það sé vegna dugnaðar hans og elju hvernig manneskja ég er í dag .
Ég hef komist í gegnum ýmsa erfiðleika , haldið fótunum á jörðinni og borið höfuðið hátt , vegna þess hvernig ég var alinn upp .
" Ribéry segist mjög gagnrýninn á sjálfan sig .
" Ég spyr mig sífellt þeirrar spurningar hvað ég geti gert betur , hvort sem er á æfingu eða í leik .
Inni á vellinum reyni ég alltaf að láta mér líða vel og hafa gaman af verkefninu , en ekki síður að gleðja áhorfendur og samherjana .
" Ribéry var í haust kjörinn leikmaður ársins í Evrópu af hópi blaðamanna á vegum Knattspyrnusambands Evrópu .
Hafði þar betur í baráttu við Lionel Messi hjá Barcelona og Cristiano Ronaldo , leikmann Real Madrid .
Sá franski er afar stoltur yfir þessu en segir það ekki setja á sig meiri pressu en áður .
Hann reyni einfaldlega alltaf að gera sitt besta , fyrir sem eftir kjörið .
Árlega er kjörinn leikmaður ársins í heiminum á vegum Alþjóðaknattspyrnusambandsins , FIFA , og franska tímaritsins France Football ; keppt er um gullboltann – Ballon d ' Or – og Ribéry dreymir að sjálfsögðu um þá nafnbót eins og aðra .
" Það yrði stórkostlegt og ég tel mig alveg geta unnið .
Ég hef sveiflast upp og niður á ferlinum en síðustu tvö og hálft ár hef ég verið mjög ánægður með sjálfan mig og er nú á toppnum .
Það gleddi mig mjög ef ég fengi gullboltann en slík viðurkenning skiptir fleiri máli en mig ; félagið mitt að sjálfsögðu , en faðir minn og eiginkona eiga líka stóran þátt í velgengninni og eiga verðlaunin ekki síður skilið að mínu mati , ef svo má segja .
" Ribéry er þó ekki með hugann við kjörið , heldur leiki Bayern og ekki síður viðureignir Frakklands við Úkraínu sem eru framundan ; umspilið um sæti í heimsmeistarakeppninni í Brasilíu næsta sumar .
Frakkar eru nefnilega í sömu sporum á Íslendingar hvað þá keppni varðar .
" Leikirnir við Úkraínu eru okkur gríðarlega mikilvægir .
Það verður flókið að eiga við Úkraínumenn því þeir eru mjög gott lið , en ég verð ekki undir meiri pressu en venjulega .
Reyni bara að standa mig vel sem endranær ; ég hef oft mætt erfiðum andstæðingum þannig að það er engin nýlunda og við erum staðráðnir í að hafa betur því við viljum fara til Brasilíu .
" Áfram Ísland - og Króatía ! Talandi um HM .
Ribéry er spurður um bæði Bosníu-Hersegóvínu , sem komið er á HM í fyrsta skipti , og " litla " Ísland sem enn á möguleika .
" Mér fannst frábært að Bosníu-Hersegóvínu skyldi takast að komast beint á HM .
Leikmenn liðsins eru tilbúnir að leggja mikið á sig í hvert einasta skipti og það skilaði árangri .
Ég óska þeim alls góðs á HM .
" Ribéry segist verða að viðurkenna að hann þekki ekkert til íslenska liðsins , en ítrekar að gaman sá ef fámennar þjóðir eigi fulltrúa í Brasilíu .
" Tækist liðinu að komast á HM yrði það að sjálfsögðu algjör draumur fyrir fólkið ; alveg stórkostlegt .
En Króatía er með mjög gott lið og ég yrði leiður fyrir hönd vinar míns Mario Mandzukic , samherja míns hér hjá Bayern , ef lið hans kæmist ekki til Brasilíu , því hann vill auðvitað líka fara á HM .
Ég óska því báðum þjóðum velfarnaðar .
Vona að betra liðið vinni í þessari rimmu .
" Afar pólitískt og skynsamlegt svar ! Ribéry hefur víða farið á ferlinum .
Var fyrst á mála hjá liði heimabæjarins , þá þrjú ár sem unglingur hjá Lille en fór síðan aftur heim .
Lék því næst með Ales , þá Brest og Metz áður en hann fór 2005 til Galatasary í Tyrklandi .
Staldraði reyndar mjög stutt við þar , aðeins í nokkra mánuði og snéri þá til stórliðs Marseille í heimalandinu .
Þar sló okkar maður loks í gegn , var hjá suðurstrandarliðinu í tvö ár áður en Bayern keypti hann árið 2007 og segja má að hann hafi verið á nær stanslausri uppleið síðan .
Vandræði knúðu nokkrum sinnum dyra , og Ribéry viðurkennir að þegar hann var hjá Lille , 13 til 16 ára , hafi hann verið mjög nálægt því að hætta hreinlega í fótbolta .
Hann átti erfitt með að aðlagast hlutunum þar á bæ .
" Við strákarnir héldum til dæmis að fótboltinn væri miklu mikilvægari en lærdómurinn , " segir hann , og segist hafa þurft að hefja leik á byrjunarreit á ný þegar hann kom aftur til Boulogne .
Lék þá með utandeildarliði og vann með föður sínum í vegavinnu .
" Það var erfiðisvinna og þess vegna varð ég með mjög ánægður þegar ég fékk tækifæri hjá nýju liði og hlutirnir gerðust hratt eftir það .
" Ribéry kveðst alla tíð hafa gert sér grein fyrir því að hann byggi yfir miklum hæfileikum en ekki áttað sig á því fyrr en skömmu fyrir tvítugt að verulega yrði að hafa fyrir hlutunum .
" Hjálp föður míns var mjög mikilvæg og á seinni árum hefur konan mín staðið þétt við hlið mér og það hefur skipt mig mjög miklu máli .
" Hann segist lukkunnar pamfíll að geta haft knattspyrnuna að lifibrauði .
" Knattspyrnan hefur gefið mér allt ; fjölskyldan hefur það gott og ég reyni að hafa gaman öllum stundum þegar ég er með liðinu , ég er ætíð jafn hungraður og vil alltaf vinna .
" Frakkinn sló nýverið þýskt met : hefur nú leikið 39 leiki í röð án taps með Bayern .
" Ég var ekki með í síðasta tapleik , gegn Bayer Leverkusen , hef því ekki tapað í eitt og hálft ár með liðinu og svo verður vonandi lengi áfram ! " Bayern getur einmitt sett met um helgina ; sigri liðið Hoffenheim á útivelli eða geri jafntefli , eru leikirnir í röð án taps orðnir 36 og þar féll met sem Hamburger SV hefur átt í þrjá áratugi .
Frábær stemning Ribéry segist afar hamingjusamur hjá Bayern .
" Mér líkar hugsunarhátturinn hjá félaginu mjög vel .
Hér bera allir virðingu hver fyrir öðrum , leikmenn og aðrir starfsmenn félagsins , og við komum eins fram við stuðningsmenn , blaðamenn og aðra sem við umgöngumst .
Hér eru allir ánægðir , ekki örlar á öfund í garð neins heldur er samstaða mjög áberandi og það er lykilatriði .
Ég elska líka stemninguna hér á Allianz Arena .
Fólkið tekur virkan þátt í leiknum , það vill sjá eitthvað nýtt og ég vil því alltaf standa mig vel til að gleðja áhorfendur .
Það er yndislegt að heyra fjöldann kalla nafnið sitt , hvort sem ég er að taka hornspyrnu eða ef ég skora ; þegar ég skynja að fólkið er ánægt og kallar nafnið mitt fæ ég gæsahúð .
" Hægt er að taka undir þau orð að áhorfendur taki þátt á vellinum .
Geri Bayern mark kallast þeir á við vallarþulinn , bera fram ættarnafn þess sem skorar , en ekki nóg með það .
Þegar Ribéry gerði seinna mark sitt gegn Plzen í Meistaradeildinni í síðustu viku , átti sér t.d. stað þetta " samtal " vallarþular og fólksins : Þulur : FC Bayern München var að skora , á 61. mínútu .
Númer 7 ; Franck ...
Áhorfendur : Ribery ! Þulur : Franck ...
Áhorfendur : Ribery ! Þulur : Franck ...
Áhorfendur : Ribery ! Þulur : Staðan er því orðin FC Bayern München ...
Áhorfendur : þrjú ! Þulur : FC Viktoria Plzen Áhorfendur : núll Þulur : Takk Áhorfendur : Ekkert að þakka ! " Ekki er hægt annað en hrífast með ! Ribéry segist tilfinningaríkur og afar blíður á manninn .
Eitthvað sem mótherjarnir eru hugsanlega ekki allir tilbúnir að skrifa upp á ! " Ég ber virðingu fyrir öllu fólki , hvort sem það er einhver stór og sterkur eða þeir sem minna mega sín .
Ég vil að allir finni hamingjuna því það er mikilvægt og gef mér alltaf tíma til að spjalla við fólk sem heilsar mér , hvort sem ég er með fjölskyldunni eða ekki .
Ég vil að fólk sé hamingjusamt ; ef því líður ekki vel gildir það sama um mig .
Ég get því aldrei sagt nei af ótta við að einhver verði leiður .
Þetta hefur alltaf verið mitt leiðarljós og verður áfram .
" Tekst á við vandamálin Ribéry hefur lent í mótbyr sem fyrr greinir en segir mjög mikilvægt að bregðast rétt við .
" Ef á móti blæs verður maður að takast á við vandamálin og þær áskoranir sem þeim fylgja .
Ég er sannfærður um mikilvægi þess fyrir mig , að hafa gert það .
" Ribéry og félagar í franska landsliðinu voru harðlega gagnrýndir fyrir slaka frammistöðu á heimsmeistaramótinu 2010 .
Óeining var í hópnum og þjálfarinn , Domenech , fór ekki fögrum orðum um hópinn eftir að hann lét af störfum .
Spurt er : er nauðsynlegt að bestu fótboltamennirnir séu hæfilega hrokafullir og merkilegir með sig til þess að geta náð að sýna bestu hliðar ? " Nei , alls ekki og ég hef aldrei verið hrokafullur , hvað sem hver segir .
Góður leikmaður þarf fyrst og fremst að hugsa um liðið en ekki sjálfan sig .
Ég hef lengi gert mér grein fyrir því en það skiptir ekki síður miklu máli að þjálfarinn treysti á leikmenn sína ; það hefur verið gert hér hjá Bayern og mér líður til dæmis afskaplega vel hjá Pep Guardiola núna .
Hann hefur sýnt mér mikið traust , strax og hann kom til félagsins í sumar hvatti hann mig til að sækja enn meira að marki en ég hafði gert , reyna að skora meira , og það hvatti mig til dáða .
" Stuðningsmenn franska landsliðsins hafa ekki alltaf verið sáttir við Ribéry og látið hann heyra það , en hann er í miklu uppáhaldi í Bæjaralandi .
" Það var mjög erfitt hjá franska landsliðinu á tímabilinu en ég náði góðu sambandi við stuðningsmennina á ný og þess vegna líður mér vel í leikjum liðsins .
Hér hjá Bayern hef ég alltaf fundið fyrir miklum stuðningi , bæði hjá stjórn og stuðningsmönnum og þess vegna hef ég náð að vinna mig út úr erfiðleikum .
" Þar á hann líklega m.a. við það , þegar hann og annar landsliðsmaður voru sakaðir um að hafa átt viðskipti við vændiskonu undir lögaldri .
Vert er að geta þess að málið var látið niður falla .
Trúin Eiginkona Ribérys er ættuð frá Alsír , er múslími og hann snérist sjálfur til múhameðstrúar fyrir nokkrum árum .
Spurt er hvort það hafi breytt einhverju fyrir hann sem knattspyrnumann ; jafnvel styrkt hann og eflt sem slíkan .
" Ég get ekki svarað því á afgerandi hátt .
Ég er trúaður og trúin er í raun mitt einkamál .
Hún breytti mér að minnsta kosti ekki sem persónu eða hugafarinu .
Þetta er bara ein mögulegra leiða til að trúa á guð , ég vildi ekki síst sýna eiginkonu minni virðingu , en ég er alveg sami maður eftir sem áður .
" Fjölskyldunni líður afar vel í Bæjaralandi og stefnan er að halda kyrru fyrir þar .
" Ég hef aldrei verið betri og held mér vonandi í góðu lagi lengi enn .
Eftir því sem árunum fjölgar hugsar maður betur um sjálfan sig , um mataræði og að hvílast vel til að jafna sig eftir erfiða leiki .
Á köflum spilum við á þriggja eða fjögurra daga fresti þannig að menn verða að passa vel upp á líkamann .
Þegar allir búast við að maður sýni sínar bestu hliðar í öllum leikjum er mikilvægt að fara vel með sig .
Ég er í góðu jafnvægi , vel á mig kominn líkamlega og vonast til að svo verði sem lengst , " segir Ribery .
" Leikmenn Bayern eru jafn metnaðargjarnir og áður .
Liðið vann allt sem hægt var í fyrra en við erum ekki saddir .
Nýr þjálfari vill gera gott lið enn betra og við erum tibúnir í slaginn .
Hann hefur þegar gert töluvert miklar breytingar á leikskipulagi og var ótrúlega fljótur að því og ég tel okkur eiga möguleika á að gera frábæra hluti í framtíðinni .
Vonandi verð ég hjá Bayern alveg þar til ég legg skóna á hilluna , fjölskyldan er mjög hamingjusöm hér og eftir að ferlinum lýkur vonumst við til þess að búa áfram hér í borginni .
" 