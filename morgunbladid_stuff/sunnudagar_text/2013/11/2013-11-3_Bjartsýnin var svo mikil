" Maður fer ekki út í list án þess að vera bjartsýnn , " segir Rúna , Sigrún Guðjónsdóttir , þegar hún rifjar upp fyrstu skref þeirra Gests Þorgrímssonar í listinni seint á fimmta áratugnum .
" Ég sest niður og byrja að teikna , þá kviknar alltaf eitthvað , " segir hún .
Einar Falur Ingólfsson efi@mbl.is Ég byrjaði um tvítugt og er að verða 87 ára .
Þetta er því orðinn ansi góður tími sem ég hef haft til að leika mér við ýmislegt , " segir Rúna , Sigrún Guðjónsdóttir , glettnislega þegar við göngum um stóra salinn í Hafnarborg þar sem er verið að setja upp yfirlitssýningu með verkum frá hennar langa og fjölbreytilega ferli .
Sýningin verður opnuð í dag , laugardag , klukkan 15 , og kallar Rúna hana " Dvalið hjá djúpu vatni " .
Nafnið sækir hún til fyrstu útgáfu Tímans og vatnsins eftir Stein Steinarr .
" Bókmenntir hafa alltaf haft mikil áhrif á mig , ég hef verið bókafíkill frá fjögurra ára aldri .
Enda var ég alin upp á miklu bókaheimili , " segir hún .
" Móðir mín var rithöfundur , Ragnheiður Jónsdóttir , pabbi þýddi og var mjög góður íslenskumaður .
Allar nýjustu barna- og unglingabækurnar voru bornar heim og ég las og las .
" Rúna bætir við að í seinni tíð hafi hún snúið sér sífellt meira að ljóðum .
" Þau eru svo tengd myndlistinni , " segir hún .
" Fágunin í ljóðinu og þetta knappa form höfða til mín , sem og heimspekin .
" Hún segir að undanfarið hafi eitt ljóða Stefáns Harðar Grímssonar veitt sér mikinn innblástur .
" Það heitir því undarlega nafni " Á tímum vorbjölludýra " .
Þar segir : Njótum þess morgunglöð / að villast rétta leið ! " Þetta finnst mér stórkostlegt .
" Við kunnum ekki neitt Við Rúna höfum leiðst út í tal um bókmenntir þegar erindið var að ræða um myndlist hennar .
En vissulega kom hún líka að bókagerð , skrifaði barnabókina Rauðu fiskana og myndskreytti margar bækur til , meðal annars bækur eftir móður sína .
Á sýningunni eru elstu verkin síðan um 1940 en þau nýjustu frá þessu ári .
Gegnum tíðina hefur Rúna unnið að listsköpun sinni með margvíslegum hætti .
Má þar nefna skreytingu leirmuna , myndir málaðar á stein- og postulínsflísar og efnismikinn japanskan pappír , fyrrnefndar bókaskreytingar og auglýsingagerð , auk þess sem hún vann margar veggmyndir fyrir opinberar byggingar , gjarnan í samstarfi við Gest Þorgrímsson , eiginmann sinn , en hann lést fyrir tíu árum .
Þau voru frumkvöðlar í leirlist hér og stofnuðu leirbrennsluna Laugarnesleir árið 1947 .
" Þessir elstu gripir hér eru frá Laugarnesleir , " segir hún og bendir á leirmuni sem Gestur renndi en hún málaði .
Fyrst með abstrakt formum en síðan fóru mannverur að birtast á gripunum og er Rúna hvað þekktust fyrir þá fígúratífu nálgun .
" Við kunnum ekki neitt þegar við byrjuðum í leirnum , " segir hún og brosir .
" Við höfðum ekki einu sinni komið inn á keramikverkstæði .
En bjartsýnin var svo mikil .
Gestur smíðaði sjálfur fyrsta brennsluofninn og lét smíða rennibekk eftir sinni teikningu ; svo var bara baslað og unnið .
" Leirverkstæðið stofnuðu þau við komuna heim frá námi í Kaupmannahöfn ; þurftu að afla sér tekna .
" Við vorum komin heim með mánaðargamalt barn og á hverju áttum við að lifa ? " Búum til leirmuni , " sagði Gestur .
Við vissum ekkert út í hvað við vorum að fara , en það tókst .
Maður fer ekki út í list án þess að vera bjartsýnn ! Við vorum bara með Laugarnesleir frá 1947 til 1952 , þá hættum við .
Þá var farið að flytja mikið af alls kyns dóti til landsins .
Annars náðum við að lifa á þessu .
En eftir sextán ár byrjuðum við aftur .
" – Hvers vegna ? " Okkur langaði svo mikið til þess .
Ég suðaði .
" Aftur hlær Rúna glaðlega .
" Mig langaði alltaf til að byrja aftur og vinna þá með steinleir .
Mér þótti alltaf gaman að vinna með leirinn .
" Í byrjun var Rúna undir áhrifum af suðuramerískum leirverkum í skreytingunni .
" Sjáðu , " segir hún og bendir á skrautvasa frá fyrstu árum Laugarnesleirs .
" Hérna er skreytingin geómetrísk og stíliseruð en ég hafði tilhneigingu til að vinna fígúratíft .
Þetta verður léttara hjá mér með árunum , þegar fígúrurnar koma fram .
Þetta þjálfar maður .
Ég held að það sjáist hjá mér , og ekki síst á seinni árum , áhrif frá módernískum skúlptúr .
Ég var til dæmis mjög hrifin af Jean Arp með sín organísku form .
" Listinni ekki sýnd virðing Rúna og Gestur unnu líka saman að opinberum verkum .
" Það gekk mjög vel enda vorum við þrautþjálfuð í að vinna saman .
Okkar stærsta samvinnuverkerfni var myndin á íþróttaleikvanginum í Laugardal .
En hún var tekin niður þegar byggingunni var breytt og ekki virðist gert ráð fyrir að hún sé sett upp aftur .
" – Hvar er það fallega verk nú ? " Niðurpakkað í kassa .
Það olli mér vonbrigðum .
Mér þótti þetta skemmtilegt verk .
Ég teiknaði og skissaði og Gestur vann það í leir .
Annað verk gerðum við í Ólafsvík , líka á íþróttahús , og það var líka tekið niður þegar gera þurfti við vegginn .
En það var svo óhönduglega gert að verkið var eyðilagt .
Stundum er ekki nógu mikil virðing borin fyrir listinni .
" Bara að kalla myndir fram Einn hluti sýningarinnar er helgaður vinnu Rúnu fyrir Bing & Grøndahl-postulínsfyrirtækið , það hófst eftir að það framleiddi kunna þjóðhátíðarplatta hennar .
Þá eru í sýningarkössum dæmi um afar persónulegar bókaskreytingar .
" Ég myndskreytti nokkuð margar bækur og þótti það skemmtileg vinna , þegar ég fékkst loks til þess .
Mamma var búin að reyna mikið til að fá mig til þess en kannski hafði ég ekki trú á sjálfri mér fyrr en blessunin hún Barbara Árnason hvatti mig til þess , alveg óskaplega fallega .
" Mörg verkanna eru á pappír .
" Síðustu árin hef ég eingöngu unnið á japanskan pappír , hann er bestur .
Þetta er dýrðlegur pappír , handgerður , mismunandi grófur og gefur manni alls kyns inspírasjónir .
Mínar nýjustu myndir eru allar gerðar á þennan pappír , " segir Rúna og tekur upp óinnrammaðar brúnar arkir með mjúkum kvenmannsformum á og fuglum .
Kemur þessi myndheimur auðveldlega til hennar ? " Já , já , það þarf bara að kalla myndirnar fram , þær koma alltaf , gegnum vinnuna .
Ég sest niður og byrja að teikna , þá kviknar alltaf eitthvað .
" – Gjarnan myndir af konum .
" Já , eru þær ekki almerkilegastar ! " Hún hlær .
" Það er eitthvað við þessi jarðbundnu og fallegu form .
Svo eru hér fuglar , náttúran .
Stundum hef ég líka unnið í abstrakt form .
" Eðlilegt er að spyrja Rúnu að lokum hvort hún sé sívinnandi .
" Já , já , þegar ég er ekki að lesa .
Ég geri eitthvað á hverjum degi .
Ég var alin upp við að það yrði að vinna , eins og Guðmundur segir í Sjálfstæðu fólki : Ég verð að fara að gera eitthvað ...
Ég er alin upp við það , nema lestur var aldrei talin til iðjuleysis .
Lestur var líka vinna , sem betur fer .
" 