Tónlist tungumálsins " er yfirskrift annarra tónleika vetrarins í tónleikaröðinni Hljóðön í Hafnarborg , sem haldnir verða á sunnudag klukkan 20 .
Á tónleikunum koma fram söngkonan Marie Guilleray og Tinna Þorsteinsdóttir píanóleikari og hyggjast þær leiða hlustendur inn í tónlistina sem býr innan í og að baki tungumálinu .
Á efnisskránni eru verk sem eiga það sameiginlegt að nýta tungumálið sem tónlistarlegan efnivið , en meðal höfunda eru Peter Ablinger , Georges Aperghis , Cathy Berberian , Luciano Berio , söngkonan sjálf og Atli Ingólfsson .
" Ég leik fjögur einleiksverk sem hvert byggist á rödd frægs einstaklings , sem heyrist í bakgrunninum , " segir Tinna .
" Tónskáldið , Peter Ablinger , hefur tekið frægar ræður , greint röddina með " spectral " tækni og útfært hana fyrir píanó , þannig að píanóið túlkar tal .
Þetta er skemmtileg hugmynd .
" Það er þá reynt á þanþol hljóðfærisins ? " Heldur betur , " segir hún .
" Ég verð að fylgja röddinni nákvæmlega og nota til þess taktmæli , ekkert má út af bregða .
Ablinger kallar þetta " Sönglagaflokk " og verkin eru orðin um 80 talsins .
Hann byrjaði á þessu árið 1998 .
Ég flyt til dæmis raddir Billie Holiday og móður Theresu .
" Tinna segir að Marie Guillera syngi sólóverk , þær verði staðsettar hvor á sinni " eyjunni " í sal Hafnarborgar og mætist í raun aðeins í stuttu verki Atla Ingólfssonar .
" En það er spennandi að takast á við svona verk , þetta er ólíkt öllu öðru sem ég hef prófað .
Maður öðlast nýja skynjun á talmáli , sem breytist hér í laglínur og ryþma í píanóröddinni .
Og hver rödd hefur svo sannarlega sinn karakter .
" Tónleikaröðin Hljóðön er tileinkuð tónlist frá þessari öld og síðustu , þar sem hugmyndaauðgi og listræn glíma tónskálda leiða áheyrendur inn á áður ókunnar slóðir .
Nafn tónleikaraðarinnar skírskotar til smæstu merkingargreinandi hljóðeininga tungumála , grunneininga sem púsla má ólíkt saman svo úr verði tilraun til merkingar .
Marie Guilleray er búsett hér á landi en starfar sem söngkona , tónskáld og hljóðlistakona víða um Evrópu .
Hún flytur tónlist úr ólíkum áttum , svo sem frjálsan spuna , tilraunatónlist , samtímatónlist og raftónlist , og þróar óhefðbundna söngtækni og rafhljóð til að víkka og kanna hliðar raddarinnar .
Tinna Þorsteinsdóttir píanóleikari býr að víðtækri reynslu á sviði nýrrar tónlistar .
Hún er menntuð sem klassískur píanóleikari en segir 21. öldina vera sína ástríðu þegar kemur að tónverkum .
Hún vinnur náið með mörgum íslenskum tónskáldum .
