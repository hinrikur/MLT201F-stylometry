Fjármálaráðgjafar leggja alla jafna mikla áherslu það við fólk að leggja sem mest fyrir til að tryggja fjárhagslegt öryggi á efri árunum .
Veitir ekki af viðbótarsparnaðinum þegar horfið er af vinnumarkaði því þeir sem ætla að stóla á lögbundna lífeyrissparnaðinn eingöngu mega eiga von á að ráðstöfunartekjurnar dragist skarplega saman .
Lítið skilið eftir En dæmið er ekki svona einfalt .
Gjaldtaka dvalar- og hjúkrunarheimla á Íslandi er með þeim hætti að gengið getur mjög hratt á allar viðbótartekjur hins aldraða og í sumum tilvikum er vandséð hvernig það borgar sig að safna í sjóð til að njóta í ellinni .
Hjá Tryggingastofnun ríkisins fengust þær upplýsingar að ef íbúi á dvalar- eða hjúkrunarheimili hefur tekjur yfir 70.000 kr. á mánuði þá renna þær tekjur sem umfram eru til heimilisins .
Að hámarki þarf íbúi á dvalar- eða hjúkrunarheimili að greiða allt að 326.979 kr. á mánuði fyrir vistina ef tekjurnar leyfa .
Rétt er að hafa í huga að fæstir fara á dvalar- eða hjúkrunarheimili strax og eftirlaunaaldri er náð .
Í skýrslu velferðarráðuneytisins frá árinu 2011 kemur fram að árið 2010 bjuggu 78% fólks 80 ára og eldra enn heima , enda við nægilega góða heilsu .
Eftir stendur samt að ef til þess kemur að flytja þarf inn á dvalar- eða hjúkrunarheimili er til lítils að hafa nörlað saman viðbótargreiðslum í lífeyrissjóð enda allar líkur á að allar umframtekjur hverfi beint til Tryggingastofnunar .
Hægt að hliðra til ? Áhugavert er að skoða hvaða leiðir eru færar til að fara í kringum gjaldtöku hjúkrunarheimilanna .
Blasir t.d. við að verið gæti skynsamlegra að velja sparnaðarleið sem veitir ákveðið frelsi í því hvort , hvenær og þá hversu mikið er tekið út úr þeim potti sem búið er að safna .
Tryggingastofnun gengur ekki á höfuðstól eigna og því fengi t.d. innistæða á bankabók eða í bankahólfi að vera í friði og kæmi hvergi fram sem tekjur ef sá sjóður er nýttur til skemmtilegra hluta .
Sumar lífeyrissparnaðarleiðir bjóða líka upp á að sparnaðurinn sé greiddur út í heilu lagi eða að öllu eða stærstum hluta og aðeins hluti eða jafnvel ekkert af sparnaðinum greitt út í formi mánaðarlegra fastra greiðslna .
Eignir til erfingjanna Þá gæti líka borgað sig að selja fasteignir og aðrar verðmætar eignir og geyma söluandvirðið í banka eða jafnvel koma eignum sem bera vexti , arð eða leigutekjur til erfingja .
Segir Jóna Valgerður Kristjánsdóttir hjá Landssambandi eldri borgara að hún viti til þess að fólk grípi til slíkra ráða til þess að láta tekjurnar af eignunum ekki hverfa upp í dvalar- og hjúkrunargjöld .
Sjálfsagt þurfi að greiða erfðafjárskatt þegar eignirnar eru færðar til lögerfingja en skattur á fyrirframgreiddan arf er 10% .
