Byrji fólk að reykja kannabis fyrir sautján ára aldur eru líkurnar á því að verða fíkill einn á móti þremur .
Þetta fullyrðir Þórarinn Tyrfingsson , yfirlæknir á Vogi .
Kannabisfíkn leiðir oftar en ekki til félagslegrar óvirkni , skerðingar á hugrænni getu og jafnvel geðrænna vandamála .
Orri Páll Ormarsson orri@mbl.is Rök þeirra sem berjast fyrir lögleiðingu kannabisefna eru gjarnan á þann veg að efnin séu skaðlaus fyrir notandann .
Því fer fjarri .
Fjöldi rannsókna hefur sýnt fram á margvíslega skaðsemi kannabisreykinga fyrir heilsuna .
Að sögn Þórarins Tyrfingssonar , yfirlæknis á Vogi , eru niðurstöður þessara rannsókna í meginatriðum þríþættar : Fólk sem ánetjast kannabis lifir almennt styttra en aðrir , því vegnar ekki eins vel í lífinu og glímir frekar við geðræn vandamál en aðrir .
" Við vitum hversu hættulegur tóbaksreykur er og það er ekkert öðruvísi með kannabisreykinn .
Reykurinn er hins vegar ekki það hættulegasta við kannabis heldur víman sjálf og sú hætta sem skapast við það að verða fíkill , " segir Þórarinn .
Stundum er því haldið fram að einungis einn af hverjum tíu sem notar kannabis verði fíkill .
Þórarinn segir það misskilning .
" Staðreyndin er sú að á Íslandi byrjar fólk mjög ungt að nota kannabis , fjórtán til sautján ára , og í þeim aldursflokki er hættan á því að ánetjast efninu mun meiri en hjá þeim sem eldri eru .
Við höfum reiknað út frá neyslutölum og öðru að það sé einn á móti þremur .
" Það er sláandi hátt hlutfall og í þessu er mesti vandinn fólginn hér á landi , að sögn Þórarins .
Hann segir kannabisvímu bæði trufla persónuþroska og félagslegan þroska einstaklinga , sérstaklega byrji þeir að neyta þess fyrir tvítugt .
" Neyslan hefur oftar en ekki í för með sér óljósa eða jafnvel brotna sjálfsmynd sem er yfirleitt grundvöllur að geðrænum vandamálum svo sem kvíða , þunglyndi og almennri vanlíðan .
Oft er þetta ástand greint sem þunglyndi , kvíðaröskun , ofvirkni eða athyglisbrestur en er í raun bein afleiðing neyslunnar .
Það er engin tilviljun að helmingurinn af börnunum , sem koma í meðferð hjá okkur á Vogi , sýnir greinilega þunglyndis- og streitueinkenni .
Flest eru óróleg og eiga erfitt með að einbeita sér .
Það er dæmigerð afleiðing kannabisreykinga .
" Þórarinn segir skaðann líffræðilegan þó að kannabis skaði ekki taugavefinn varanlega heldur séu þetta tímabundnar breytingar sem gangi til baka ef menn hætta kannabisreykingum .
" Það liggur hins vegar fyrir að þroskist fólk ekki eðlilega á ákveðnu árabili , eins og hættan er með unga kannabisneytendur , getur það haft afleiðingar langt fram í lífið .
Hugræn geta er tengd æfingu og félagslegum tengslum , þannig að það er alveg ljóst að reyki maður kannabis til lengri tíma hefur það slæm áhrif .
Enda þótt fólk hætti að reykja getur tekið langan tíma að ná aftur upp hugrænni getu .
Í sumum tilvikum tekst það aldrei .
" Félagsleg óvirkni Kannabisfíkn lýsir sér fyrst og fremst með félagslegri óvirkni .
Ungmennin taka minni og minni þátt í samfélaginu og sækja aðallega í sinn hóp , það er aðra fíkla .
Sumir einangrast algjörlega .
Áhugamálum fækkar og ungmennin fara að hreyfa sig minna , hætta oftar en ekki í íþróttum , hafi þau lagt stund á þær .
Þá eiga kannabisfíklar iðulega í miklum erfiðleikum með að vakna á morgnana .
" Yfirleitt endar þetta með því að krakkarnir hætta að mæta í skóla eða vinnu og hætta að sinna fjölskylduskyldum svo sem að mæta í jólaboð og annað slíkt , " segir Þórarinn .
Prófið að fara í bindindi ! 80% ungmenna undir tvítugu sem leita sér aðstoðar á Vogi gera það vegna kannabisfíknar .
Flestir hafa þá verið í daglegri neyslu í hálft ár eða lengur sem Þórarinn segir mjög langan tíma .
Mörg hver eru þessi ungmenni komin í þrot .
Vanlíðan er mikil .
Hann segir býsna algengt að viðkomandi hafi lítið sem ekkert notað áfengi , jafnvel aldrei .
Þórarinn leggur áherslu á að áfengi geri eftir sem áður mestan usla í röðum ungmenna .
Skaðinn sé hins vegar öðruvísi , miklu fleiri noti áfengið og fólk verði örara og ágengara í áfengisvímunni en " skakkt " og fyrir vikið sé það í meiri slysa- og áfallahættu undir áhrifum .
Í aldurshópnum tuttugu til þrjátíu ára lækkar hlutfall kannabisfíkla niður í 60% sem er samt sem áður mjög hátt enda um ólöglegt fíkniefni að ræða .
" Flestir leggja kannabisneyslu af eftir fertugt sem helgast fyrst og fremst af því að efnið er ólöglegt .
Fólk færist þá yfir í lögleg vímuefni , " segir Þórarinn .
Velkist fólk í einhverjum vafa um hvort það sé orðið háð kannabis segir Þórarinn upplagt prófa að fara í bindindi .
" Gangi það ekki upp ætti fólk að leita sér ráðgjafar – þegar í stað .
" Veröldin leið hjá Þau byrjuðu bæði ung að reykja kannabis , fjórtán eða fimmtán ára , sem er ekki óalgengur aldur hér á landi .
Sumir byrja ennþá fyrr .
Þeim þótti það " spennandi og kúl " .
Eldri krakkar reyktu og ekki dró það úr sjarmanum að efnin væru bönnuð með lögum .
Nú eru þau komin yfir tvítugt og hafa verið laus úr viðjum fíknarinnar í nokkur ár .
Það að losna var þeirra mesta gæfa .
Um það eru þau sammála .
Þau vilja ekki koma fram undir nafni enda búin að snúa blaðinu við .
En það var ekki bara " spennandi og kúl " að reykja " gras " , eins og það er kallað .
Það er líka jafnvel auðveldara fyrir unglinga að komast yfir það en áfengi .
Kannabis er út um allt .
Heimamarkaðurinn löngu sjálfbær og lögregla hefur ekki undan að loka verksmiðjum .
Það hefur komið fram .
Leið þeirra beggja var keimlík .
Til að byrja með reyktu þau annað slagið en smám saman jókst neyslan .
" Þetta var róandi og notaleg víma í fyrstu , " segir hann .
" Allt öðruvísi en áfengisvíman .
" Ég get alveg keyrt ? Unglingar eiga gjarnan í fá hús að venda til að reykja kannabis og fyrir vikið fara reykingarnar oftar en ekki fram í bílskúrum eða bílum sem þeir hafa til umráða .
Bílstjórinn er þá ógjarnan til hlés .
" Hvað er þetta ? Ég get alveg keyrt , " er viðkvæðið .
Skyldi engan undra að fréttir af því að ökumenn hafi verið teknir undir áhrifum fíkniefna séu svo að segja daglegt brauð .
Fljótlega seig á ógæfuhliðina hjá viðmælendum blaðsins .
Neyslan jókst og jókst og áður en þau vissu af voru þau komin í daglega neyslu .
" Kannabis verður mjög fljótt ávanabindandi .
Það er ekki spennandi líf , " útskýrir hún .
" Í raun og veru gerist ekkert hjá fólki í þeirri stöðu .
Það situr bara heima og reykir .
" Hann tekur í sama streng .
" Maður nennir engu .
Fer bara á fætur og reykir .
Og svo aftur að sofa .
" Bæði upplifðu þau vanlíðan , ekki síst kvíða og stress .
" Sjálfstraustið hverfur eins og dögg fyrir sólu og maður hefur ekkert til málanna að leggja lengur , " segir hún .
" Maður lokast alveg og hættir að treysta sér út á meðal fólks .
Í þessu ástandi er maður á stöðugum flótta undan öllum , ekki síst fjölskyldu og vinum .
Getur ekki horfst í augu við sína nánustu , " segir hann .
Á þessum tíma flosnuðu þau bæði upp úr námi og vinnu .
Fyrir utan gluggann leið veröldin hjá .
Lífið er helvíti Kannabisfíklar halda gjarnan hópinn en þeir sem lengst eru leiddir slíta meira að segja sambandi við neysluvinina .
Einangrast .
Víman er löngu hætt að vera víma , reykingarnar eru bara ávani og meðal gegn slæmum fráhvörfum .
" Lífið er helvíti , bæði í og án vímunnar , " segja þau .
Bæði upplifðu þau þunglyndi en ekki geðræna kvilla að öðru leyti .
Þau þekkja hins vegar fólk sem hefur gert það í kannabisneyslu .
Sérstaklega geti reykingarnar haft slæm áhrif ef um undirliggjandi geðsjúkdóma er að ræða .
Langan tíma geti tekið að vinda ofan af því – og það takist jafnvel aldrei .
Báðir komust viðmælendur blaðsins í þrot .
Segja það í raun óhjákvæmilegt .
Annað þeirra fór í meðferð en hætti neyslunni samt ekki strax eftir það .
Hitt fór aldrei í meðferð .
Á endanum fengu þau sömu tilfinninguna : " Þetta gengur ekki lengur .
Ég get ekki lifað svona lífi .
" Það var mikið átak að rétta sig af .
Líkaminn kallaði lengi á sinn skammt .
Þetta hafðist þó á endanum og hvorugt þeirra hefur snert kannabis í nokkur ár .
Gamli vinahópurinn er að mestu laus úr viðjum fíknarinnar líka og hafa þau styrk hvert af öðru .
" Ég reyni að forðast samskipti við þá sem eru í neyslu .
Vil ekki koma nálægt kannabisreykingum , " segir hún og hann tekur í sama streng .
" Þess utan voru sumir af þessum vinum bara neysluvinir .
Það er engin vinátta til lengdar .
" Sjálfstraustið gufaði upp Þeim líður vel og vegnar vel í dag , eru bæði í vinnu en glíma þó enn við afleiðingar neyslunnar .
" Ég er ekki búinn að endurheimta sjálfstraustið að fullu , " segir hann .
" Ég var miklu frakkari áður en ég byrjaði í neyslunni , þorði að gera alla mögulega hluti .
Í dag er ég miklu ragari .
Ég var atvinnulaus um tíma og átti mjög erfitt með að sækja um vinnu .
Treysti mér hreinlega ekki til þess .
Gat ekki ímyndað mér að nokkur vildi ráða mig .
Þetta er smám saman að lagast .
" Að þessu sögðu þarf ekki að koma á óvart að hvorugt þeirra mælir með kannabisreykingum við nokkurn mann og allra síst óharðnaða unglinga .
" Í guðanna bænum látið þetta vera , " segja þau ákveðin .
Þau hvetja til meiri og ítarlegri fræðslu í grunn- og framhaldsskólum .
Sú fræðsla sem sé til staðar nái ekki nægilega vel í gegn .
" Ég hafði til dæmis ekki hugmynd um alla þessa fylgikvilla kannabisreykinga þegar ég byrjaði sjálf , " segir hún .
" Ég veit ekki hvort það hefði breytt einhverju en það hefði samt verið gott að vita af þeim .
" Hann segir fólk , ekki síst unglinga , hafa mjög kærulausa sýn á kannabis .
" Er ekki allt í lagi að reykja það sem vex í náttúrunni ? " segir það gjarnan .
Þau vekja líka athygli á ábyrgð heimsstjarnanna .
" Hvað eiga unglingsstelpur að halda þegar þær sjá myndir af Rihönnu á Instagram með jónu í munninum , " segir hún .
Þau tína fleiri til , svo sem Justin Bieber og Miley Cyrus .
Ekki sé hægt að meta skaðsemi þess til fulls að semja lög um eiturlyf og syngja um þau í vinsælum lögum .
Þær liggja víða , gildrurnar .
Aldrei notað eins mikið Kannabisefni voru fyrstu ólöglegu vímuefnin sem flutt voru til landsins og notuð að einhverju marki .
Neysla ólöglegra vímuefna var óþekkt hér á landi fyrir árið 1967 .
Dreifing , sala og neysla kannabisefna skapaði ólöglegan markað vímuefna á Íslandi á árunum 1970-75 .
Þó að einhver brögð væru að því á þessum árum að LSD gengi kaupum og sölum má segja að kannabisefnin hafi verið einu ólöglegu vímuefnin á markaðnum fram til ársins 1983 .
Hass var eina kannabisefnið sem notað var á Íslandi að einhverju marki lengst framan af .
Er það yfirleitt blandað saman við sígarettutóbak og reykt .
Á árunum fyrir 1980 var nokkuð um að neytendur ræktuðu kannabisjurtina og framleiddu marijúana .
Þetta lagðist að mestu af og marijúana var ekki á markaði hér að neinu ráði fyrir en að nýju eftir 1998 að innlend ræktun hefur aftur aukist .
1980 óx innflutningur á kannabisefnum verulega og hélst stöðugur fram til ársins 1988 .
Neyslan náði ákveðnu hámarki á árunum 1985 til 1987 .
Með minnkandi neyslu eftir 1988 dró úr innflutningi allt fram til 1994 .
Árið 1995 jókst mjög innflutningur og neysla á hassi og hefur neyslan aldrei verið meiri en undanfarin 3 ár .
Aukningin er sérstaklega mikil meðal þeirra yngstu .
Íslendingar hafa aldrei notað eins mikið af kannabisefnum og nú .
Upplýsingar af vef SÁÁ .
