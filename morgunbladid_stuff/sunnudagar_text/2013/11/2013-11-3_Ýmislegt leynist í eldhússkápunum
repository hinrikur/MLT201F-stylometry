Ekki þarf að kynna Bjarna Arason söngvara fyrir lesendum blaðsins .
Bjarni er óðara að komast í jólagírinn en hann verður með söngdagskrá á Grand Hótel Reykjavík frá miðjum nóvember .
Hann segir orðið tímabært að endurnýja 15 ára fjölskyldubílinn .
Hvað eruð þið mörg í heimili ? Fimm manns í heimili .
Ég og mínar fjórar konur .
Eiginkonan og þrjár stelpur sem við eigum .
Sannkallað kvennaríki .
Hvað fer fjölskyldan með í mat og hreinlætisvörur á viku ? Ekki alveg með það nákvæmlega á hreinu en það er alveg heill hellingur , alltof mikið í þessu ófjölskylduvæna landi okkar .
Mikið ójafnvægi á milli launa og verðlags .
Hvar kaupirðu helst inn ? Við reynum að blanda þessu .
Það helsta kaupum við í lágvöruverslunum en það hentar samt ekki alltaf , fer svolítið eftir hvað er verið að kaupa inn .
Vil helst ekki kaupa kjöt í myrkri .
Hvað áttu alltaf til í ísskápnum ? Það er mjólkin fína , egg og sódavatn en það verður alltaf að vera til .
Tómatsósan kemur sterk inn líka .
Hvernig sparar þú í heimilishaldinu ? Með því að reyna að kaupa skynsamlega inn sem manni tekst nú ekki alltaf reyndar .
Það þarf ekki alltaf að borða mat í dýrari kantinum á degi hverjum , það er vel hægt að útbúa góðan mat án þess að kosta endilega svo miklu til .
Hvað vantar helst á heimilið ? Konuna vantar safapressu og svo þarf að endurnýja bifreið fjölskyldunnar en bíllinn okkar er 15 ára og orðin ansi lúinn .
Eyðir þú í sparnað ? Já , ég geri það nú .
Ég á sparibauk .
Skothelt sparnaðarráð ? Það er til dæmis að kaupa ríflega í matinn svo það verði afgangur daginn eftir , nýta meira af þeirri matvöru sem til er í skápunum .
Það er oft ýmislegt þar ef maður spáir í það .
Svo er alltaf hægt að skera brauðið í báða enda og borða það endalaust .
Einnig er alltaf ágætistrikk að mæta í heimsókn hjá vinum og vandamönnum svona um hálfsex á kvöldin sem leiðir til þess að manni er bara boðið að vera í kvöldmat , passa bara að gera ekki of mikið af þessu .
