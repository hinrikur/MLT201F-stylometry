Nicolas Ghesquière hefur verið ráðinn listrænn stjórnandi tískuhússins Louis Vuitton og mun sýna sína fyrstu línu fyrir tískuhúsið í mars 2014 .
Ghesquière starfaði í 15 ár sem yfirhönnuður Balenciaga þar til honum var sagt upp störfum í nóvember 2012 .
Hönnuðurinn tekur við af Marc Jacobs sem hefur farsællega hannað fyrir Louis Vuitton síðastliðin 16 ár en einbeitir sér nú að því að hanna eingöngu fyrir tískuhúsið Marc Jacobs .
Nicolas Ghesquière er einn af áhrifamestu fatahönnuðum samtímans með sinni skapandi sýn í hönnun .
Hann hefur hlotið gífurlegt lof fyrir hönnun sína og náð að viðhalda gildum Cristobals Balenciaga , stofnanda tískuhússins Balenciaga , lifandi í hönnun sinni en Cristobal var ákveðinn brautryðjandi á sínum tíma með áherslur á sterk form og snið .
Þessari arfleifð hefur Ghesquière tekist að viðhalda með því að nútímagera gömlu gildin .
Louis Vuitton gaf frá sér yfirlýsingu varðandi hönnuðaskiptingarnar og segir meðal annars að Nicolas Ghesquière muni koma inn í fyrirtækið með móderníska , skapandi sýn og aukin gæði .
Áætlað er að Nicolas Ghesquière komi inn með nýja , kvenlega ímynd í tískuhúsið sem fagnar 160 ára afmæli sínu árið 2014. sigurborg@mbl.is 