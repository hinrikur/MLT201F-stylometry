Við munum fara óvenjulega leið í þessu tilfinningalega ferðalagi , sem liggur gegnum tónlist og myndlist og hleður smám saman utan á sig á þessum fimm stöðvum , " segir Sverrir Guðjónsson tónlistarmaður .
Hann er að lýsa viðamiklu verkefni , sem auk hans standa að þeir Hugi Guðmundsson tónskáld , tónlistarmennirnir Hilmar Jensson og Matthías Hemstock , og bandaríski myndlistarmaðurinn Joshue Ott .
Solar5 kallast verkefnið , " Journey to the Center of Sound " , og verður flutt á tveimur 60 mínútna löngum sýningum í Silfurbergi í Hörpu á sunnudag , klukkan 17 og 21 .
Sverrir segir að í verkefninu séu sterk tengsl milli tónlistar , vísinda og lifandi , gagnvirkrar innsetningar .
Þá byggist Solar5 á svokölluðum kvasi-kristöllum , eða fimmfaldri samhverfu , og þar með formfræðirannsóknum Einars Þorsteins , arkitekts og heimspekings .
Hann þróaði hina svokölluðu " quasibricks " sem Ólafur Elíasson byggði á við hönnun glerhjúps og lofts Hörpu .
Solar5 hlaut í fyrra hæsta styrkinn frá Styrktarsjóði um tónlistarhús og Ruthar Hermanns , en þá var ljóst að unnt væri að sviðsetja verkið í Hörpu .
" Það krefst vissulega þolinmæði að ráðast í verkefni sem þetta , sem maður hefur mikinn áhuga á en veit ekki hvort muni á endanum ná alla leið , " segir Sverrir þegar hann er beðinn um að útskýra hvað áhorfendur muni upplifa á sýningum hópsins .
" Verkefnið fór gegnum fæðingarhríðir fyrir tveimur til þremur árum .
Þá var ég að vinna með röddina á nýjan hátt og langaði að finna hljómbotn sem ég hafði ekki kannað áður , í sambandi við hljóð og óhljóð , og yfirtónasöng ; ég þurfti að leggja upp í þennan leiðangur og fékk sífellt meiri áhuga á að vinna gegnum það sem ég kalla raddskúlptúra .
" Hann fór að tengja þessar tilraunir við hugsanir um sólkerfi og svarthol í himingeimnum .
" Við þá staðreynd að sólir fæðast og deyja , og að sól þarf að fara gegnum dauða til að geta sent frá sér öll þau efni sem eru nauðsynleg fyrir okkur til að lifa .
Þessi keðja hangir öll saman , og það er áhugavert að tengja hana við ástand jarðarinnar , þar sem græðgin sem hefur fengið að tröllríða heiminum er að eyðileggja hana .
" Hljóðritaði " leirsinfóníu " Sverrir hellti sér á kaf í verkefnið og fékk aðstoð við að hljóðrita það sem hann kallar " leirsinfóníu " , hljóðin á leirhverasvæði við Hellisheiði .
" Það kveikti ákveðnar hugmyndir um hvaða leiðir væru færar , ekki að nota leirin sem slíkan heldur þau tilfinningalegu áhrif sem hann kveikir .
Leirinn sameinar jörð , loft , vatn og eld .
Ég var líka að vinna með aðra " rannsóknarstofu " , að hljóðrita rödd undir vatnsyfirborði , " segir Sverrir .
Hann segist hafa verið farinn að sætta sig við að verkefnið sem hann hafði fengið Huga , Hilmar og Matthías til að þróa með sér , væri orðið of umfangsmikið til að verða framkvæmt , en þá sóttu þeir um SUT-styrkinn í fyrra og hlutu , til að útfæra í Hörpu .
" Við vinnum með töluna fimm , erum fimm sem semjum verkið " – bandaríski myndlistarmaðurinn Ott sér um myndræna útfærslu – – " og þetta verður ferðalag gegnum þessar fimm hljóðstöðvar í salnum , þar sem ein stöð á sér líf í einu en þegar ein fer að fjara út grípur önnur inn í .
Við gefum hverri stöð lýsingu og hljóðheim , sem breytist eftir því hvaða stöð er í gangi .
Í miðjum salnum verður síðan einskonar eyja fyrir áheyrendur en stöðvarnar í kringum hana og við færum okkur til milli hljóðstöðva , " segir Sverrir .
Hann viðurkennir að vissulega sé þessi framkvæmd nokkuð flókin tæknilega en hljóðheimurinn er í senn forunninn og búinn til á staðnum .
Nýjasta tækni gefi möguleika á nýjum útfærslum í tengslum við hljóð og mynd og hægt að vinna verk sem þetta á gagnvirkan hátt .
" Eftir að klukkustundar löngum flutningi verksins lýkur þá hljómar einskonar ekkó í salnum í klukkustund og fólk getur staldrað við og haft áhrif á bæði hljóð og mynd með sérstökum skynjurum , " segir hann .
Þess má geta að fyrr um daginn , klukkan 15 , mun Einar Þorsteinn halda fyrirlestur í Hörpu , sem opinn er öllum áhugasömum , um heimspekina að baki formunum sem tengjast glerhjúpnum um tónlistarhúsið .
Þess má geta að vísindamaðurinn Dan Shechtman , sem uppgötvaði og rannsakaði fyrstur " kvasi-kristalla " , hlaut fyrir rannsóknir sínar Nóbelsverðlaun í efnafræði árið 2011 .
Áhyggjur af einnota upplifun " Verkið verður bara flutt í þessi tvö skipti , þetta verður ekki endurtekið , " segir Sverrir og segir þá félaga vera afar þakkláta starfsfólki Hörpu sem hafi stutt vel við bakið á þeim í undirbúningsferlinu .
" Það hefði verið afar erfitt , ef ekki ógerlegt að koma þessu verkefni á svið ef það hefði ekki fengið góðan stuðning , " segir hann .
" Þetta er ekki þess háttar söluvara sem hentar fyrir YouTube eða annan þriggja mínútna skammt .
Ég hef áhyggjur af því að tölvurnar og þessi rafræna miðlun kalli á einnota upplifun þar sem fólk hlustar einu sinni og hendir svo , fer ekki dýpra .
Þá kemst fólk heldur ekki dýpra í sálarlífið og það er takmarkað hvað maður lærir eða upplifir .
Nú er talsvert rætt um að skera niður stuðning við menninguna .
Það er í raun ekki boðlegt hvað skammtímaminni stjórnmálamanna er slæmt , og langtímaminni sumra virðist enn verra .
Það er eins og gleymist stöðugt að menningin skilar aftur út í samfélagið beinhörðum peningum , það hefur allt saman verið reiknað út .
Síðan er hitt sem menningin skilar og ekki er hægt að reikna í fjármunum , það sem þroskar fólk og styður okkur sem tilinningaverur .
" Sverrir rifjar upp að fyrir nokkrum árum var hann beðinn um að leiða hóp fimmtán íslenskra listamanna til Japan , þar sem þau komu fram í fimmtán borgum og sýndu í troðfullum sölum .
" Þegar ég vildi forvitnast um það hvernig hafi staðið á því að okkur hafi verið boðið í þennan ótrúlega leiðangur , þá var svarið : Menningin er hafið sem þjóðfélagið siglir á .
Það ættu allar þjóðir að taka sér til fyrirmyndar .
Lífið er fátæklegt þar sem menningin fær ekki að blómstra .
" 