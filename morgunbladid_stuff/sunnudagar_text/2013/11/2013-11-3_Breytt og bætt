Þegar Jón Gnarr tók við starfi borgarstjóra var hvergi að finna í starfslýsingunni að borgarstjóri ætti að verða talsmaður mannréttinda á heimsvísu .
Í lýsingunni var ekki minnst á að borgarstjóra bæri að tala gegn einelti og berjast gegn ofbeldi hvenær sem færi gæfist .
Ekki var heldur sérstaklega gert ráð fyrir öflugum og áberandi stuðningi við réttindabaráttu samkynhneigðra .
Þessu bætti Jón Gnarr við starfslýsinguna að eigin frumkvæði .
Hann tók ekki við þeim forsendum sem gefnar voru í upphafi heldur breytti þeim – og bætti við .
Hið útjaskaða orð forsendubrestur hefur verið áberandi eftir hrun .
Það vísar til þess að í upphafi hvers kyns samskipta eru gjarnan tilteknar forsendur gefnar .
Þegar forsendurnar sem lagt er upp með breytast þá breytist útkoman líka .
Þetta getur átt við til dæmis þegar lán eru veitt eða þegar kjósandi treystir stjórnmálamanni fyrir atkvæði sínu .
Það er enginn vafi á að forsendur í borgarmálum eru breyttar .
Ekki af því að neinn brestur hafi orðið heldur má miklu frekar tala um betrun eða bætingu .
Svona eins og þegar maður fær eitthvað sem maður vissi ekki að mann vantaði , og datt ekki í hug að biðja um .
Reykvíkingar voru ekki endilega á höttunum eftir leiðtoga á sviði mannréttinda – en þeir fengu hann í Jóni Gnarr .
Reykvíkingar gengu fæstir að kjörborðinu með það í huga að kjósa þann sem líklegastur væri til að tala hæst gegn einelti og ofbeldi – en þeir fengu slíkan borgarstjóra í Jóni Gnarr .
Bara vissu ekki að um það væri kosið .
Nýja orðskrípið sem gæti komist á flug eftir tíð Jóns Gnarr gæti því verið forsendubæting .
Skulum samt forðast svona löng orð , þau eru bara til trafala .
Höldum bara áfram að bæta okkur , hvort sem við búum í borg eða sveit .
