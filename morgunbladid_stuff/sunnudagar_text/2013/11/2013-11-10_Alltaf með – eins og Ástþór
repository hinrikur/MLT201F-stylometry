Í vikunni sat ég morgunfund Félags kvenna í atvinnurekstri , FKA , þar sem rætt var um ósýnileika kvenna í fjölmiðlum .
Þar var vísað í könnun sem Creditinfo gerði fyrir FKA en þar kom í ljós að í ljósvakamiðlum voru karlar tvöfalt fleiri en konur þegar kom að viðtölum .
Hlutfallið skánaði eitthvað pínulítið þegar bornar voru saman tölur úr spjallþáttum en þó var munurinn ennþá mikill .
Könnunin fór fram á tímabilinu 1. febrúar 2009 til 30. ágúst 2013 og var heildarfjöldi viðmælenda yfir 100.000 .
Þessar tölur eiga reyndar ekki við mitt Smartland þar sem konur eru í aðalhlutverki allan sólarhringinn alla daga ársins .
Jafnréttisumræðan snýst mjög oft um það að konur komist ekki að fyrir feðraveldinu .
Auðvitað er það alveg hárrétt enda hefur sagan ekki sýnt að fólki séu rétt völd – fólk hrifsar þau til sín ( eða réttara sagt – karlar hrifsa þau til sín ) .
Þeir sem hafa völdin gera auðvitað allt til að halda þeim – því það er bara hluti af mannlegu eðli .
Til þess að breyta þessu þurfa konur að komast til valda í stjórnmálum og þær þurfa að fá peningavöld .
Það er líklega ekkert skrýtið að flestir fréttatímar séu fullir af körlum þegar forsetinn er karl og formenn stærstu stjórnmálaflokkanna eru karlar .
Þótt karlarnir séu fyrirferðarmeiri í ljósvakamiðlum er því miður ekki eingöngu hægt að kenna feðraveldinu um það .
Það er að hluta til okkur sjálfum að kenna því það er eins og við séum ragari en bræður okkar við að tjá okkur .
Flestar konur vilja hafa allt á hreinu áður en þær fara í viðtöl því það alversta sem gæti gerst er náttúrlega að þær myndu segja einhverja bölvaða vitleysu .
Auk þess er stór hópur kvenna upptekinn af því að taka " nú alls ekki þátt í neinum fíflagangi " .
Sem minnti mig á það að á ferlinum hef ég oft fengið þau svör , þegar ég óska eftir viðtali við konu og að fá ljósmynd af henni , að það henti nú ekki alveg því viðkomandi fari í strípur í næstu viku .
Þegar þessi næsta vika kemur er " mómentið farið " .
Á ferlinum hefur karlmaður aldrei frestað myndatöku vegna hárlitunar og aldrei beðið um að sjá myndina áður en hún birtist .
Þeim virðist einhvern veginn vera alveg " drullusama " .
Og þá spyr ég , hefur það komið þeim í koll ? Nei ! ! ! Ég elska varaliti og fín föt en við megum ekki vera svo hégómlegar að láta það stoppa okkur í að stíga fram og komast til valda .
Indra Nooyi , forstjóri Pepsico , sem er ein valdamesta kona heims , sagði á fundi í Þjóðleikhúsinu í síðustu viku að við ættum að sýna meiri tilfinningar og leyfa okkur að vera eins og við erum .
Þá velti ég því fyrir mér hvort það sé ekki farsælast fyrir okkur að tala alltaf frá hjartanu og láta vaða .
Auðvitað þurfum við stundum að glugga í einhverjar skýrslur en ef við höfum skoðanir á málunum þá hljótum við að geta rætt það við blaðamenn líkt og fólkið í kringum okkur .
Ég mæli með því að konur venji sig á að segja alltaf já þegar þær eru beðnar um að koma í viðtal .
Þú veist aldrei hvert Já-ið á eftir að leiða , því lífið er dálítið þannig að eitt leiði af öðru og svo fram eftir götunum .
Ég grínast stundum með það að ég sé eins og Ástþór – " alltaf með " ...
Það hefur reynst ágætlega ...
martamaria@mbl.is 