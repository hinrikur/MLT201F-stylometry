Vinur minn er meistari í að finna afsakanir fyrir því að hreyfa sig ekki og líkami hans er farinn að láta á sjá af þessum sökum .
Hann er illa þjakaður af vinnuálagi og skyldustörfum tengdum fjölskyldulífi ( að eigin sögn ) og þetta eru helstu ástæðurnar fyrir því að hann hefur engan tíma aflögu til að hreyfa sig .
Þessi tiltekni einstaklingur er engu að síður gríðarlega vel að sér í ýmsum samfélagsmálum sem eru efst á baugi hverju sinni .
Hann hefur gjörsamlega skoðanir á öllu á milli himins og jarðar enda fylgist hann með sjónvarpsfréttum á hverjum degi .
Í raun horfir hann á tvo fréttatíma daglega og svo missir hann aldrei af Kastljósi á " voddinu " eftir að börnin eru farin í háttinn .
Það eru margir í sömu stöðu og þessi fréttasjúki vinur minn og því er áhugavert að taka saman tímann sem þessi helgistund tekur í lífi fólks .
Hefðbundinn fréttatími RÚV tekur um 30 mínútur , fréttatími Stöðvar 2 stendur yfir í 20 mínútur og ofan á þetta leggst Kastljós sem er tæplega hálftíma þáttur .
Þá má ekki gleyma íþróttafréttunum en þar bætast við 10 mínútur á Rúv og 5 mínútur á Stöð2 .
Samtals tekur þetta sjónvarpsgláp eina klukkustund og 35 mínútur og þetta er sá tími sem vinur minn eyðir í fréttaáhorf á hverjum einasta degi .
Á þessum tíma mætti auðveldlega taka góða klukkutíma æfingu og fara í sturtu .
Það er gott að vera meðvitaður en það er enn mikilvægara að viðhalda góðri heilsu .
Afsakanir fyrir hreyfingarleysi vegna tímaskorts eiga ekki rétt á sér ef þú horfir á tvo fréttatíma á hverju kvöldi , strokum þá afsökun út af listanum ! Hreyfing þarf ekki að taka langan tíma , það sem skiptir máli er að hreyfa sig reglulega , helst á hverjum degi .
Það gerist nákvæmlega ekkert hræðilegt þótt þú missir af einum fréttatíma , jafnvel tveim .
Ágóðinn af því að hreyfa sig daglega er hinsvegar veganesti sem þú býrð að alla ævi .
Jón Heiðar Gunnarsson 