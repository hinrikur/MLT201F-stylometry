Erla Wigelund Kristjánsson , ekkja tónlistarmannsins Kristjáns Kristjánssonar , leiðtoga hins rómaða KK sextetts , hefur afhent Tónlistarsafni Íslands í Kópavogi allar útsetningar hljómsveitarinnar .
Um er að ræða handrit af hundruðum laga sem meðlimir hljómsveitar Kristjáns útsettu í gegnum árin .
Þá má , að sögn Bjarka Sveinbjörnssonar forstöðumanns safnsins , finna í gögnunum útgefnar nótur , erlendar og innlendar , af öllum helstu dægurlögum frá þeim tíma sem hljómsveitin starfaði .
Einnig eru í safninu ýmis bréf og samningar hljómsveitarinnar .
Segir hann þetta nótna- og gagnasafn vera merka heimild um starfsemi einnar vinsælustu dægurhljómsveitarinnar sem starfaði á landinu um miðbik síðustu aldar .
Einnig fékk safnið afhenta kvikmynd með KK-sextett frá 1947 sem nýverið kom í leitirnar og hefur nú verið hljóðsett .
Bjarki segir safnið eiga með þessari gjöf talsvert af gögnum um dægurtónlist hér á landi um miðja síðustu öld .
Fyrir var til að mynda í safninu nótnasafn Magnúsar Ingimarssonar .
Þá hafi mikið verið gert í því að taka upp á myndbönd viðtöl við ýmsa tónlistarmenn , klassíska jafnt sem dægurtónlistarmenn , um starfsferil þeirra .
" Svo er ég að ferðast um landið og tek upp á myndbönd viðtöl við fólk um menninguna í þeirra heimabyggð .
Til að mynda ræddi ég við Jón Kr. Ólafsson á Bíldudal og elsti viðmælandinn var 107 ára gömul kona .
Hún fór með kvæði í áttatíu erindum fyrir mig , " segir Bjarki .
" Við söfnum öllu um íslenska tónmenningu .
Við eigum til dæmis heilmikið nótnasafn með útgefnum íslenskum dægurlögum .
Vitaskuld þarf að sinna þessu vel – hér er allt undir , og þessi viðbót úr fórum K.K .
gefur okkur tengingu inn í starfsemi fyrstu stóru íslensku dægurhljómsveitarinnar .
" efi@mbl.is 