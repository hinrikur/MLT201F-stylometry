Ég á vin sem leggur ekki stund á reglubundnar æfingar en lítur samt á sig sem íþróttalega sinnaðan einstakling .
Einhverra hluta vegna hefur hann samt ávallt afsakanir á reiðum höndum er ég reyni að fá hann með út að hlaupa og ég man ekki eftir því hvenær hann hreyfði sig síðast .
Hér eru nokkur dæmi um afsakanir frá honum : " Ég kemst ekki því konan mín er á bílnum .
Ég verð að taka til því ég er að fá gesti .
Ég er að borða og get ekki hlaupið með fullan maga .
Ég neyðist til að vinna í tölvunni ( lesist : hanga á fésbókinni ) .
Ég verð að hofa á Game of Thrones í sjónvarpinu í kvöld , þetta er lokaþátturinn maður ! " Svona mætti lengi telja .
Þetta er alls ekkert einsdæmi enda eru margir sem nota allskonar ytri aðstæður sem afsökun fyrir því að hreyfa sig ekki .
Það sem mér finnst hins vegar einkennilegt er sú staðreynd að þessi vinur minn á fullan skáp af allskonar íþróttagræjum og íþróttafatnaði .
Hann á allar tegundir af under armor-fötum , tvær útgáfur af tásuskóm , sérhannaða stðningssokka sem auka blóðflæðið , rándýran púlsmæli með innbyggðu GPS-staðsetningartækni og dýrustu hlaupaskóna frá Nike að ógleymdu árskorti í World Class sem safnar ryki ofan í skúffu .
Hann uppfyllir allar þær kröfur sem gerðar eru til að teljast hefðbundinn græjukarl , þ.e. hann skilgreinir sig út frá hlutunum sem hann á en ekki út frá sínum eigin gjörðum .
Samkvæmt eigin sjálfsblekkingu er hann íþróttamaður þrátt fyrir að hreyfa sig lítið sem ekki neitt , annars ætti hann ekki allar þessar flottu græjur ! Með fullri virðingu fyrir góðum íþróttavörum þá snýst þetta að sjálfsögðu ekki eingöngu um græjurnar .
Gömlu stuttbuxurnar og notaði bolurinn gera alveg sitt gagn þótt fötin séu ekki sérhönnuð til að kljúfa loftið og taka við svita .
Einhvern veginn fór fólk að því að hlaupa í árþúsundir án þess að taka á sér púlsinn , merkja leiðina inn á staðsetningartæki og auglýsa það á internetinu .
Boðskapurinn er einfaldur : Hreyfið ykkur fyrst og hugsið um græjurnar seinna .
Jón Heiðar Gunnarsson 