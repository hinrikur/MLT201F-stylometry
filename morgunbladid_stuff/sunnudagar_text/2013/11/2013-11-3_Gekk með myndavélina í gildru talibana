Forvitnin rak John Conroy sem ungan mann inn í Amazonskógana og mörgum árum síðar inn í kúlnahríð í Afganistan .
Sumir teldu hann kannski eilítið brjálaðan en kappsemi þessa breska heimildarmyndagerðarmanns er þó aðdáunarverð .
Texti : Ingibjörg Rósa Björnsdóttir ingibjorgrosa@gmail.com Myndir : Úr einkasafni Þú verður að gera þér grein fyrir að þú veist ekkert og að þú getur haft rangt fyrir þér , " segir Bretinn John Conroy , sem hefur á stundum lagt sig í mikla hættu við að gera heimildarmyndir um málefni sem hann vildi koma á yfirborðið .
" Ég var svo heppinn að gera mér grein fyrir þessu tiltölulega ungur , " segir John sem ákvað , 21 árs og nýútskrifaður úr listaskóla , að fara inn í Amazon-skógana og kynnast lifnaðarháttum svokallaðra " rubber tappers " – " gúmmísafnara " – sem framfleyta sér með því að safna gúmmíkvoðu úr trjánum á nóttunni .
Á níunda áratugnum töluðu margir , ekki síst fræga fólkið , fyrir því að vernda þyrfti Amazon-svæðið og lífshætti innfæddra þar .
" Ég bjó með indíánum , ræktaði grænmeti , veiddi fisk og svaf í hengirúmi .
Auðvitað varð ég dálítið klikkaður á þessu en ég hætti líka að sjá líferni frumbyggja á Amazon-svæðinu í rómantísku ljósi .
Þetta fólk býr við mikið strit , slæmt heilsufar og meðalævin er frekar stutt .
Þetta fólk óskar sér einskis heitar en að börnin þeirra fari í burtu , mennti sig , finni betra líf og þurfi aldrei að snúa aftur .
" John segist hafa lært af þessu að hugsjónafólk á Vesturlöndum velji sér oft baráttumál er varði vanþróaðri heimshluta , án þess að þekkja eða skilja þau til hlítar – og telji eitthvað göfugt við að viðhalda óbreyttu ástandi sem það geti svo dáðst að úr öruggri fjarlægð .
" Þú verður að mynda þér skoðun á öllum málum , annars ertu að forðast það að hugsa .
Og þá kynnirðu þér málin og ef þú kemst að því að þín skoðun er kjánaleg , að þú hafir rangt fyrir þér , þá hefurðu lært eitthvað ! " segir John sem hellti sér út í pólitíska umræðu og aðgerðir og tók meistaragráðu í suður-amerískri stjórnmálasögu .
Hættulegar aðstæður Hann var oft á öndverðum meiði við umhverfisverndarsinna , hélt fyrirlestra í breskum skólum og skipulagði námsferðir fyrir ungt fólk til Amazon-svæðisins , til að sýna fram á að íbúarnir þar vildu og þyrftu að fá að þróast , án yfirlætis Vesturlandabúa sem vildu " vernda " þá .
" Eitt af markmiðunum var að fá þessa krakka til að efast um allt sem þau höfðu lært um Amazon-svæðið í skólanum og fjölmiðlum .
Þau fóru svo á milli skóla í Bretlandi til að segja frá því sem þau höfðu séð , og það voru eflaust nokkrir kennarar sem hugsuðu mér þegjandi þörfina , " segir John og hlær prakkaralega .
Vegna þekkingar hans lá því beinast við að leita til Johns þegar sjónvarpsfólk þurfti upplýsingar og aðstoð við gerð heimildarþátta um málefni Suður-Ameríku .
" Ég aðstoðaði um það bil þrjátíu tökulið og lærði þannig allt um heimildarmyndagerð en var langt í frá sáttur við hvaða mynd var dregin upp af hverju viðfangsefni .
Að lokum fór ég að vinna hjá Sky sem framleiðandi við heimildarmyndir og gat loksins haft áhrif á hvaða vinkill var sýndur .
" Fyrsta heimildarmyndin sem John vann við hjá stöðinni færði hann á gamlar slóðir í Amazon , en í henni fjallaði grínistinn Bill Bailey um jagúardýrið .
Í næsta verkefni hófst samstarf með leikaranum Ross Kemp , sem kynnti þáttaröð um glæpagengi vítt og breitt um heiminn og gerðu John og félagar mynd um glæpagengi í fangelsum í Suður-Afríku .
" Eftir Amazon-dvölina vissi ég hversu óhræddur ég væri og þekkti mín takmörk , svo ég treysti mér til að fara á hættulega staði .
En ég dregst líka að öfgum mannlegs eðlis og þarf alltaf að gera hluti sem reyna á mann , " segir John en vill þó ekki meina að hann laðist sérstaklega að lífshættulegum aðstæðum .
Sjónarhóll hermannanna Sumarið 2006 flutti breski herinn rúmlega 3.000 hermenn til Helmland-héraðsins í suðurhluta Afganistan , til nokkuð friðsamlegrar aðgerðar sem fólst aðallega í að auðvelda hjálparstarf þar .
En fljótlega varð ljóst að aðgerðin var illa skipulögð ; talibanar gerðu stöðugt harðar árásir og breska þjóðin fylgdist með skelfingunni á internetinu og fengu fréttir af fjölda fallinna í fjölmiðlum .
" Við fengum hugmynd um að sýna hvað hermennirnir væru að ganga í gegnum þarna og ótrúlegt en satt , þá fengum við leyfi hersins til þess , einmitt vegna þess að Ross vildi segja sögu hermannanna sjálfra .
" Sky-stöðin var reiðubúin til að leggja í ómældan kostnað til að senda tökulið til Afganistan .
" Við þurftum mikinn undirbúning fyrir þetta verkefni , við þurftum t.d. að læra hvernig við ættum að halda okkur á lífi ef okkur yrði rænt , ef við yrðum skotnir , hvernig við ættum að bjarga félögum okkar ef þeir yrðu skotnir .
Og við fengum þjálfun í vopnaburði því þú þurftir að geta notað þau öll ef þú kæmist einn lífs af .
" Á fyrsta tökudegi í Afganistan féll einn hermannanna sem Ross hafði rætt við , svo kaldur veruleikinn blasti við tökuliðinu frá fyrstu stundu .
" Og við þurftum að halda áfram að vinna , með félögum hans sem voru nýbúnir að missa þarna vin .
Svo við lærðum fljótt hvenær er best að þegja og bara fylgjast með .
Og sætta sig við óvissuna .
Það getur verið að allt sé með kyrrum kjörum og þú ert bara að fíflast með félaga þínum þegar hann fær skyndilega kúlu eða sprengjubrot í höfuðið og er horfinn .
Svona reynsla breytir þér fyrir lífstíð .
" Síðasta ferðin til Afganistan Á endanum gerði John yfir tíu þætti um margvíslegar hliðar stríðsins í Afganistan og fór því nokkuð margar ferðir þangað á þremur árum .
Síðasta ferðin var í desember 2010 , til að gera þáttaröð fyrir BBC um sjálfboðaliða í varaliði breska hersins .
" Þetta átti að vera síðasta myndin mín um Afganistan og í síðustu vikunni fylgdum við eftir sjálfboðaliða að nafni George , " segir John .
Þegar ákveðið var að senda um 40 hermenn til að ráðast inn í þorpið Dakhtran , einn hvíldarstaða talibana , grátbað John um að fá að fara með í leiðangurinn því hann vantaði spennandi myndefni .
Vegna reynslunnar sem hann hafði gaf liðsforinginn grænt ljós og John fékk því sæti í annarri þyrlunni sem flutti liðið að þorpinu um miðja nótt .
" Við áttum allt eins von á því að talibanarnir tækju á móti okkur um leið og við stykkjum úr þyrlunni en allt var með kyrrum kjörum .
Í dögun mjökuðum við okkur hægt og rólega inn í þorpið í litlum hópum .
Allt var hljótt .
Talibanarnir biðu bara rólegir meðan við gengum í gildruna .
" Ellefu manna hópur sem John var í beið átekta meðan annar hópur kannaði byggingarnar framundan .
" Við lágum í grunnum skurði og biðum óratíma .
Skyndilega tókum við eftir því að fólkið í þorpinu var byrjað að forða sér , mjög hljóðlega , með húsdýrin með sér .
Þá vissum við að talibanarnir væru að setja sig í stellingar .
Svo hófst skothríðin .
Og hún beindist öll að þessum litla hópi sem ég var í .
" John kveikti á myndavélinni um leið og skothríðin hófst , til að mynda George við skyldustörf .
" Hann var krjúpandi fyrir framan mig og ég lét vélina bara rúlla meðan hann hlóð og skaut til skiptis , til að verja mig og hina í hópnum .
" Fimm úr hópnum særðust innan tveggja mínútna frá því að skothríðin hófst .
" Ég lá endilangur í skurðinum og fannst eins og steinvala hefði lent í fætinum á mér , enda voru kúlurnar að lenda í jörðinni allt í kringum okkur , svo ég hélt bara áfram að taka upp .
En svo tók George eftir því að mér blæddi og fór að búa um sárið .
" Þegar hinir hóparnir komu loks til aðstoðar var hægt að færa hina særðu upp úr skurðinum og tveir hermenn studdu John , sem þurfti að haltra þónokkra vegalengd út úr kúlnahríðinni til að komast í aðra af tveimur Black Hawk þyrlum sem stungu sér niður á átakasvæðið til að bjarga hinum særðu .
" Ég var reyrður niður á börur inni í þyrlunni og svo sá ég allt í einu jörðina þjóta hjá .
Það tók aðeins átta mínútur að fljúga með okkur til Camp Bastion .
Þar var ég svo kominn á skurðarborðið innan fimm mínútna .
" Ekki af baki dottinn Þökk sé skjótum viðbrögðum og háþróuðum meðferðum breska hersins við skotsárum , var hægt að bjarga fætinum á John og ekki nóg með það , heldur hefur hann hlaupið tvö maraþonhlaup síðan .
" Ég hóf að hlaupa til að finna hvatningu í endurhæfingunni .
Meiðslin há mér ekkert meðan ég gæti þess að gera ákveðnar æfingar og vera í formi .
Auðvitað tók þetta á andlega , ég fékk martraðir og maður skoðar líf sitt vandlega við svona atburð .
En svo heldur maður bara áfram , ég var ég mættur í vinnuna sex mánuðum síðar .
" Svo John er ekki af baki dottinn , fróðleiksþorstinn er hvergi slokknaður .
Hann segir þó heimildarmyndaformið ákveðnum takmörkunum sett .
" Mig langar að sýna ákveðnar hliðar stríðsins og tjá mig um það á þann hátt að ég get ekki notað heimildarmyndir til þess lengur , " segir John og viðurkennir að hann sé þegar byrjaður að skrifa kvikmyndahandrit , með söguþræði sem byggir á raunverulegum atburðum í Afganistan .
" Eftir allt sem ég hef upplifað er svo margt sem mig langar að segja um þetta stríð , og stríð yfirhöfuð .
Ég held að það verði ekki gert nema með leikinni mynd .
" Handhafi BAFTA-verðlaunanna John Conroy er svo kappsamur og forvitinn að hann hikar ekki við að fórna dágóðum tíma af lífi sínu til að upplifa hluti sem hann getur skilað til annarra á myndum .
John er verðlaunaður heimildarmyndagerðarmaður og framleiðandi í Bretlandi , hlaut m.a. BAFTA-verðlaun fyrir þætti um glæpagengi í Suður-Afríku , Kólumbíu og Bandaríkjunum en hefur einnig gert mynd um flugslysið í Buenos Aires 1999 , friðun jagúarsins og nokkrar þáttaraðir um stríðið í Afganistan .
Þá var mynd hans um veitingamann sem reyndi að standa uppi í hárinu á Al-Shaab-samtökunum í Mogadishu tilnefnd til One World Media-verðlaunanna í ár .
Þessa dagana leggur John lokahönd á mynd um fjöldamorð á námuverkamönnum í Suður-Afríku.www.johnconroy.com 