Þegar menn vilja nefna einhvern augljósan sparnað í útgjöldum ríkisins er utanríkisþjónustan auðveldasta fórnarlambið .
Allir eru tilbúnir að skera niður þar – spara milljarða – ekkert mál .
Alla vega séð úr fjarlægð .
Og oft hefur utanríkisþjónustan gefið höggstað á sér .
Fríðindi starfsfólks , rándýrt húsnæði og gæluverkefni .
En þá vill hitt gleymast sem jákvætt er , farvegurinn sem hún skapar fyrir tengsl og menningarsamskipti .
Að mínu mati eiga Íslendingar að forgangsraða mjög markvisst í utanríkisþjónustunni : Leggja rækt við norrænt samstarf , horfa til Sameinuðu þjóðanna , alls sem kemur sjónum við , eldfjöllum og jarðhitarannsóknum og síðan eiga mannréttindamál að sjálfsögðu alltaf að vera í brennidepli .
Sjálfum brá mér ögn við þegar Gunnar Bragi utanríkisráðherra kvaðst ætla að fjölga sérfræðingum í Brussel .
Er virkilega þörf á því ? En samstarfið við útlönd fer ekki einvörðungu fram í gegnum utanríkisþjónustuna eða formleg tengsl ríkisins .
Sveitarfélögin hafa tengsl , vísindamenn , listamenn skapa tengsl , íþróttafélög , verkalýðsfélög , stofnanir og fyrirtæki ; við menningarviðburði eru ofin samskiptanet , gott dæmi er Airwaves – að ógleymdum einstaklingunum sem kynnast einstaklingum sem aftur þekkja fólk og koll af kolli .
Þegar Bretar settu skólagjöld á erlenda háskólanemendur á áttunda áratug síðustu aldar var gjöldunum andæft úr tveimur áttum , annars vegar af hálfu þeirra sem vildu hafa landið sem opnast fyrir menningarlegri fjölbreytni og hins vegar af hálfu viðskiptalífsins .
Þar á bæ skildu menn að erlendir skólanemar þurftu að kosta framfæri sitt , kaupa mat , föt , bækur , leigja húsnæði og fara í bíó .
En það sem meira var , þeir mynduðu tengsl , lærðu að lesa bresk blöð og sérfræðitímarit í sínu fagi .
Þar læsu verkfræðingarnir um tækninýjungar og það sem meira er , sæju auglýsingar um breska framleiðslu .
Síðan kæmu allir í frí til Bretlands síðar á lífsleiðinni .
Erlendir háskólanemar væru með öðrum orðum góður bissniss ! Sjálfur átti ég kost á því að kynnast erlendri menningu á uppvaxtarárum mínum og mun ævinlega standa í þakkarskuld við foreldra mína fyrir að líta á það sem hluta af uppeldinu að opna heiminn fyrir börnum sínum .
Slíkt er gert með skipulegum hætti af hálfu skiptinemasambandsins , AFS .
Þessi samtök starfa í yfir 50 löndum í öllum heimsálfum .
Þótt saga samtakanna sé eldri hófust nemendaskipti árið 1947 .
Íslendingar fóru að taka þátt í þessu starfi tíu árum síðar .
Frá þeim tíma hefur umfangið aukist jafnt og þétt og fara nú 100-120 skiptinemar árlega til dvalar erlendis og við tökum á móti 20-30 nemum hingað til lands ár hvert .
Á heimasíðu samtakanna segir að markmið AFS sé að " að auka kynni og skilning milli þjóða heims og fólks af ólíkum uppruna , víkka sjóndeildarhring ungs fólks og auka menntun þess " .
Þær íslensku fjölskyldur sem hafa opnað heimili sín erlendum skiptinemum eiga lof skilið .
AFS hef ég aðeins kynnst úr fjarlægð en verður oft hugsað til allra þeirra sendiherra sem samtökin gera árlega út af örkinni fyrir okkar hönd og hvernig tengsl Íslands út á við styrkjast á jákvæðum forsendum fyrir tilstilli þessarar ódýru utanríkisþjónustu .
Ögmundur Jónasson ogmundur@althingi.is 