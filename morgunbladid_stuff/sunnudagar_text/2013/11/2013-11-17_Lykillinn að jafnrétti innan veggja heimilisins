Alls staðar er verkum skipt eftir kyni og er heimilið þar engin undantekning .
Konur verja um 14 klst. að meðaltali á viku í heimilisstörf en karlar eyða 7 klst. á viku .
Doktorsnemi í félagsfræði telur að grunnurinn að breytingum hvað jafnrétti varðar sé innan veggja heimilisins .
Hugmyndakerfið þurfi að hugsa upp á nýtt .
Jafnréttisþing var haldið fyrsta þessa mánaðar á Nordica hótel þar sem fjallað var um fjölmargar hliðar jafnréttismála en var áhersla lögð á jafnrétti á vinnumarkaði .
Meðal þeirra sem héldu erindi á þinginu var Þóra Kristín Þórsdóttir , doktorsnemi í félagsfræði , en hún fjallaði um kynbundna verkaskiptingu á heimilum .
Viðfangsefnið hefur ekki mikið verið rannsakað hér heima en Þóra Kristín ásamt Kolbeini Stefánssyni , sérfræðingi hjá Hagstofunni , hafa unnið skýrslu með gögnum um kynbundna verkskiptingu sem nefnist Vinna og heimili fyrir og eftir bankahrun fyrir Velferðarvaktina og er útgáfa væntanleg á þessu ári .
Heimilið grundvöllur fyrir breytingar Hvert sem við lítum er verkum skipt eftir kyni og er Ísland nokkuð samstiga öðrum löndum hvað skiptingu á heimilisstörfum varðar .
Sameiginlegar niðurstöður með Íslandi og öðrum löndum eru þær að konur sjá nánast alfarið um þrif og þvotta en karlar sjá um viðhaldið .
Eldamennsku er meira deilt , þó konurnar eldi oftar .
Eins er með innkaupin .
" Karlar vinna lengri vinnuviku en konur vinna lengur ef allt er tekið saman , " segir Þóra Kristín .
Þegar fólk í hjúskap er skoðað sýnir tölfræði að konur eyða að meðaltali um 14 klst. í heimilisstörf á viku en karlar eyða að meðaltali um 7 klst. á viku í heimilisstörf og ábyrgðin liggur mun meira hjá konunni .
" Staða kvenna er verri en karla ef þær bera meiri ábyrgð en karlar á uppeldi og heimilisstörfum .
Töluverður tími er tekinn frá þeim á viku á meðan karlar eru frjálsari til að gera ýmislegt annað , eins og að sinna áhugamálum .
" Þóra Kristín telur að grunnurinn að breytingum hvað jafnrétti á vinnumarkaði varðar sé innan veggja heimilisins .
" Í umræðunni um jafnrétti er alltaf minnst á lagalegt jafnrétti , hlutfall kvenna í stjórnum fyrirtækja og annað en það er aldrei talað um heimilið , " segir Þóra Kristín .
" Það er atriði sem skortir í umræðuna .
Það þykir einkamál hvernig fólk skiptir með sér verkum á heimilinu og samkvæmt því ætti ekki að vera að ræða það í samfélagi þar sem allir eru frjálsir .
En það er svo augljóst að á heimilinu hafa kynin mjög sterk hlutverk sem eru hamlandi .
" Hugmyndafræðin gölluð Verkaskipting ákvarðast snemma í sambúð .
Hún er að sjálfsögðu síbreytileg og fer eftir aðstæðum hverju sinni en Þóra Kristín segir að venjan sé ekki sú að ákveða fyrirfram hver geri hvað á heimilinu .
" Það er ekki venjan að fólk setjist niður og ákveði hlutverkaskiptingu á heimilinu heldur þróast það , " segir Þóra Kristín .
" Það er ekkert að því að það sé verkaskipting á heimilinu , það er eðlilegt eins og með aðrar vinnur .
Hins vegar þarf að hugsa hlutina upp á nýtt .
Þegar fólk byrjar í sambúð í dag þá er það yfirleitt jafn hæfileikalaust í heimilisverkunum .
Margir hafa t.d. ekki sett í þvottavél .
Fólk ætti að nýta sér eða tileinka sér tækifærið til að byrja á byrjun .
" Heimilið sé vinnustaður sem gleymist oft en líkt og með aðra vinnustaði fái fólk sérhæfingu og ábyrgð þar sem dæmt er eftir verkunum .
Sama gildi um heimilið .
" Hugmyndakerfið sem við búum við er gallað , þar sem við ákveðum frá byrjun að fólk hugsi á ákveðinn hátt og hafi ákveðna hæfni út frá kyni .
Á þessu tapa allir .
Þó karlar hafi hærri laun tapa þeir líka á þessu .
Þeir hafa meiri fyrirvinnuábyrgð og fá færri tækifæri til að eyða með börnum sínum .
Stóra málið er að stytta vinnuvikuna og byggja kerfið út frá fjölskyldunni en ekki út frá vinnumarkaðnum og hagkerfinu .
Það er hagkvæmt að fólki líði vel .
" Þjóðmál Gunnþórunn Jónsdóttir gunnthorunn@mbl.is " Ásýnd heimilisins er eitthvað sem konur eru dæmdar fyrir af utanaðkomandi aðilum .
" Þóra Kristín Þórsdóttir .
Karlarnir eru síður dæmdir Verkskipting á heimilinu hefur orðið jafnari milli kynja með tímanum , aðallega vegna þess að konur hafa dregið úr heimilisverkum og eyða minni tíma í þau en áður .
Hins vegar eyða þær að meðaltali rúmlega helmingi meiri tíma í heimilisstörf en karlar og verkskiptingin mjög kynbundin .
Grundvallarmunur á störfunum er sá að karlastörfin eru síður áríðandi .
Sprungna peran í útiljósinu má frekar bíða en kvöldmaturinn .
Eins er ekki eins viðurkennt að útvista hefðbundnum verkum konunnar eins og þvottinum , þrifum eða matargerð .
Það er eðlilegra að borga fyrir viðgerð á bílnum eða hringja á pípara .
Þá eiga konur mögulega erfitt með að hleypa körlum í sín hefðbundnu heimilisstörf sökum þess að félagslega bera þær meiri ábyrgð á heimilinu og eru mun frekar dæmdar fyrir ásýnd þess .
" Það sem gleymist í umræðunni er það að ásýnd heimilisins er eitthvað sem konur eru dæmdar fyrir af utanaðkomandi aðilum þar sem heimilisverkin tilheyra kvenhlutverkinu .
Það skiptir í raun ekki máli hvor aðilinn geri heimilisverkið sem slíkt , eins og til dæmis það að brjóta saman handklæði í handklæðaskápinn eða bjóða upp á kræsingar í barnaafmæli .
Hvort sem verkið er gert vel eða illa eða hvort karlmaðurinn eða konan geri það , þá er það konan sem er metin út frá því .
Það er því eðlilegt að hún hafi meiri áhyggjur af heimilisverkum og því að þau séu gerð vel .
Konur eru frekar verkstjórar á heimilinu vegna þess að heimilisstörfin eru þeirra svið .
En ef til vill væru þær það ekki ef ábyrgðin væri ekki félagslega þeirra .
" 