" Ég er mjög ánægður með útkomuna .
Vonandi verður þetta til þess að opna umræðuna um dauðann .
Ekki veitir af .
Ég á eftir að fá viðbrögð en er sannfærður um að fleiri verða ánægðir en hitt .
Þetta er þörf grein , " segir Kjartan Tómasson , sonur Elísabetar heitinnar , sem veitti ásamt systur sinni , Málmfríði Sigurðardóttur , samþykki fyrir myndatökunni og umfjölluninni í heild .
Kjartan missti fyrri konu sína fyrir fimm árum og kom á óvart hversu margir forðuðust hann fyrst á eftir , tóku jafnvel á sig lykkju mættu þeir honum á götu .
" Þetta stafar af því að margir vita ekki hvað þeir eiga að segja við fólk sem nýlega hefur misst ástvin .
Fólk er óvant því að tala um dauðann og þykir það óþægilegt , " segir Kjartan .
Það var Hermann Jónasson útfararstjóri sem bar hugmyndina að myndatökunni undir Kjartan en þeir eru gamlir kunningjar .
Hugmyndin hafði upphaflega komið upp í samtali Árna Sæberg ljósmyndara og Svafars Magnússonar samstarfsmanns Hermanns .
" Mér leist strax vel á þetta af þeim ástæðum sem ég lýsti hér að framan .
Dauðinn á ekki að vera feluleikur , heldur uppi á yfirborðinu .
Systir mín er á sama máli .
Það er dapurlegt að fólk forðist mann eftir að maður hefur misst ástvin vegna þess að það veit ekki hvað það á að segja .
Auðvitað á það bara að klappa manni á bakið , votta manni samúð og spjalla svo bara um alla heima og geima .
Það held ég að flestir syrgjendur vilji .
Lífið heldur áfram , " segir Kjartan .
Hann segir háan aldur móður sinnar hafa haft áhrif þegar systkinin tóku ákvörðun um að leyfa myndatökuna .
" Þetta er auðvitað minni vandi þegar fólk er orðið svona fullorðið .
Við vitum að allir eiga eftir að deyja og móðir mín átti langa ævi að baki .
Hún fékk líka að fara alveg eins og hún vildi .
Það slokknaði bara á henni einn daginn meðan hún var ennþá klár í kollinum .
" 