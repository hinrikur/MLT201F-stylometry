Stjórnendur Landspítalans og Háskólans í Reykjavík skrifuðu á dögunum undir samstarfssamning um þjónustu , rannsóknir og kennslu á sviði heilbrigðisverkfræði og stofnun heilbrigðistækniseturs við HR. Markmið samningsins er að skapa umgjörð og aðstöðu við HR og LSH fyrir kennslu , rannsóknir og þróunarverkefni á sviði heilbrigðisverkfræði .
Heilbrigðistæknisetur er nú rekið sameiginlega á vegum LSH og HR og er í húsi skólans við Nauthólsvík .
Þar verður rekin sú vísinda- og þróunarstarfsemi sem greininni er nauðsynleg og nýtist jafnt deildum LSH og HR. Heilbrigðisverkfræði hefur verið kennd við tækni- og verkfræðideild HR sl. átta ár og hefur verið óformlegt samstarf milli aðila frá upphafi .
Samkvæmt samningnum annast Háskólinn í Reykjavík menntun háskólanema í heilbrigðisverkfræði og ber faglega ábyrgð á kennslu greinarinnar auk þess að standa fyrir rannsóknum og þróunarstarfi .
Landspítalinn mun hins vegar koma að verklegu námi nemenda og leggja til húsnæði og aðstöðu fyrir það nám .
sbs@mbl.is 