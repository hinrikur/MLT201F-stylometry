Kristín Arngrímsdóttir er börnunum að góðu kunn fyrir bækur sínar um Arngrím apaskott .
Á dögunum var hún að senda frá sér nýja barnabók um mektarköttinn Matthías og orðastelpuna og gefur bókaforlagið Salka út .
Kristín er mikill kattavinur og þarf að gera ráð fyrir fimm kattarmunnum í matarinnkaupunum .
Hvað eruð þið mörg í heimili ? Við erum þrjú í heimili , ég og synir mínir tveir .
Auk þess búa hjá okkur fimm kettir .
Hvað áttu alltaf til í ísskápnum ? Ég á alltaf til ost , kaffi og kattamat .
Hvað fer fjölskyldan með í mat og hreinlætisvörur á viku ? Við förum með um það bil 25 þúsund krónur í mat og hreinlætisvörur á viku .
Hvar kaupirðu helst inn ? Ég kaupi yfirleitt inn í Bónus og Krónunni og í hverfisbúðinni Pétursbúð .
Einstaka sinnum fer ég í Melabúðina , þar freistast ég til að kaupa ýmsa undarlega matvöru sem þau í Melabúðinni eiga töluvert af .
Hvernig sparar þú í heimilishaldinu ? Sparnaðurinn í heimilisrekstrinum felst aðallega í því að nota það sem ég kaupi upp til agna .
Ég fleygi ekki afgöngum af mat heldur nota þá áfram þar til þeir eru uppétnir .
Auk þess á ég ekki bíl en geng þangað sem ég þarf að komast .
Ef of langt er að fara gangandi tek ég strætó .
Hvað vantar helst á heimilið ? Það vantar ekkert á heimilið , mér sýnist vera nóg af öllu .
Eyðir þú í sparnað ? Hvað sparnað áhrærir þá eyði ég í svokallaðan séreignarlífeyrissparnað og legg stundum til hliðar af laununum mínum ef þannig stendur á .
Skothelt sparnaðarráð ? Skothelt sparnaðarráð er líklega að eyða sem minnst .
Það gengur þokkalega , ég er frekar nægjusöm .
Auk þess er ágætt að hafa í huga að eyða ekki um efni fram .
