Eitt það fyrsta sem Magnús Carlsen og fylgdarlið hans gerði eftir að hafa skráð sig inn á Hyatt Regency-lúxushótelið í Chennai í Indlandi þar sem einvígið um heimsmeistaratitilinn hefst um helgina , var að leita að hlerunar- og njósnabúnaði í híbýlum sínum .
Prúðmennið Anand er manna ólíklegastur til að hafa rangt við en Magnús hefur lært lexíu sem skáksagan hefur kennt honum og vill bægja frá sér öllum grunsemdum .
" Ofsóknarbrjálæði " hefur alltaf verið fylgifiskur heimsmeistaraeinvígja .
Sundurhlutun ljósahjálms og stóla í " einvígi aldarinnar " í Laugardalshöll 1972 er frægt dæmi ; í þriðja einvígi Kasparovs og Karpovs í Leningrad haustið 1986 knúðu dyra hjá aðstoðarmanninum Vladimirov " górillur " tvær og Kasparov sjálfur og veiddu upp úr farangri hans " grunsamlegar glósur " .
Vladimirov var rekinn úr liði Kasparovs – alsaklaus að flestra mati .
" Toilet-gate " , speglunargleraugu , dulsálfræðingurinn Zoukhar , kaffibrúsar , tvö umslög fyrir einn biðleik , jógúrt .
Þetta eru hugtök og nöfn sem tengjast öll tortryggni heimsmeistaraeinvígja .
Magnús Carlsen sem er 22 ára er mættur á heimavöll Anands með tölvuver í farangrinum , norskan kokk , foreldrana Henrik og Sigrúnu og systurnar Ellen og Ingrid , umboðsmanninn Espen Agdestein og aðstoðarmennina Jon Ludwig Hammer og Laurent Fressinet .
Ýmsir fleiri verða " á kantinum " , Kasparov hefur boðað komu sína og Anand hefur ekki vandað honum kveðjurnar en það mun eiga rætur að rekja til ummæla sem Garrí lét falla um taflmennsku hans meðan á HM-einvíginu við Gelfand stóð .
Það er skoðun undirritaðs að nokkur mikilvæg atriði gefi heimsmeistaranum Anand von þó hann sé 95 stigum lægri á stigalista FIDE .
Í fyrsta lagi er það heimavöllurinn sem fyrir Magnús Carlsen og þá sem koma til Indlands í fyrsta sinn er framandi menningarsvæði sem tekur tíma að aðlagast .
Í öðru lagi reynsla Anands og frábær árangur í heimsmeistaraeinvígjum og snilldar undirbúningur .
Hafa ber í huga að Magnús er að heyja sitt fyrsta alvöru einvígi á ferlinum .
Anand hefur hinsvegar háð HM-einvígi við Kasparov , Shirov , Kramnik , Topalov og Gelfand .
Engu að síður spá flestir því að Magnúsi sigri og hann verði þannig fyrsti Norðurlandabúinn til að verða heimsmeistari .
Í breskum veðbönkum eru sigurhorfur hans taldar 3:1 .
Til samanburðar má geta þess að sigurhorfur Kasparovs gegn Short árið 1993 voru 4:1 .
Norska pressan stendur á öndinni og flykkist til Indlands .
Magnús og Anand munu tefla 12 kappskákir með venjulegum umhugsunartíma og hefjast þær kl. 9.30 að íslenskum tíma .
Skákirnar eru á dagskrá 9. nóvember , 10. nóvember , 12. nóvember , 13. nóvember , 15. nóvember , 16. nóvember , 18. nóvember , 19. nóvember , 21. nóvember , 22. nóvember , 24. nóvember og 26. nóvember .
Verði jafnt eftir 12 skákir tefla þeir fjórar at-skákir .
Verði enn jafnt taka við tvær hraðskákir , síðan Armageddon-skák .
Verðlaunaféð deilist í hlutföllunum 60% – 40% , en 55% – 45% verði jafnt eftir 12 skákir hafa verið tefldar .
Heimasíða einvígisins er : http://chennai2013.fide.com .
Hægt verður að fylgjast með einvíginu á fjölmörgum vefsíðum .
Helgi Ólafsson helol@simnet.is 