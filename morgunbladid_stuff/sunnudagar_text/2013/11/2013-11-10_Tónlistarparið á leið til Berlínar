" Við stofnuðum hljómsveitina eða tvíeykið Two Step Horror fljótlega eftir að við kynntumst en við komumst fljótt að því að við deilum sameiginlegum tónlistaráhuga , " segir Anna Margrét Björnsson .
Auk þess að vera kynningarfulltrúi Hörpu tónlistarhúss er hún í hljómsveit með sambýlismanni sínum Þórði Grímssyni myndlistarmanni .
Þau gáfu út plötuna Living Room Music árið 2011 sem fékk afbragðsdóma á sínum tíma , fjórar stjörnur bæði í Morgunblaðinu og Fréttablaðinu en frá því hafa þau verið önnum kafin í sínum störfum og þá ekki síst eftir að þau eignuðust dóttur .
" Við höfðum því ekki spilað mikið á tónleikum en höfum verið dugleg við það undanfarið .
Okkur bauðst að spila í Berlín núna 7. desember á áströlsku tónleikaröðinni Fifth Floor Events sem snýst um alls kyns uppákomur og tónleika í New York , Berlín , London og víðar .
Tónleikarnir eiga sér stað í yfirgefnum verksmiðjum og vörugeymslum og með plakötum víðs vegar um borgina er myndaður spenningur í kringum viðburðinn .
Nákvæm staðsetning er hins vegar ekki kunngjörð fyrr en nokkrum dögum áður , " segir Anna Margrét .
Þau Þórður spila á Harlem næsta miðvikudagskvöld .
