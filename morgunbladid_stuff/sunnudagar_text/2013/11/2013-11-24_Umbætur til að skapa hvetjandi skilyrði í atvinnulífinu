Svíar hafa að ýmsu leyti farið aðra leið í efnahagsmálum og lausn á vanda banka en aðrar Evrópuþjóðir .
Skattar hafa verið lækkaðir , skuldir ríkisins hafa haldist hóflegar og skattgreiðendum var ekki sendur reikningur vegna bankanna , eins og fram kemur í viðtali Morgunblaðsins við forsætisráðherra Svíþjóðar , Fredrik Reinfeldt .
Gústaf Adolf Skúlason gustaf@99design.net Það var undurfagur haustdagur í Stokkhólmi er ég hélt á fund forsætisráðherra Svíþjóðar , Fredriks Reinfeldts , fyrr í mánuðinum .
Við lestarstöðina í Sollentuna réttu tvær eldri dömur mér dreifiblað á vegum nýju móderatanna : Ríkisstjórnin lækkar skatta ellilífeyrisþega .
Sólin skartaði sínu fegursta og í ys og þys dagsins settu starfsmenn Stokkhólmsborgar upp jólaljósin , sem verða tendruð er nær jólum dregur .
Forsætisráðherra Svíþjóðar stóð fyrir svörum á sænska þinginu og átti tíma aflögu fyrir fjölmiðlana á eftir .
Allir helstu fjölmiðlar Svíþjóðar , sjónvarpsstöðvar , útvarp og blaðamenn biðu fyrir utan þingsalinn eftir því að Fredrik Reinfeldt kæmi út og svaraði spurningum þeirra .
Á þinginu fékk forsætisráðherrann spurninguna , hvort leyniþjónusta sænska varnarmálaráðuneytisins hleraði síma sænskra stjórnmálamanna og almennings og umferð þeirra á netinu .
Svar forsætisráðherrans var að lögin segja skýrt til um að einungis er heimilt að sækja upplýsingar frá útlöndum en ekki innanlands .
" Við erum samt sem áður opin fyrir því í söfnun upplýsinga að geta skipst á upplýsingum við önnur ríki til þess að koma í veg fyrir hryðjuverk og alvarlega glæpastarfsemi og að auki til stuðnings alþjóðlegum hersveitum sem við tökum þátt í , " sagði Fredrik Reinfeldt .
Í nýlegri könnun segja 75% Svía að þau óttist ekki að verið sé að njósna um þau .
13% eru þó hrædd um að vera undir eftirliti á netinu og 7% óttast símahleranir .
Eftir uppljóstranir Snowdens eiga leyniþjónustur Vesturlanda erfiðara um vik að hlera samtöl hryðjuverkamanna og fylgjast með samskiptum þeirra á netinu .
Að vera forsætisráðherra Svíþjóðar er erilsamt starf .
Um morguninn tók Fredrik Reinfeldt á móti 200 manna sendinefnd frá Tyrklandi undir forystu forsætisráðherra Tyrklands , Tayyip Recep Erdogan .
Það var því ekki tími fyrir neina langsetu , þegar Morgunblaðið bar að garði en mikið hægt að útrétta á góðu korteri .
Eftir að forsætisráðherrann hafði lokið viðtölum við sænsku fjölmiðlana benti blaðafulltrúi Reinfelds mér að koma á fund með forsætisráðherranum í einu af fjölmörgum fundaherbergjum sænska þingsins .
Skuldir lækkaðar samhliða skattalækkunum Ég byrjaði á því að kynna mig og elsta dagblað Íslands , Morgunblaðið , og spurði Reinfeldt , hvað lægi að baki velgengni Svíþjóðar á tímum fjármálakreppu í Evrópu .
Á ríkisstjórnartímanum hafa rúmlega 200 þúsund ný störf í Svíþjóð komið til , aðallega vegna nýrra vinnuhvata í stað opinberra styrkja .
Þegar sósíaldemókratarnir skildu við eftir 2002-2006 hafði 300.000 Svíum verið breytt í " fyrirfram " ellilífeyrisþega .
Það þýðir að meira en 150 manns var daglega parkerað á framfærslu hins opinbera á tímabilinu .
Þrátt fyrir að hjólin gengju í efnahagslífinu og mælt í heilsársstörfum voru 690.000 Svíar annaðhvort skráðir sem " fyrirfram " ellilífeyrisþegar eða veikir .
Samtals var yfir ein milljón Svía á vinnufærum aldri fyrir utan vinnumarkaðinn háð ríkisframfærslu , er bandalagsstjórn Fredriks Reinfeldts tók við völdum 2006 .
Ríkisstjórn Reinfeldts er eina ríkisstjórnin innan ESB , sem tekist hefur að lækka skuldir ríkisins samhliða almennum skattalækkunum .
Efnuð lönd á borð við Austurríki , Þýzkaland , Belgíu , Danmörku og Finnland hafa öll aukið skuldir ríkisins og eru hlutfallslega með langtum hærri skuldir en Svíþjóð , sem skuldar rúmlega 40% af árlegri þjóðarframleiðslu .
Árið 2006 skuldaði Svíþjóð hlutfallslega svipað og Bretland , sem síðan hefur tvöfaldað skuldirnar á meðan skuldir Svíþjóðar hafa lækkað .
Göran Persson spáði á valdatíma sósíaldemókrata að algjör upplausn tæki við í Svíþjóð ef skattar yrðu lækkaðir meira en nemur 140 milljörðum sænskra króna .
Því marki náði ríkisstjórn Fredriks Reinfeldts fyrir töluverðum tíma .
Árlegar vaxtaafborganir Svía vegna ríkisskulda hafa lækkað frá 50 milljörðum í 22 milljarða á tímabili ríkisstjórnarinnar .
Heildarskattaálögur hafa samtals lækkað um rúm 4% og samtímis hafa skatttekjur ríkisins aukist um 40 milljarða sænskra króna .
Launþegar hafa fengið mun meira en þrettánda mánuðinn í aukinn kaupmátt vegna tekjuskattslækkana .
Skapa hvetjandi skilyrði Á flokksþingi móderata í Norrköping nýverið sagði Fredrik Reinfeldt að það væru ekki einungis sænskir sósíaldemókratar sem skorti stjórnmálastefnu og kæmu með dýrari og verri útkomu fyrir almenning í fullkominni andstöðu við gefin loforð : " Við höfum einnig séð þetta í Evrópu .
Spyrjið danska kjósendur , spyrjið franska kjósendur , hvernig það er að kjósa sósíalista og uppgötva síðan að þeir höfðu bara uppkast í höndunum og framkvæmdu síðan eitthvað allt annað .
Látum ekki Svíþjóð verða fyrir barðinu á slíkri tilraunastarfsemi ! " Það er því raunveruleg ástæða fyrir sænska sósíaldemókrata að sjá rautt , þegar ríkisstjórnin boðar nú fimmta og síðasta hluta lækkunar tekjuskatts hjá launþegum .
Margir telja að borgaraleg ríkisstjórn Fredriks Reinfeldts sé meiri alvöru verkamannastjórn en sósíaldemókratar hafi nokkru sinni getað státað af .
Þú hefur verið forsætisráðherra Svíþjóðar bráðum í átta ár .
Á þeim tíma sjáum við að fjármálakreppan hefur breiðst út í Suður-Evrópu en Svíþjóð brunar áfram eins og lestin .
Hvað liggur að baki velgengni Svíþjóðar ? " Já , það er rétt .
Við höfðum alvarlega krísu í Svíþjóð , við og Finnar í byrjun tíunda áratugarins .
Við lærðum töluvert þá , m.a. hvernig á að meðhöndla banka , og við innleiddum umbætur með því að gera hluta af mörkuðum neytenda frjálsan , skapa sjálfstæðan seðlabanka og ganga í Evrópusambandið .
Ég vil bæta því við að þar fyrir utan gerðum við umtalsverðar breytingar á vinnumarkaðinum , við lækkuðum tekjuskatt vinnandi fólks með lágar tekjur og meðaltekjur og hækkuðum skattleysismörk mikils hluta launþega .
Við höfum jafnframt lækkað skatta á fyrirtæki og aukið markaðsfrelsi á valdatímabilinu .
Þar fyrir utan höfum við einnig betrumbætt sænska sjúkratryggingakerfið og allar þessar umbætur hafa beinst að því að auka eftirspurn eftir atvinnu og skapa hvetjandi skilyrði fyrir eigið vinnuframlag .
Samanlagt hefur þetta byggt upp varnarmúr gegn minnkandi eftirspurn og öðrum efnahagsvandamálum sem við höfum glímt við .
" Skattgreiðendum var ekki sendur reikningurinn " Reynsla okkar af bankakreppunni í upphafi tíunda áratugarins hefur nýtzt okkur vel , t.d. tókum við þá ákvörðun að fara ekki þá leið að fjármagna banka með skatttekjum eða nota fé skattgreiðenda til að bjarga bönkum í erfiðleikum eins og svo mörg önnur lönd hafa gert .
Í staðinn völdum við að láta eigendur bankanna axla sína ábyrgð og í einstaka tilvikum þjóðnýttum við tímabundið banka sem gátu snúið aftur til markaðarins eftir skamma hríð .
Þessar sænsku aðgerðir gagnvart bönkunum hafa þýtt að skattgreiðendum hefur ekki verið sendur neinn reikningur vegna bankanna .
Það er afar þýðingarmikið að skilja þetta , sér í lagi þegar horft er til fleiri landa , og útskýrir mikla hækkun ríkisskulda og vaxandi vaxtagreiðslur .
Munurinn á Svíþjóð og öðrum ríkjum með miklar álögur á ríkissjóði vegna skulda og tengdra greiðslna er að Svíþjóð lét ekki skattgreiðendur standa undir reikningnum .
" Íslensku bankarnir féllu haustið 2008 og Íslendingarnir hafa í tveimur þjóðaratkvæðagreiðslum þurft að ganga gegn því að ríkið tæki yfir bankaskuldirnar og sendi skattgreiðendum reikninginn .
Málið var tekið fyrir hjá EFTA-dómstólnum sem dæmdi Íslendingum í vil .
Bankarnir á Íslandi höfðu á skömmum tíma blásið út yfir 10 sinnum stærra umfang en árleg þjóðarframleiðsla Íslands .
Hvernig er þessu farið í Svíþjóð ? " Það er mikilvægur lærdómur fyrir Ísland og önnur lönd að stærð bankakerfisins verður að vera í hlutfallslegu jafnvægi við árlega þjóðarframleiðslu landsins .
Ég er þeirrar skoðunar að þótt bankakerfi okkar í Svíþjóð sé hlutfallslega ekki eins stórt og það íslenska varð í samanburði við þjóðarframleiðslu , þá er þessi reynsla Íslands einnig forsendan hjá okkur .
Fjármálastarfsemi þýðir áhættu og sú áhætta leiðir oft til vandamála og þá skiptir það sköpum , hversu stór fjármálageirinn er í heildina tekið .
Því stærri sem hann er því meira verður að byggja inn mótstöðukraft í kerfið og láta eigendur fjármálafyrirtækja sæta ábyrgð .
Forsendurnar voru að þessu leyti öðruvísi á Íslandi en í Svíþjóð .
Svíþjóð tók þátt í aðstoð til Íslands til að komast út úr þeirri stöðu , sem Ísland lenti í og ég veit að Íslendingar hafa þurft að leggja hart að sér til að vinna sig frá .
Mér finnst eftirtektarvert að sjá þá endurreisn íslenska efnahagskerfisins sem tekist hefur þrátt fyrir allt .
Ísland hefur endurheimt efnahagslegan styrkleika á þróttmeiri og skjótari hátt en mörg önnur lönd sem enn eru að kljást við erfið fjárhagsvandamál víða í Evrópu .
" Ef við höldum okkur aðeins við Ísland og Norðurlönd .
Ísland er ekki með í ESB , Noregur er ekki með í ESB og Grænland er ekki með í ESB .
Hvernig er hægt að auka samstarf Norðurlanda og styrkja norrænu böndin , þegar sum löndin eru með í ESB en önnur ekki ? Þið hafið kannski rætt þetta , þegar forsætisráðherra Íslands , Sigmundur Davíð Gunnlaugsson , og aðrir forystumenn Norðurlanda funduðu í boði þínu í Stokkhólmi nýverið ? " Já , það er rétt .
Íslensku ríkisstjórninni er frjálst að velja þá leið sem hún vill fara .
Sigmundur Davíð Gunnlaugsson var skýr um breytta afstöðu ríkisstjórnarinnar samanborið við fyrri ríkisstjórn sem vildi semja við og nálgast ESB .
Núverandi ríkisstjórn hefur ekki sömu tilfinningu fyrir málinu .
Til er annað fyrirkomulag , eins og samningur Evrópska efnahagssvæðisins sem leggur grundvöllinn fyrir þau ríki sem vilja vera hluti af innri markaðinum .
Við höfum aukið við norræna samstarfið og þegar ég lít til baka yfir þann tíma sem ég hef tekið þátt í alþjóðlegu samstarfi , þá hefur stórum hluta tímans verið varið í norrænt samstarf , eins og t.d. samstarf Norrænu ráðherranefndarinnar og sérstaka fundi forsætisráðherra Norðurlanda .
Drifkrafturinn í samstarfinu er að miklu leyti sameiginleg umbótareynsla okkar , sameiginlegar áskoranir og að við reynum að starfa saman í efnahagsmálum og atvinnumálum , velferðarmálum og í varnarsamstarfi , sem hefur verið uppi á teningnum með Ísland .
Þannig að það er til staðar samstarfsgrundvöllur við önnur lönd , ef Ísland ákveður að ESB sé ekki sú leið sem farin verður .
Mér skilst að mögulega fari fram þjóðaratkvæðagreiðsla um málið en það er sem sagt í höndum Íslendinga sjálfra að taka þá ákvörðun .
" Skýr völd ESB Í yfirstandandi deilu ESB við Færeyinga og hótanir um viðskiptabann við Íslendinga sat Svíþjóð hjá innan ESB , vegna þess að ríkisstjórn Svíþjóðar telur rangt að leysa deilumál með viðskiptaþvingunum .
Vill Fredrik Reinfeldt segja eitthvað um yfirstandandi viðskiptabann ESB á Færeyjar vegna síldveiðideilunnar ? " Þetta er eitt af þeim sviðum , þar sem Evrópusambandið hefur skýr völd og ESB notar kvóta , vegna þess að við óttumst að um ofveiðar sé að ræða í heildina tekið .
Samanlögð veiðigeta flotans [ ESB-flotans – innskot GS ] hefur verið of mikil og við höfum víða séð ofveiðar og áhættu tengda þeim .
Persónulega hef ég ekki verið þátttakandi í beinum umræðum um kvótaskiptinguna og veit því ekki nákvæmlega hvað hefur verið sagt eða ákveðið , svo ég mun ekki að reyna að tjá mig um það í einstökum atriðum .
Allir skilja , hversu mikilvægur fiskurinn er fyrir Ísland og hversu þýðingarmikil tekjulind fyrir landið fiskurinn er , það vitum við .
" Nýlegar skoðanakannanir sýna að ríkisstjórnarflokkarnir njóta ekki meirihlutafylgis í augnablikinu og svipuð staða var uppi á teningnum fyrir þingkosningarnar 2010 en breyttist er nær dró kosningum .
Ríkisstjórnin hefur ekki hreinan meirihluta á þingi , sem gefið hefur Svíþjóðardemókrötum þá vogaraflsstöðu að vera stundum með ríkisstjórninni og stundum á móti eftir því hvað hentar hverju sinni .
Á næsta ári eru þingkosningar í Svíþjóð , hvernig líst þér á horfurnar fyrir ríkisstjórnina að halda velli ? " Við munum reyna að gera það sem mjög fáir hafa fengið tækifæri til að reyna , þ.e.a.s. að vinna kosningasigur í þriðja skiptið í röð .
Alla vega hefur engin borgaraleg ríkisstjórn í lýðræðissögu Svíþjóðar áður fengið möguleika á að vinna kosningasigur í þrjú skipti í röð .
Þar af leiðandi er engin forskrift fyrir því , sem við upplifum núna .
Við erum eins og aðrar ríkisstjórnir í Evrópu harðlega gagnrýnd eins og venja er með sitjandi ríkisstjórnir og það tekur oft sinn toll í skoðunum almennings .
Ég tel að komandi ár muni minna okkur á að kosningar fjalla um aðra hluti , eins og hvað sé framundan , hvernig við viljum að landinu okkar farnist og hvaða valmöguleikar finnast til ríkisstjórnarmyndunar .
Í mínum flokki höfum við þegar unnið mikilvæg störf til að þróa málin áfram og milli samstarfsflokkanna fjögurra í ríkisstjórninni verða starfshópar skipaðir til að vinna enn frekar að málunum .
Við munum í ágúst á næsta ári kynna sameiginlega kosningastefnuskrá okkar og það mun verða eini valkosturinn á ríkisstjórn fjögurra flokka með svo breiðan og skýran sameiginlegan metnað .
Ég held að það muni leiða í ljós að gegn okkur er fyrst og fremst uppkast að óskýrum samböndum annarra flokka og þar af leiðandi verulega óljósri ríkisstjórnarstefnu .
Við erum ekki komin í kosningabaráttuna en kosningaúrslitin ráðast á kjördag .
Við höfum góðan möguleika á að ná því forskoti sem nauðsynlegt er miðað við að við erum núna undir í skoðanakönnunum .
" Oft komið til Íslands Viltu senda Íslendingum einhverja kveðju ? Hefur þú komið til Íslands ? " Ég hef verið á Íslandi mörgum sinnum , náttúrufegurðin er ótrúleg og allt öðruvísi en flest annað , m.a. með heitum laugum sem ég hef farið í .
Ég hef bæði verið í Reykjavík og á landsbyggðinni og ég held reyndar að ég muni koma til Íslands næsta vor , þegar Ísland tekur við formennsku Norrænu ráðherranefndarinnar .
Með því fylgir að landið fer fyrir forsætisráðherranefndinni og ég hlakka þess vegna til væntanlegrar heimsóknar til Íslands næsta vor .
" Ég sagði Fredrik Reinfeldt , að hann hlyti að hafa lært íslensku einhvers staðar , því hann hefði borið nafn íslenska forsætisráðherrans svo vel fram á sameiginlegum blaðafundi þeirra tveggja í Stokkhólmi nýverið .
" Er það já , þakka þér fyrir .
" Og svo sagði hann það aftur : " Sigmundur Davíð " á óaðfinnanlegri íslensku og brosti breitt .
Lengra varð viðtal Morgunblaðsins við forsætisráðherra Svíþjóðar , Fredrik Reinfeldt , ekki að þessu sinni .
Hann er störfum hlaðinn með þaulskipulagða dagskrá .
Ég hef aldrei áður rætt persónulega við Fredrik Reinfeldt og það var því sérstök ánægja að fá þetta tækifæri f.h. Morgunblaðsins .
Frá þinghúsinu lá leið mín í höfuðstöðvar Nordea-bankans í Stokkhólmi , þar sem Göran Persson , fyrrv .
forsætisráðherra Svíþjóðar , flutti lof um evruna og þá furðuskipan að best væri fyrir ríki að hafa minnihlutastjórn þegar illa gengur en meirihlutastjórn þegar vel gengur .
Daginn eftir gaf Stefan Löfven , formaður sósíaldemókrata , út þá yfirlýsingu , að sósíaldemókratar vildu leiða ríkisstjórn með öðrum flokkum en Svíþjóðardemókrötum eftir kosningarnar 2014 .
Forystumenn ríkisstjórnarflokkanna fjögurra gáfu þá út yfirlýsingu hver fyrir sig um að þeir gengju sameiginlega til kosninga næsta haust til að sækjast eftir trausti kjósenda til áframhaldandi ríkisstjórnarsamstarfs .
Það verður því ekkert laust pláss fyrir sósíaldemókrata um borð í bátnum þeim .
