Geimvísindastofnun Bandaríkjanna , betur þekkt sem NASA , er flestum kunn fyrir afrek sín á sviði geimferða .
Það er hins vegar ekki hrist fram úr erminni að senda mann til tunglsins , eins og gefur að skilja .
Því hefur NASA frá upphafi rekið umfangsmikla rannsóknar- og þróunardeild sem er ábyrg fyrir því að finna upp eitt og annað sem gæti leyst ýmis möguleg vandamál sem komið geta upp í geimferðalögum .
NASA eyðir líka talsverðu fé í að styrkja sjálfstætt starfandi uppfinningamenn jafnt sem stórfyrirtæki til að þróa gagnlegar uppfinningar ef því er að skipta .
Þessi mikla áhersla á nýsköpun og þróun hefur þó gert gagn víðar en í geimnum , því mörg tæki og tól sem við notum dags daglega má rekja til þróunarstarfsemi NASA .
Í daglegu tali er talað um afleidda notkun ( spinoff ) innan geimvísindastofnunarinnar , en þar er því gjarnan fagnað þegar geimtækni nýtist almenningi og fjallað um það í sérstöku tímariti sem NASA gefur út .
Hér eru nokkur dæmi um hluti til daglegra nota sem hófu líf sitt sem þróunarverkefni fyrir geimferðir .
Hvað fann NASA ekki upp ? Margar uppfinningar hafa verið eignaðar NASA að tilefnislausu .
Þær eiga það þó margar sameiginlegt að hafa fyrst vakið athygli í tengslum við geimferðaáætlunina .
Hér eru nokkrar slíkar sem mega gjarnan fljóta með .
Rafhlöðuknúin verkfæri Við undirbúning fyrstu tunglfararinnar varð fljótlega ljóst að geimfararnir þurftu að halda á verkfærum sem væru fyrirferðarlítil og meðfærileg til notkunar við sýnatöku .
Black & Decker hafði þá þegar hafið þróun á rafhlöðu drifnum verkfærum .
Í samvinnu við NASA var sú tækni þróuð frekar og geimfararnir tóku rafhlöðu knúna borvél frá Black og Decker með sér til tunglsins .
Tíu árum síðar var sama tækni notuð til að búa til litla rafhlöðu knúna ryksugu fyrir almenning .
Upp frá því hafa rafhlöðuknúin verkfæri verið helsta stöðutákn alvöru iðnaðarmanna .
Franskur rennilás Franski rennilásinn var reyndar alls ekki fundinn upp í Frakklandi , eins og nafnið gefur til kynna , heldur í Sviss .
Þarlendur verkfræðingur fékk einkaleyfi á velcro-efni árið 1955 .
Það náði þó fyrst vinsældum þegar NASA hóf að nota það við gerð geimbúninga , og til þess að halda niðri ýmsum hlutum í þyngdarleysi geimsins .
Segulómun Það er algengur misskilningur að NASA hafi uppgötvað segulómun , sem er mikið notuð við lækningar í dag .
NASA hefur hins vegar átt mikinn þátt í að þróa segulómun í gegnum tíðina , sérstaklega við þróun hugbúnaðar sem skapar og greinir stafrænar myndir úr segulómun .
NASA og gerð geimpennans Margir hafa líklega heyrt söguna af því hvernig NASA eyddi rúmlega milljón dollurum í að þróa penna sem gat skrifað í þyngdarleysi , á meðan Rússar notuðu blýant til að leysa sama vandamál .
Sagan er ágæt , en ekki alveg sannleikanum samkvæm .
Í upphafi geimferðaáætlunarinnar notuðu Bandaríkjamenn einnig blýant til að skrifa í geimnum .
Það þótti hins vegar ekki heppileg lausn þar sem brotnir blýantsoddar og blýryk getur skapað vandamál í þyngdarleysi , sérstaklega fyrir viðkvæmt loftræstikerfi .
Á sama tíma hóf fyrirtæki sem kallast Fisher Pen Company að þróa penna sem hægt var að nota við krefjandi kringumstæður , svo sem miklum kulda eða miklum hita , á hvolfi ( sem myndi jafngilda því að skrifa í þyngdarleysi ) , og jafnvel í kafi .
Þróun pennans mun hafa kostað um milljón dollara , og verið fjármögnuð af Fisher Pen Company , en ekkert af fénu kom frá NASA .
Þegar penninn var tilbúinn keypti Geimvísindastofnunin hins vegar 400 slíka penna , sem kostuðu í kringum þúsund dollara .
Árið eftir hættu Rússar að nota blýanta og fóru einnig að nota penna í geimnum .
Geimpenninn er ennþá fáanlegur frá Fisher Pen Company .
