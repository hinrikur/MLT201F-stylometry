Erna Einarsdóttir , yfirhönnuður hjá Geysi , undirbýr nú fyrstu fatalínu sína fyrir hönnunarhúsið .
Starf Ernu felst í því að hanna íslenska línu Geysis , sem unnin er úr íslenskum lopa , en einnig að hanna nýja línu sem framleidd verður erlendis og inniheldur bæði fatnað fyrir herra og dömur .
Nýja línan ber nafnið Geysir .
" Þetta verður svolítið töffaralegur stíll , mín hugmynd af Geysi er töffaralegur borgarstíll , " segir Erna sem starfaði um tíma sem textílhönnuður hjá tískuhúsinu Saint Laurent í París , áður Yves Saint Laurent .
Erna segir það alltaf hafa legið beint við að verða fatahönnuður án þess þó að hafa tekið meðvitaða ákvörðun um það , hún var bara alltaf á leiðinni þangað .
Hún hefur alla tíð haft áhuga á tísku og tískustraumum og segir foreldra sína hafa stutt sig áfram á þeirri braut .
" Ef ég hefði valið eitthvert annað fag er ég viss um að þau hefðu sest niður með mér og reynt að beina mér í listnám , " segir Erna og hlær .
Erna kynntist fatahönnun af alvöru er hún tók kúrs í tískumarkaðssetningu í Bandaríkjunum , en þar bjó hún í eitt ár þegar hún var sautján ára gömul .
Það var þar sem hún áttaði sig á því hvað fatahönnunin getur verið margþætt atvinnugrein og varð staðráðin í að fara í listaháskóla .
Erna byrjaði markvisst að undirbúa sig og fór meðal annars í fornám í Myndlistarskóla Reykjavíkur sem hún segir mjög góðan grunn að hönnunar- og listnámi .
Námið krefjandi Erna nam B.A .
í fatahönnun við listaháskólann Gerrit Rietveld í Amsterdam í fjögur ár en þar af var eitt ár svokallað grunnnám með áherslu á myndlist og hugmyndavinnu .
Námið í Rietvelt segir Erna að hafi kennt sér að horfa á fatnað frá öðru sjónarhorni , en þar var fatahönnunin kennd sem ákveðið listform .
Lokaverkefnið vann hún samhliða ferilmöppu sem hún sendi í einn virtasta listaháskóla heims , Central Saint Martins í London , og fékk inngöngu .
Erna er fyrsti Íslendingurinn sem útskrifast úr meistaranámi í fatahönnun frá Central Saint Martins en hönnuðir á borð við Alexander McQueen og Stellu McCartney eru meðal þekktra fatahönnuða sem hafa útskrifast úr skólanum .
" Í Rietveld byggðist námið að stórum hluta á hugmyndinni á bak við verkið .
Verkefnin voru unnin á mjög listrænan hátt , hægt og rólega .
Í Saint Martins skipti rannsóknarvinna og ferilmappa ( portfólíó ) hins vegar miklu máli .
Það eru hlutir sem ég hafði ekki lært mikið um í Rietveld þannig í raun var það að aðlaga sig námskerfinu mikil áskorun , " segir Erna og bætir við að námið hafi verið hörkuerfitt frá fyrsta degi .
Saint Martins leggur mikið upp úr sjálfstæðum vinnuaðferðum nemandans , þar sem nemandinn fær að þróa verk sín án nokkurrar leiðsagnar til að byrja með .
Nemandinn kynnir hugmyndir sínar fyrir kennaranum vikulega og þarf að hafa tiltölulega mótað verkefni til að sýna .
Erna tileinkaði sér sjálfstæð vinnubrögð í skólanum .
Hún segir að þar hafi hún fundið sjálfa sig sem hönnuð , kynnst sínum sterkustu hliðum og tileinkað sér gagnrýna hugsun .
Álagið í Saint Martins var gífurlegt og af fimmtíu nemendum kláruðu einungis 26 .
Þar af fengu aðeins 20 að taka þátt í útskriftarsýningu skólans sem haldin er í samfloti við tískuvikuna í London og var Erna í þeim hópi .
Ögrandi að vinna með lopa Erna vann með íslenskan lopa í útskriftarlínu sinni úr Central Saint Martins og fannst spennandi að vinna með efni sem hún þekkti vel .
" Ég ákvað að mín áskorun í lokaverkefninu yrði að vinna með lopa , umbreyta honum í hátísku og vinna eitthvað nýtt úr honum , " segir Erna .
Hugmyndin var að búa til saumlausar flíkur sem væru ein heild .
Peysurnar voru handprjónaðar á hringprjón en pilsin krosssaumuð í pólýúretan silfurefni með misþykkum lopa sem myndaði hálfgerða þrívídd í textílnum .
Eftir því sem þræðirnir voru gisnari skein meira í gegn af silfurlituðum grunninum sem kastaði birtunni eftir því hvernig hún lenti á flíkinni .
Erna segir að miklar kröfur hafi verið gerðar til nemendanna af deildarstjóra námsins , sem var frábrugðið því sem hún hafði nokkru sinni kynnst áður og öll mannleg samskipti ólík því sem hún átti að venjast .
Útskriftarýningin gekk vonum framar og hlaut Erna mjög góða dóma fyrir lokaverkefni sitt .
Eftir tískusýninguna var haldin sérstök sýning fyrir blaðamenn og útsendara tískuhúsa .
" Svo kom fyrirtæki frá París .
Þetta voru fjórar konur sem töluðu við alla nemendurna en enginn vissi hvaðan þær væru .
" Viku seinna , þegar Erna var búin að kaupa flugmiðann sinn heim til Íslands og var að pakka saman búslóðinni var hringt til hennar þar sem henni var boðið í atvinnuviðtal í París því Hedi Slimane , yfirhönnuður og listrænn stjórnandi tískuhússins Yves Saint Laurent , vildi hitta hana .
" Mér var bara sagt að koma í lest og hitta þau í París eftir tvo daga .
" Á þessum tíma höfðu nýlega orðið mannabreytingar hjá Yves Saint Laurent og Hedi Slimane var tekinn við sem yfirhönnuður og listrænn stjórnandi tískuhússins .
Nýjar áherslur höfðu fylgt í kjölfarið og nokkuð umdeilt var þegar yfirhönnuðurinn ákvað að breyta nafni tískuhússins í Saint Laurent .
Í viðtalinu var Erna samt alltaf með hugann við það hún væri á leiðinni heim til Íslands .
" Þetta var svolítið óraunverulegt , ég hugsaði að þetta væri bara frí ferð til Parísar í besta falli og það hvarflaði ekki að mér að eitthvað kæmi út úr þessu starfsviðtali .
Hedi var rosalega indæll og þetta var mjög afslappað spjall .
" Þrem vikum seinna var hún flutt til Parísar og farin að vinna sem textílhönnuður hjá Saint Laurent .
" Þetta var mjög furðulegt .
Mjög mikil skyndiákvörðun .
" Erna vann að fyrstu línu Hedi fyrir Saint Laurent .
Hún sat í fimm manna hönnunarteymi Hedis þar sem allir höfðu sitt hlutverk .
" Af því að ég er góð í höndunum og fíngerðri vinnu sá ég um allar skreytingar .
Ég átti að búa til gífurlega margar útgáfur af slaufum , krögum , pífum og fleiru á skyrtur , kjóla og jakka .
Það var mitt hlutverk .
" Erfitt að neita Vogue Útskriftarlína Ernu vakti gífurlega athygli fjölmiðla en þegar hún hóf störf hjá Saint Laurent varð hún að skrifa undir samning sem bannaði henni að vekja athygli á sjálfri sér og eigin hönnun .
" Svona hlutir eru teknir mjög alvarlega í París .
Það er ekki gert ráð fyrir því að starfsfólk hjá tískuhúsum sé að vekja á sér athygli eða vinna sem hönnuðir á hliðarlínunni .
Slíkt getur endað með lögsókn .
" Það reyndist erfitt að afneita allri umfjöllun , en þegar öllu var á botninn hvolft var um tvennt að ræða .
Annaðhvort yrði hún hjá Saint Laurent sem er gífurlega gott fyrir ferilskrána eða hún færi annað .
" Það versta var að ég hefði getað verið í viðtali í breska Vogue .
" Vogue hafði þó aftur samband seinna og bað Ernu um peysu úr útskriftarlínunni sem Óskarsverðlaunaleikkonan Jennifer Lawrence átti að klæðast fyrir forsíðuviðtal .
" Ég hugsaði með mér ; fjandinn hafi það , ef peysan verður í Vogue , þá tekst ég á við afleiðingarnar .
" Þægilegt umhverfi hjá Saint Laurent Erna segir hugmyndina sem fólk hefur um tískuheiminn vera ólíka því sem á sér stað í raunveruleikanum .
Þetta hafi verið mikil vinna frá klukkan níu á morgnana til níu á kvöldin .
" Þarna var hópur af duglegu , skapandi fólki sem vann vinnuna sína og var ekki heltekið af því að starfa í tískuheiminum eða örvæntingarfullt að komast inn í hann .
Þetta er bara fólk sem er gott í því sem það gerir og þannig fólk vilja tískuhúsin hafa .
" Umhverfið var þægilegt hjá Saint Laurent og Hedi Slimane yndislegur að sögn Ernu .
" Hann er mjög hugsi og er ekkert að gaspra út í loftið , hann er bara mjög almennilegur , " segir Erna og bætir við að hann hafi hugsað vel um starfsfólkið sitt " Hann vildi passa að við borðuðum alltaf vel og værum öll bara góð á því .
Hann var þarna til að vinna vinnuna sína , er að sjálfsögðu fagmaður á sínu sviði .
" Erna fékk kærasta sinn oft í heimsókn til Parísar , en hann bjó á Íslandi .
" Ég bjó í lítilli stúdíóíbúð í miðri París .
Þar var æðislegt að vera .
Íbúðin var við litla göngugötu , Rue Montergaul , í 2. hverfi og við blasti slátrarinn og ostabúðin þegar við opnuðum gluggann til þess að horfa út á mannlífið .
" Óvæntur hliðarkafli á meðgöngu " Þetta var óvænt ...
Hvort tveggja bara algerlega óvænt , " segir Erna sem komst að því á svipuðum tíma og henni bauðst starfið hjá Saint Laurent að hún ætti von á barni .
" Ég var alveg tilbúin að eiga barn þegar ég var búin í náminu .
Á þeim tímapunkti langaði mig bara í betri tíma , það var búið að vera mikið álag svo óskaplega lengi .
Mig langaði heim og mig langaði að eiga barn en bjóst bara aldrei við hinu .
" Erna flutti til Íslands mánuði fyrir áætlaðan fæðingardag og segir tækifærið að fá að starfa hjá Saint Laurent ómetanlega reynslu .
Hún segir jafnframt tilfinninguna að sleppa starfinu hjá tískuhúsinu hafa verið auðveldari vegna þess að hún komst snemma að því hún væri ófrísk .
" Það er ekki hægt að segja hvað ef ...
Maður á sín börn og þau eru yndisleg .
Þetta var hálfs árs reynsla og hún varð bara að vera frábær .
" Spurð um framhaldið segir Erna það hafa verið of mikla óvissu að dvelja í París eftir að barnið fæddist .
" Það var hugmynd sem við spáðum í , en þegar við byrjuðum að hugsa alvarlega um það og velta fyrir okkur möguleikunum þá var það bara svo rosalega stórt skref og löngunin til að koma heim var sterkari .
" Í ofanálag er fæðingarorlof í Frakklandi einungis nokkrar vikur og miðað við álagið hefði Erna farið beint að vinna eftir það og fengið lítinn sem engan tíma til þess að sinna nýfæddri dóttur sinni .
" Það var fórn sem ég var ekki tilbúin að færa og þar af leiðandi var gott að koma heim .
Ég vissi ekki hvað myndi gerast næst , það yrði bara að koma í ljós .
Ég var búin að vera úti í átta ár og tilbúin að koma heim .
Þetta með París var bara óvæntur hliðarkafli á meðgöngu .
" Nýr kafli Erna hitti eigendur verslunarinnar Geysis þrem mánuðum eftir að hún eignast dóttur sína .
Geysir er íslenskt fyrirtæki sem framleiðir sína eigin vörulínu úr íslenskum lopa .
Forráðamenn Geysis höfðu þá hug á að hefja framleiðslu á fjölbreyttum fatnaði , bæði fyrir dömur og herra undir heitinu Geysir .
" Mér leist vel á þá og þeirra pælingar og þeir skildu hvert ég myndi vilja að fara með hönnunina , " segir Erna sem hóf störf skömmu eftir páska 2013 .
Henni þótti tilhugsunin um að fá tækifæri til þess að þróa vörulínu frá grunni mjög spennandi .
Fyrsta skrefið var að halda áfram með íslensku vörulínuna .
Markmiðið var að þróa eigin munstur og hanna þægilegar flíkur úr ull sem Erna segir vera ákveðna áskorun .
Hún gætti þess þó að færa sig ekki of langt frá stefnu fyrirtækisins og umbylta því sem það hefði þróað .
Ullarlínan samanstendur af ullarfatnaði , meðal annars slám , sokkum og peysum .
Hugmynd Ernu er að hanna föt sem henta báðum kynjum .
Nú fer framleiðsla að hefjast á nýrri línu fyrirtækisins , Geysi .
" Ég er núna á fullu að vinna í hönnun á nýrri línu Geysis sem kemur vonandi í verslanirnar í kringum næsta vor .
Innblásturinn að línunni kemur frá gömlum ljósmyndabókum með myndum frá menningarlífinu í Reykjavík í kringum 1945-1960 .
Ég fór líka í nokkrar ferðir á Iðnaðarsafnið á Akureyri sem er algjör gullmoli og fékk mikinn innblástur þaðan .
Vinnan er ótrúlega skemmtileg , að hanna fatnaðinn , velja efni , liti og setja þetta allt saman .
Það er frábært að sjá heildarútlitið koma saman en ætlunin er að byrja hægt , byggja upp línuna rólega og vonandi eftir einhvern tíma getum við framleitt nýjar línur reglulega .
" Fatahönnun er erfiði og harka en þegar gott fólk kemur saman og vinnur að sameiginlegu markmiði myndast stöðugleiki .
" Hjá Geysi fæ ég fullkomið frelsi sem hönnuður og mér eru engin mörk sett .
Við reynum bara að koma til móts við hvert annað , " segir Erna og bætir við að henni hafi alltaf þótt það áhugaverður kostur að koma heim og taka þátt í uppbyggingu fatahönnunar á Íslandi .
Ný lína og auglýsingaherferð Geysis er væntanleg um miðjan nóvember .
