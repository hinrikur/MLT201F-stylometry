Það hefur hent margan þingforseta Alþingis að lesa í þinglok af forsetastóli tölur , sem starfsmenn þess hafa fengið honum , til vitnis um árangur í störfum þess .
Þannig hafi þinginu til að mynda tekist að gera miklu meira en hundrað lagafrumvörp að lögum og samþykkt tugi af þingsályktunartillögum að auki .
Vel má vera að hann Jón og hún Gunna hafi hlustað á fréttir af afrekinu og kannski óviljandi kinkað kolli í viðurkenningarskyni .
Staða barnapíu þjóðarinnar styrkt En " framleiðsla " Alþingis lýtur þó ekki sama lögmáli og færiböndin í fiskvinnsluhúsi eða þau sem dósir og flöskur bruggaranna fara um , uns þau enda í flutningabílunum fyrir utan hús .
Fiskurinn kemur beinhreinsaður og í bitum af böndunum og er góður og hollur þegar hann hafnar á diski neytandans á lokasprettinum .
Sama má segja um bjórinn , sem er gleðigjafi að auki , sé hans neytt í hófi , eins og flest annað gott .
En hvað um lögin sem fljúga af færiböndum Alþingis , næstum eitt fyrir hvern virkan starfsdag þess , ár eftir ár ? Má ekki segja sömu söguna af þeim ? Ekki endilega .
Raunar í fæstum tilvikum .
Enda er sjaldnast nokkurt gæðaeftirlit með þeirri framleiðslu .
Richard M. Nixon Bandaríkjaforseti var lengi þingmaður áður en hann varð forseti Bandaríkjanna .
Hann hefur verið útskúfaður í samtímasögunni fyrir að hafa hlerað samtöl 0,0000001 prómill af þeim fjölda sem friðarverðlaunahafi grínistanna í norsku nóbelsnefndinni , Obama forseti , hefur látið gera .
Verst fór þó Nixon karlinn út úr því að hafa hlerað sjálfan sig í Hvíta húsinu .
Kannski er Obama á hinn bóginn hinn eini sem hann hefur sleppt að láta hlera .
Nixon á að hafa sagt eitthvað á þessa leið um lagasetningu : " Þeir sem hafa séð pyslur verða til hjá kjötgerðarmönnum og þeir sem hafa séð lög verða til í þjóðþinginu hafa svipaða tiltrú á þeim afurðum .
Sennilega er þarna fremur hallað á pylsurnar en hitt , því þar er þó framleiðandinn undirlagður í heilbrigðis- og gæðaeftirliti .
Sennilega hefur einn af eftirmönnum Nixons , Bill Clinton , einnmitt þóst vita að pylsugerðin stæði lagasmíðunum mun framar , ef marka má velþóknun forsetans fyrrverandi á pylsunum hjá Bæjarins bestu .
Fordæmdu verkstjórnarskort En fyrir fáeinum dögum vorum við , almennir kjósendur , minntir á þetta viðtekna viðhorf , sem nefnt var í byrjun bréfsins .
Þá fóru þingmenn upp , utan dagskrár , allir í röð og kvörtuðu ákaft yfir því að ekkert væri á þeirri sömu dagskrá , sem þeir voru að fara utan við .
Það væri í senn merki um aðgerðarleysi , skipulagsleysi og afleita verkstjórn af hálfu ríkisstjórnarinnar .
Slíkar aðfinnslur minna óvart á allt aðra hlið á ásjónu þingsins .
Því síðustu árin hefur verið mjög í tísku hjá innanbúðarmönnum þar og sjálfskipuðum álitsgjöfum að kvarta yfir " foringjaræði , " " ráðherraræði " og hvernig framkvæmdavaldið umgengist þingið eins og ómerkilega afgreiðslustofnun fyrir sig og fleira af þeim toga .
Þarna hafði sem sagt skapast upplagt tækifæri fyrir almenna þingmenn til að láta til sín taka í friði fyrir framkvæmdavaldsfrekju og ráðherraræði og þá datt þeim ekki annað þarfara í hug , en að skammast yfir því , að ekki hefði verið mokað misgóðu og misfersku efni á færibandið og saka í leiðinni ríkisstjórnina um aðgerðarleysi og ónýta verkstjórn .
Þess háttar kvartanir gengju vel upp ef um væri að ræða fólk sem fengist eingöngu við það sem færibandið færði þeim , væri á afkastatengdu launakerfi og hefði ríka hagsmuni af því að verkstjórnin væri í lagi og aldrei væri gloppa á færibandinu .
Lítill vafi er á að það er fagnaðarefni fyrir almenning rúlli færiband þingsins flesta daga tómt eða tómlegt um þinghúsið .
Þingmenn urðu undir þegar flóðbylgjan skall á Þau lög , sem þingið hefur ungað út síðustu árin , koma flest úr leiðigjörnustu lagaframleiðslu sem þekkist , sunnan úr Brussel .
Og það er verst varðveitta leyndarmál á Íslandi , að það sem þaðan kemur er gert að lögum á Íslandi , eins og þýðingarmikill hraðpóstur sé á ferðinni í hvert sinn og þau lög bera með sér , að þeir sem senda þau á færiband þingsins , þeir sem fletta þeim í fáeinar mínútur í nefnd og þeir sem samþykkja þessar afurðir svo samhljóða í þinginu , hafa ekki lesið þær .
Þessu neita fáir þingmenn , nema þeir allra óheiðarlegustu og skýring þeirra er einföld .
" Við getum ekki breytt neinu í sendingunum frá Brussel .
Það er ekki gert ráð fyrir því .
" Þetta segja þeir , þótt þeir hafi þann kost og þá skyldu að hafna slíkum frumvarpssendingum með sama hætti og öðrum frumvörpum sem þeir eru ósáttir við .
Ef kosturinn væri aðeins einn í tilvikum sendinga tilskipana frá Brussel , byggðum á EES-samningunum , þá hefði sá samningur gengið þvert gegn stjórnarskrá landsins .
Því að óbreyttri stjórnarskrá er óheimilt að afsala lagasetningarvaldi þingsins annað , rétt eins og dómsvaldinu .
Erindrekar hverra ? Stundum er á það bent að ráðuneytin hafi fjölda manna á sínum snærum í Brussel til að gæta hagsmuna Íslands við tilskipunarvinnuna þar á frumstigi .
Það verður að segja það eins og er að af slíkum er minna en ekkert gagn .
Það var rétt hjá frú Thatcher að slíkir sendifulltrúar líta furðu fljótt á sig sem " innfædda " í Brussel og taka að halda að hlutverk þeirra sé að gæta hagsmuna búrókratana gagnvart eigin þjóð .
Helsta verkefni þeirra og oft það eina , ef eftirmiðdagsboð eru talin frá , er því gjarnan það , að hotta á sína eigin heimamenn , stjórnkerfið og þingið að innleiða sérhverja tilskipun eins og skot , en auðvitað ekki fyrr en eftir sjálfstæða athugun , sem sérhver blindur kettlingur gæti verið stoltur af .
Óskiljanlegt er að núverandi ríkisstjórn skuli ekki hafa skoðað úrslit síðustu kosninga og vilja kjósendanna þegar hún leit svo á að í Evrópumálum bæri að stýra eins og bílstjóri sem teldi heppilegast að langferðabíllinn til Ísafjarðar færi Krýsuvíkurleiðina og svo austur eftir og hringinn , af því að einn áttavilltur farþegi af 50 væri í rútunni , þætti felast í því mest sanngirni og fáránleikanum þeim hefði ekki verið andmælt á kosningafundi í Sandgerði .
Sú óvænta uppákoma hefði breytt niðurstöðu landsfunda flokkanna .
En ekki batnaði það þegar talsmenn ríkisstjórnarinnar bættu því við að í öllum þeim niðurskurði sem yrði að framkvæma í landinu væru þeir ákveðnir í að fjölga ( ! ) í hópi íslenskra innfæddra í Brussel , til að styrkja kórinn sem hrópaði yfir hafið til að hotta á innleiðingu tilskipana .
Sjálfsagt er það líka eitthvert yfirskilvitlegt tillit til þessa framantalda farþega , sem fékk að ráða ferðinni austur um land og áleiðis til Ísafjarðar .
Hver skyldi hann vera , þessi maður ? Alþingi er ekki einangrunarstöð frá almenningi Þingmönnum þykir flestum þeir vera illa haldnir í launum .
Séu þau kjör borin við það sem tíðkast í nálægum löndum er það vafalaust rétt mat .
En þar sem þingmenn teljast nærri helmingi betur settir kjaralega en meðaljóninn í landinu og eins og traustið á þinginu mælist núna , er ekki líklegt að neitt rætist úr þessum þætti á kjörtímabilinu .
Hitt er hins vegar rétt og satt að búið er að lengja viðveru þingmanna í þinghúsinu mikið síðustu árin .
Það er þó eingöngu gert út frá sjónarmiði færibandsins , en ekki með heill og hamingju þjóðarinnar í huga og því síður heilbrigð tengsl fulltrúa hennar við umbjóðendur þingmanna .
Ekki hefur hin meinta aukningu á viðveru og væntanlega vinnuskyldu aukið traust á þingheimi .
Öðru nær .
Vera má að nú sé rétti tíminn til að snúa af þeirri braut sem mörkuð var fyrir hálfri öld eða svo , að þingmenn skyldu verða atvinnuþingmenn og alls ekki gegna jafnframt í öðrum störfum .
Vafalítið er að sú breyting studdist við margvísleg rök sem engin ástæða er að gera lítið úr .
En reynslan síðan hefur borið önnur og síst veigaminni rök á borð .
Tenging þings við þjóð hefur sjaldan verið losaralegri en nú er orðið .
Þingmenn verða svo lafhræddir um afkomu sína og sinna þegar kosningar nálgast að það hefur slæm áhrif á framgöngu þeirra og heilindi í þinginu .
Enginn getur gleymt því hvernig nokkrir þingmenn í fleirum en einum flokki höguðu sér á síðasta þingi , þegar ein versta ríkisstjórn þingsögunnar hékk áfram , engum til gagns , án stuðnings þings eða þjóðar , því þeir vildu framlengja eigin framfærslu með því að láta ríkisstjórnina dingla áfram verklausa og umboðslausa , þegar síst skyldi .
Nýlega upplýsti Össur Skarphéðinsson að honum og nokkrum samþingsmönnum og flokksbræðrum hans , sem höfðu verið taldir standa framarlega , hefði verið þetta þvert um geð , en ekki hafst að .
Ógæfuleg grautargerð Í borgarstjórn Reykjavíkur hefur þróunin orðið sú að jafnvel borgarfulltrúar hafa allir breyst í atvinnumenn og munur á flokkum í ráðhúsinu hefur nánast þurrkast út , þótt hann sé enn mikill utanhúss .
Hatur á bílum og ökumönnum þeirra , andstyggð á vel hirtu umhverfi , á landsbyggðinni og mikilvægum flugsamgöngum virðist helst hafa dugað til að stofna þennan borgarstjórnarflokk allra flokka .
Hann ætti helst að sjá sóma sinn í að bjóða sig fram í einu lagi undir hatti Hofsvallagötunnar , svo aðrir fengju svigrúm til að gefa kost á sér til að gæta hagsmuna venjulegra Reykvíkinga .
Fyrir mörgum mánuðum voru embættismenn látnir taka á sig fíflaganginn við Hofsvallagötuna og taka sérstaklega fram að hvorki borgarstjórinn né borgarfulltrúarnir hefðu vitað eitt né neitt um það sem þar fór fram , jafnvel þótt þeir byggju í næsta húsi .
Það er sérlega illa gert að láta ekki borgarstjórann vita þegar álitlegur fíflagangur er í boði , því í slíkum efnum hefur hann þó aldrei brugðist .
En þótt þessi ævintýralega yfirlýsing hafi verið gefin fyrir mörgum mánuðum hefur ekkert gerst í óreiðunni á Hofsvallagötu og enginn borgarfulltrúi borgarstjórnarflokksins hefur sagt múkk eða gert neitt , frá Jóni Gnarr og upp úr .
Hvernig skyldi standa á því ? 