Fjöldi fólks hendir hlaupaskónum inn í geymslu um leið og vetur konungur mætir til byggða .
Það telur snjó , slapp og hálku vera réttmæta ástæðu fyrir hreyfingarleysi og einbeitir sér að öðru innandyra í staðinn .
Að hlaupa í erfiðu vetrarfæri getur vissulega verið krefjandi en það er hins vegar ekki boðleg afsökun fyrir því að detta úr hlaupaformi .
Með smáfyrirhyggu er auðvelt að ryðja slíkum hindrunum úr vegi .
Mjög mikilvægt er að fara varlega í hálku og því er skynsamlegt að fjárfesta í sérhönnuðum gormum til að festa við hlaupaskóna .
Slíkir gormar eru bæði öruggir og einfaldir í notkun og þeir fást víða .
Einnig er hægt að notast við gömlu góðu broddana en þeir eru aðeins þyngri og grófari .
Þá bjóða einstaka skóframleiðendur upp á sérstaka hlaupaskó með innbyggðum nöglum .
Endurskinsmerki eru einfaldlega lífsnauðsynleg við vetrarhlaup af augljósum ástæðum .
Margir notast við sérstök vesti sem þakin eru endurskinsmerkjum og óhætt er að mæla með þeim .
Hægt er að festa kaup á slíkum vestum í ýmsum íþróttavöruverslunum .
Þá er einnig hægt að kaupa ódýrari vesti á bensínstöðvum og í stórmörkuðum .
Einstaka hlauparar ganga svo langt að notast við höfuðljós til að sjá og sjást betur í myrkrinu en slíkt er ekki fyrir alla .
Lykilatriðið varðandi fatnað er að klæða sig ekki of mikið .
Um leið og líkaminn fer af stað framleiðir hann oftast nægilega orku til að halda á manni hita .
Of mikið að fötum veldur of miklum hita um leið og líkaminn byrjar að svitna .
Bómullarflíkur eru afleitur kostur við vetrarhlaup því um leið og bómullin blotnar missir hún einangrunargildi sitt .
Æskilegra er að klæðast þunnum langerma ullarbolum og / eða sérhönnuðum flíkum sem anda og hrinda frá sér vatni .
Ekki má gleyma að nota bæði húfu og vettlinga því hægt er að stjórna hitanum með því að taka af sér húfuna og vettlingana .
Sé hugað að ofangreindum þáttum er ekkert sem stendur í vegi fyrir því að fólk nýti sér vetrartímann til að koma sér í virkilega gott hlaupaform .
Það er einnig virkilega skemmtilegt að takast á við vetur konung , hlæja upp í opið geðið á honum og leggja hann að velli .
Jón Heiðar Gunnarsson 