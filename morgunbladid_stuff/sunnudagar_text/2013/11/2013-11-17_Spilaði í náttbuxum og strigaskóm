" Töskurnar mínar urðu eftir í London í tengiflugi til Frakklands og ég þurfti að spila fyrsta gigg túrsins , í frekar flottum tónleikasal , í náttbuxum og appelsínugulum strigaskóm .
Mér fannst það eiginlega bara smá töff , " segir tónlistarmaðurinn Ólafur Arnalds um ófarir sínar á tónleikaferðalagi um Evrópu eftir klúður með farangur hjá flugfélagi .
Breska blaðið The Guardian skrifaði einmitt eitt sinn um Ólaf að hann væri tónlistarmaður sem tæki klassísku tónlistina úr axlafylltu jakkafötunum og fínpússuðu skónum og setti hana í strigaskó .
" Svo þetta var kannski bara viðeigandi , " segir hann .
Ólafur er þessa stundina að leggja af stað í síðasta legg tónleikaferðalagsins For Now I am Winter en hann kemur heim í desember og hefur þá spilað á 100 tónleikum víðsvegar um heiminn .
Síðan verður haldið aftur af stað í apríl .
