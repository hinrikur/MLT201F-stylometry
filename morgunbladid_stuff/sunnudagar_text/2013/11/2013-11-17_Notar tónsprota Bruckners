Á tónleikum Kórs Langholtskirkju á sunnudag kl. 20 verða verk bandaríska tónskáldsins Eric Whitacre ( 1970 ) í brennidepli .
Verkið " Lux aurumque " aflaði Whitacre heimsfrægðar er hann stjórnaði sjálfur flutningi þess yfir netið , með 185 söngvurum í 12 löndum .
Alls hafa um fjórar milljónir áhorfenda hlýtt á það á vefsíðunni YouTube .
Annað stórvirki tónskáldsins , sem flutt verður á tónleikunum , nefnist " Water Night " en það birtist á vefnum í fyrra , flutt af 5.905 söngvurum í 101 landi .
Auk þessara tónverka hans eru " When David Heard " , frá árinu 1999 , og " Alleluia " , frá 2011 , á dagskrá kórsins .
" Þetta er drauma-kórmúsík , " segir Jón Stefánsson , stjórnandi kórsins .
" Hún er nútímaleg en hljómar afskaplega fallega .
Whitacre skrifar svo snilldarlega fyrir kór .
Sum tónskáld kunna ekki að skrifa fyrir kóra en hann notar flotta effekta sem hljóma vel og hann auðveldar söngvurunum að koma að þessu .
Útkoman er frábær .
Þegar mest lætur syngja þessir 33 söngvarar átján raddir .
Þetta þarf að vera tandurhreint sungið ; það er áskorunin .
" Önnur verk sem kórinn flytur á sunnudag eru tvær mótettur eftir Anton Bruckner , " Locus iste " ( Þessi staður er af Guði gjörður ) og " Ave Maria " ; og þá eru ótalin tvö norræn verk á dagskránni , " Ave maris stella " eftir Grieg og " Laudate " eftir Knut Nystedt .
Á tónleikunum mun Jón Stefánsson nota tónsprota sem Bruckner átti og notaði er hann var organisti í Sant Florian og hefur án efa notað er hann frumflutti verkin sem kórinn flytur á tónleikunum .
Tónsprotinn er úr íbenholti og fílabeini og lagður perlumóðurskel .
Það var vinur Jóns , Helmut Neumann í Vínarborg , sem gaf honum sprotann en faðir hans tók við organistastöðunni af Bruckner í Sant Florian og fékk sprotann frá honum .
" Bruckner samdi þessi verk þegar hann var organisti í San Florian og þar notaði hann þennan sprota .
Það er sérstök tilfinning að halda á sprotanum við stjórn verkanna , " segir Jón .
Kór Langholtskirkju er skipaður 33 ungum söngvurum sem flestir hafa verið eða eru í söngnámi .
Jón segir hópinn mjög áhugasaman .
" Þetta er krefjandi tónlist og hæfir þessu fólki vel , " segir hann .
