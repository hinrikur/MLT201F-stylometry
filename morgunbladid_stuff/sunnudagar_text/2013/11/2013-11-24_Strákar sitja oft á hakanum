Handboltakappinn og rithöfundurinn Bjarni Fritzson og Kristín Tómasdóttir rithöfundur gáfu nýlega út bókina Strákar .
Bókin er hugsuð sem leiðarvísir og uppflettirit fyrir stráka um allt mögulegt .
" Fyrir rúmu ári hafði Kristín samband við mig og sagði mér frá þessari hugmynd .
Hún spurði hvort ég væri til í samstarf með henni því hún var að leita að einhverjum til að skrifa strákabók .
Þetta kom alveg flatt upp á mig þar sem ég er ekki þekktur fyrir skrif en ákvað að kýla á þetta .
Ég sagði nú samt við hana að ef ég væri hræðilegur í þessu mætti hún bara finna einhvern annan , " segir Bjarni og hlær .
" Þetta er hagnýt strákabók með upplýsingum sem snertir stráka um mjög margt .
Þetta er líka hvatningarbók og einblíndum við á að hafa hana létta og skemmtilega en á sama tíma fræðandi og áhugaverða .
Það eru til að mynda svör við spurningum þarna sem strákar eru ekki vanir að spjalla um en skipta engu að síður miklu máli .
Bókin er ætluð til að leita að lausnum og leiðum varðandi ýmislegt sem strákum finnst óþægilegt að spyrja foreldra sína að eða sem er óþægilegt að ræða um í vinahópnum .
" Fáir sem spjalla við strákana Í bókinni koma fyrir ýmsir þjóðþekktir einstaklingar og afreksmenn sem gefa góð ráð eða innsýn í hvernig hlutirnir hafi verið þegar þeir voru unglingar sjálfir og fleira .
Má þar nefna Ólaf Stefánsson handboltastjörnu , Alfreð Finnbogason landsliðsfótboltamann , Loga Bergmann fréttamann , Jón Gnarr borgarstjóra , Pál Óskar söngvara og Guðmund Jörundsson fatahönnuð .
" Við eigum svo mikið af flottum karlkyns fyrirmyndum á fjölbreyttum sviðum sem ungir strákar geta litið upp til .
" Bjarni segir að það hafi verið þörf á bók sem þessari .
Mikið sé rætt við stelpur um alls kyns mál sem tengjast þessu mikilvæga tímabili en strákarnir hafi aðeins verið settir til hliðar .
" Það vantar algjörlega að vinna með strákum og leggja meiri áherslu á það sem þeir þurfi að læra og gera .
Mér finnst þessi þjóðfélagshópur hafa verið skilinn eftir .
Það er mikið talað um stráka og oft um hvað þeim gangi illa í skóla og hvað þeir séu nú ofvirkir og slíkt en svo eru hrikalega fáir sem tala eitthvað við þá .
Það þarf að vinna með þeim að einhverjum lausnum og leiðbeina þeim , " segir Bjarni en hugmyndin að bókinni snerti hann persónulega .
Hann hefur lengi haft áhuga á stöðu stráka bæði í samfélaginu og í skólum .
" Ég ætlaði að skrifa lokaverkefnið í sálfræði um stráka í skólum , þannig að þetta var mjög skemmtileg tilviljun þar sem ég hafði svo mikinn áhuga á þessu persónulega .
Þetta hitti því vel á , " segir Bjarni en hann er með BSc gráðu í sálfræði og lýkur meistaragráðu í félags- og vinnusálfræði í sumar .
Mæta í skóla og spjalla við krakka Bjarni og Kristín hafa tekið upp á því að mæta í skóla og spjalla við krakkana , Kristín við stelpurnar og Bjarni við strákana .
Viðbrögðin hafa verið mjög góð .
" Síðastliðna tvo mánuði höfum við verið að fara í skóla til að halda fyrirlestra og spjalla við krakkana .
Kennararnir koma og tala um það að það vanti einhvern til að tala um stráka og hefur því verið tekið vel í þetta .
Það er meira framboð á því að spjalla við stelpur en mikilvægt að opna umræðuna fyrir strákum .
" 