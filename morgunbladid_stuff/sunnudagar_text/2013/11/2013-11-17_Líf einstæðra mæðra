Baggalútsmenn halda því fram að einstæðar mæður geri ekkert annað en að kæla kampavín í drasl , spyrða sig í sparigallann , sparsla fésið og draga öskupöddufulla drullusokka með sér heim .
Það getur vel verið að þetta viðgangist í einhverjum kreðsum en þetta á ógurlega lítið við í miðbænum þar sem ég bý .
Þessar einstæðu mæður sem ég þekki eru svo uppteknar við það að sigra heiminn að þær myndu aldrei eyða dýrmætum tíma sínum í einhverja ógæfumenn ...
Ég veit ekki hvort það er bara nóvember eða hvort ég er hreinlega að verða miðaldra því sjaldan hef ég verið uppteknari af því að " kjarna mig " .
Mér til mikillar skelfingar áttaði ég mig á því að ég væri kannski að ganga fulllangt með þessa " kjörnun mína " þegar ég rakst á heilgalla úr flísi í matvöruverslun .
Fyrrnefndur flísgalli fékk mig til að gleyma því sem ég ætlaði raunverulega að kaupa enda stoppaði ég , skoðaði gallann vandlega og strauk honum .
Svo hugsaði ég með mér að þetta væri nú akkúrat eitthvað sem ég yrði að fá fyrirfram í skóinn .
Þegar ég væri búin að veltast um í engiferbaði og nudda skrokkinn upp úr Arnicu-olíu gæti ég farið beint í flísheilgallann sem myndi svo sannarlega sjá til þess að ég gæti " kjarnað mig " inn að beini .
Þið verðið að átta ykkur á því að einhleypar konur þurfa að vinna með aðeins annan staðalbúnað en giftar konur .
Það væri til dæmis mjög gott að eiga slíkan heilgalla þegar einhleypa konan sofnar yfir sjónvarpinu .
Eiginmenn bera eiginkonur sínar inn í rúm ef þær sofna fyrir framan sjónvarpið , á meðan einhleypar konur vakna upp með andfælum einar og yfirgefnar í sjónvarpssófanum .
Heilgalli úr flísi myndi sjá til þess að einhleypa konan vaknaði mjúklega .
Þar að auki væri líkamshitinn ekki við frostmark og einhleypa konan þyrfti þar af leiðandi ekki að hringja sig inn veika daginn eftir .
Flísgallinn sem ég hnaut um var með hettu sem gæti komið sér vel fyrir einhleypar konur sem þurfa stundum að skjótast út í sjoppu að kvöldlagi .
Þá gætu þær sett hettuna á sig og þannig dulbúið sig á núll einni .
Einstæðar mæður gera þó fleira en að kjarna sig því þær eru lunknar við að halda hjólum atvinnulífsins gangandi .
Ég er alveg handviss um að Lásaopnanir ehf. væru farnar í þrot ef ég væri ekki einhleyp .
Ég veit ekki hversu oft ég hef þurft að hringja í þetta ágæta fyrirtæki til að biðja þá um að hleypa mér inn á mitt eigið heimili .
Um síðustu helgi gafst ég upp , þegar ég áttaði mig á því að ég væri lyklalaus , og ákvað að klifra inn til mín ( ég bý ekki í kjallara ) .
Ég sparkaði af mér lakkskónum , lyfti kjólnum upp og hófst handa við að klifra upp og að endingu toga mig bókstaflega inn um gluggann ...
eins og 36 ára tveggja barna mæður gera ...
martamaria@mbl.is 