Hver er sjálfum sér næstur , segir þar og það er sannleiksklumpur fremur en korn í því .
Það breytir ekki hinu að engum er hollt að vera svo sjálfhverfur að hann taki ekki mið út frá neinu öðru .
Auk óhollustunnar þykir samferðamönnum slíkir miðdepilsmenn leiðinlegir til lengdar .
Dagamunur Mogga En ekkert er á móti því að hver og einn skammti sér fáeina daga , dreifða um lífshlaupið , þar sem hann heldur sér dulítið meira til en endranær .
Það fer beinlínis vel á slíku .
Samferðamenn taka flestir fagnandi og af heilum hug þátt í gleðiríkum atburði af því tagi .
Bautasteinar á lífsleiðinni og stöku stórafmæli falla sennilega undir hóflega sjálfumgleði .
Morgunblaðið leyfir sér að minnsta kosti að vona það , því aðstandendur þess eru óneitanlega dálítið upp með sér vegna aldarafmælis blaðsins .
Blaðið hefur þó kosið að nota flesta útgáfudaga afmælisársins til að beina kastljósi þess út á við , að samferðamönnunum fremur en að því sjálfu og sögu þess .
En aldarafmælisdaginn sjálfan lætur blaðið eftir sér að skipa sér sjálfu um örskotsstund í nafla tilverunnar , horfa um öxl og minnast nokkurra þeirra sem tengdust blaðinu og atburða sem gerð voru myndarleg skil á síðum þess .
Hvorki vísindi eða söguleg sanngirni voru grundvöllur efnisvals , svo í því er ekki að finna eiginlegan mælikvarða á mikilvægi efnis og því síður fólks sem komið hefur við sögu afmælisbarnsins fram til þessa .
Tækniguðinn tekur og gefur Alla sína daga hefur Morgunblaðið hrærst að verulegu leyti í núinu .
Það hefur þó alltaf veitt sjálfu sér svigrúm til að líta um öxl gerist þess þörf .
Fjölbreyttar fréttaskýringar blaðsins eru vitnisburður um viðleitni til að leita grundvallar þess sem hæst ber í augnablikinu .
Þá er horft til fortíðar , oftast nýliðinnar fortíðar , en stundum þarf að seilast lengra fram .
Eftir að blaðið og vefur þess hófu sína óvígðu en nánu sambúð , þegar tæknin hafði tekið einn af sínum kippum , hefur núið hafist til enn frekari metorða en áður var .
Fram til þess tíma höfðu nánast allar tæknibreytingar orðið til að styrkja stöðu dagblaðs í hefðbundnum skilningi orðsins .
Tölvurnar , prentkerfi og símkerfi við hlið þeirra , myndrænir möguleikar og bylting í umbrotskostum voru allt eins og óborganlegir liðsmenn útgefenda og blaðaskapenda , sem voru viljugir til að laga sig að nýjum tímum og möguleikum .
Morgunblaðsmenn voru slíkir menn .
En svo fór að tæknin virtist vera að velta fyrir sér að skilja pappírinn eftir með glæstri sögu sinni .
Það hefði getað glatt einn fyrrum öflugasta ritstjóra og helsta eiganda Morgunblaðsins , Valtý Stefánsson .
Hann hafði verið í senn einn helsti drifkraftur íslenskrar skógræktar og stórtækasti íslenski notandi pappírs úr erlendum skógum .
50 árum fyrr Þegar Morgunblaðið hafði starfað í hálfa öld var þess atburðar minnst að verðleikum á síðum þess .
Þá skrifaði Sigurður Bjarnason , einn af ritstjórum blaðsins , eins konar ágrip af sögu Morgunblaðsins .
Þar segir : " Hinn 1. apríl 1924 taka svo þeir Jón Kjartansson og Valtýr Stefánsson við ritstjórn Morgunblaðsins og Ísafoldar .
Hafa þeir lengst allra manna annazt ritstjórnina .
Jón Kjartansson til 1. júlí 1947 og Valtýr Stefánsson til dauðadags , 16. marz 1963 .
Ritstjórnartímabil þeirra varð mesta uppgangsskeið blaðsins .
Í ávarpi hinna nýju ritstjóra , sem birtist í blaðinu 1. apríl 1924 , segja þeir meðal annars , að þeir telji langa stefnuskrá fyrir ritstjórn sinni óþarfa .
Blaðið eigi að sýna stefnu sína bezt í verkinu .
Síðan komast þeir að orði á þessa leið : " Þó skal þess aðeins getið , að sú er ætlun vor , að aðaláherzlan verði lögð á það , að skýra sem greinilegast frá því , sem gerist utan lands og innan , eftir því sem rúm blaðsins leyfir .
Vér lítum svo á að það sé mest um vert að lesendur kynnist sem bezt högum og ástæðum allra stétta til þess að úlfúð sú og stéttarígur þverri , er annars getur orðið sérlega viðsjárverður hér í fámenninu .
Þess skal þó þegar getið , að þá teljum vér að bezt fari , ef í framtíðinni tekst að sigla fyrir sker hafta og banna .
Saga vor og þjóðarlund geta fært hverjum þeim , sem um það vill hugsa , heim sanninn um það , að því blómlegra er yfir andlegu og efnalegu lífi þjóðarinnar , sem einstaklingarnir hafa meiri ábyrgð og frelsi í orðum og gerðum .
" Síðar segir Sigurður Bjarnason : " Undir þessum merkjum stýrðu þeir Jón Kjartansson og Valtýr Stefánsson Morgunblaðinu .
Ritstjórn þeirra var blaðinu farsæl og þjóðinni gagnleg .
" Morgunblaðið leiddi Stefnumörkun ritstjóranna tveggja er sett fram fimm árum áður en Sjálfstæðisflokkurinn er stofnaður , en hljómar þó eins og sumt af því besta sem síðar var að finna í stefnuyfirlýsingum þess flokks .
Hann er 16 árum yngri en Morgunblaðið og hafði aldrei yfirráð yfir blaðinu , hvorki formleg eða óformleg .
En vafalaust er að samkenndin var mikil á milli flokksins og Morgunblaðsins og samstarfið ekki síður , enda lífsskoðun leiðtoga beggja einatt á mjög svipuðu róli .
Aðrir stjórnmálaflokkar eða félög á þeirra vegum áttu kraftmikil dagblöð seinna meir , sem fylgdu flokkslínum fast eftir , enda ráð fyrir því gert .
Þau blöð voru gjarnan fjármögnuð að hluta af flokkunum eða félagsmönnum þeirra beint eða af samvinnuhreyfingunni í tilfelli Framsóknarflokksins .
Morgunblaðið beitti sér af afli fyrir Sjálfstæðisflokkinn í kosningum .
Enginn vafi getur verið á , þegar slagurinn var sem óvægnastur og aðrir flokkar studdust við flokksblöð , að Sjálfstæðisflokkurinn og stuðningsmenn hans hefðu stofnað til dagblaðs ef Morgunblaðið hefði orðið algjörlega viðskila við Sjálfstæðisflokkinn .
Á slíkum tímum hefði slíkt blað getað orðið Morgunblaðinu mjög skeinuhætt .
En eftir því sem á öldina leið snerist tískan gegn flokksblöðum og flokkstengdum blöðum .
Hjörtum svipaði saman Einstakir forystumenn Sjálfstæðisflokksins voru lengi vel í hópi forystumanna í stjórn Árvakurs , sem gefið hefur út Morgunblaðið í rúm 90 ár .
En þeir sátu þar ekki í umboði flokksins og því síður voru þeir skipaðir til slíkrar setu af flokknum .
Þar á undan byggðust tengsl Sjálfstæðisflokksins og Morgunblaðsins ekki síst á traustri vináttu og sameiginlegri sýn Ólafs Thors og Valtýs Stefánssonar á þjóðmálum , en báðir voru óvenjulega lengi í forystu , hvor á sínum stað .
Þeir féllu frá um svipað leyti .
En þótt þessi tengsl hafi ekki byggst á formlegu sambandi né á neinum skrifuðum skuldbindingum var lengi litið svo á , um allt þjóðfélagið , að þar færu baráttubræður og pólitískir sálufélagar .
Sú almenna tilfinning breytti engu um það , að Morgunblaðið varð yfirburðablað í fréttamennsku og útbreiðslu .
Bréfritara er í minni , þegar hann ók með kunnugum um blómlegar sveitir landsins og hinn fróði bílstjóri upplýsti hann um hver sæti hvern bæ .
Það orðaði sá jafnan þannig : " Á þessum bæ eru framsóknarmenn .
" Og svo : " Á þessum bæ eru morgunblaðsmenn .
" Þetta var drjúg ökuferð og miklum fróðleik miðlað , en aldrei var minnst á Sjálfstæðisflokkinn .
Nýr tími , betri siðir Eftir því sem miðaði í rétta átt í landinu breyttust forsendur fyrir hinu flokkslitaða þjóðfélagi .
Kjördæmaskipan varð í áföngum miklu réttlátari en lengi hafði verið .
Fyrirtækjum fjölgaði , svigrúm þeirra jókst og sjálfstraustið í kjölfarið .
Millistétt fann til sín og framhaldsmenntun varð ekki lengur fyrir fáeina .
Viðskipta- og efnahagsfrelsi fór vaxandi og náðust stórir áfangar í þeim efnum upp úr 1960 og aftur upp úr 1991 .
Morgunblaðið hafði barist fast og einarðlega fyrir öllum þessum þáttum og gat vel við unað .
" Moggalygin " um kommúnismann og sovéthelsið hafði reynst heilagur sannleikur , þótt enn eigi eftir að biðja Moggann afsökunar á þeim stimpli .
Ekki svo að skilja að það sé nauðsynlegt .
" Moggalygin " varð eins og heiðurskrans um enni blaðsins , hafi blöð enni .
Morgunblaðið hafði staðið fast á " moggalyginni " af því að það vildi , eins og það vill enn , vera í liði með sannleikanum .
Og Morgunblaðið studdi ekki öll framantöld baráttumál og mörg önnur góð vegna þess að það væri taglhnýtingur stjórnmálaflokks .
Stuðningurinn við þau voru í samræmi við lífsskoðanir eigenda blaðsins og helstu penna þess og stjórnenda alla tíð .
Og þau voru öll í góðu samræmi við stefnuyfirlýsingu blaðsins frá 1. apríl 1924 : " Saga vor og þjóðarlund geta fært hverjum þeim , sem um það vill hugsa , heim sanninn um það , að því blómlegra er yfir andlegu og efnalegu lífi þjóðarinnar , sem einstaklingarnir hafa meiri ábyrgð og frelsi í orðum og gerðum .
" Flokksblöð eru ekki lengur til og bóndabæir eru ekki lengur eignfærðir morgunblaðsmönnum í hjali á milli manna .
Flokkar hafa ekki lengur þá einokun á lífsskoðunum sem þeir virtust hafa forðum tíð .
Sumir segja , að flokkarnir hafi ekki bjargfasta lífsskoðun lengur .
En hjörtun hafa þó ekki hætt að slá í brjóstum manna og þeim er ekki orðið sama , að minnsta kosti ekki öllum .
Þeir vilja enn vera í liði sannleikans um leið og þeir gæta sín á Stóra-Sannleikanum , sem meðal annars reyndi að kæfa " moggalygina " .
Þeim er enn annt um frelsið .
Þeim er enn annt um ábyrgð .
Og þeir telja að þetta tvennt geti ekki hvort án annars verið .
