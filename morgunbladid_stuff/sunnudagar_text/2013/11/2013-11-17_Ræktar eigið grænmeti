Í nógu er að snúast hjá Hjördísi Ástráðsdóttur , kynningarfulltrúa Sinfóníuhljómsveitar Íslands .
Þessa dagana fer vinnutíminn einkum í að undirbúa Jólatónleika Litla tónsprotans , sem hún segir vera eina hátíðlegustu tónleika sveitarinnar .
Hún reynir að spara í heimilishaldinu með góðu skipulagi .
Hvað eruð þið mörg í heimili ? Heimilið er oft og tíðum þriggja kynslóða ættarsetur þar sem synirnir tveir , Gils og Jóel , njóta þess að alast upp með báðum foreldrum og ömmu .
Hvað áttu alltaf til í ísskápnum Ísskápurinn hýsir alltaf mjólk , egg , ost og abt-mjólk .
Hvað fer fjölskyldan með í mat og hreinlætisvörur á viku ? Það er lifandi stærð sem er æ fyrirferðarmeiri í hverjum mánuði .
Hvar kaupirðu helst inn ? Stórinnkaupin eru gerð í Bónus í Garðabæ en það sem á vantar fæst í Fjarðarkaupum .
Einnig er gott að geta stólað á Hagkaup 24 tíma á sólarhring ef eitthvað gleymist .
Hvað freistar helst í matvörubúðinni ? Dökkt súkkulaði freistar mest en þó er allt sem er ferskt og fallegt á litinn alltaf girnilegt .
Mjög erfitt er að standast freistingarnar í Frækorninu , heilsuhorni Fjarðarkaupa .
Hvernig sparar þú í heimilishaldinu ? Á hefðbundinn hátt , með góðu skipulagi og vitneskju um hvað er til í ís- og frystiskápnum ásamt heimaræktun á grænmeti .
Hvað vantar helst á heimilið ? Það vantar nú sitthvað og hugurinn girnist ýmislegt en helst langar mig í heildarsafn Jónasar Hallgrímssonar í viðhafnarbúningi .
Eyðir þú í sparnað ? Já ...
eða nei , stundum en alltaf og reglulega fyrir synina .
Skothelt sparnaðarráð ? Kaupa bláa strætókortið , hagkvæmt og þægilegt .
Ég tek strætó eins oft og ég get og kem mér þannig undan darraðardansinum í umferðinni og streituvaldandi akreinatjútti ökumanna á álagstímum .
Eins ráðlegg ég að fjárfesta í menningu í áskrift , til dæmis regnbogakorti Sinfóníunnar sem hægt er að kaupa allt árið .
