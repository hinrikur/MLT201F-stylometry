Sigrún Stefánsdóttir ræðir um nýtt starf hjá Háskólanum á Akureyri , ákvörðunina um að segja upp á RÚV og rýran hlut kvenna í íslenskum fjölmiðlum .
Hún er annar höfunda bókar sem fjallar um kvenráðherra Íslands og segir frá því verki sem væntanlegt er seint á næsta ári .
Kolbrún Bergþórsdóttir kolbrun@mbl.is Sigrún Stefánsdóttir , fjölmiðlafræðingur og fyrrverandi dagskrárstjóri RÚV , hefur verið ráðin í starf forseta hug- og félagsvísindasviðs Háskólans á Akureyri .
Sigrún sem er þekkt fjölmiðlakona hefur mikla reynslu af háskólakennslu og hefur kennt fjölmiðlun við Háskóla Íslands og Háskólann á Akureyri .
Nokkur órói varð þó í kringum ráðningu hennar en hún var ein af fimm umsækjendum um stöðuna .
" Þegar fleiri en einn vilja sömu stöðu þá skapast yfirleitt einhver órói , " segir Sigrún .
" Í þessu tilfelli tók ferlið langan tíma og það skapaði ákveðna spennu .
Ég hef hins vegar verið nokkuð róleg yfir þessu öllu saman .
Ég hef lengi haft augastað á Háskólanum á Akureyri og þykir mjög vænt um þá stofnun .
Ég er mjög spennt fyrir starfinu og held að ég geti gert þar góða hluti .
Mér finnst Háskólinn á Akureyri vera á tímamótum .
Hann er búinn að sanna sig og þar er margt gott fólk en þar hefur orðið kynjaslagsíða .
Það eru margar konur í námi í HA en mun færri karlmenn .
Það er mjög neikvætt ef háskólinn hættir að vera aðlaðandi fyrir bæði kynin .
Á þessu þarf að taka og gera háskólann meira aðlaðandi fyrir karlmenn en hann er í dag án þess þó að konur hætti að líta á skólann sem áhugaverðan kost .
" Hefurðu skýringar á því af hverju konur sækja meira í skólann en karlar ? " Þarna er stór kennaradeild og hefðin á Íslandi er sú að konur sækja meira í kennslu en karlar .
Svo er þarna líka mjög vinsæl hjúkrunarbraut og fleiri námsgreinar sem hefð er fyrir að konur sæki meira í en karlar .
Það þarf að skoða námsframboð og reyna að skapa leiðir sem laða karlmenn að skólanum í meira mæli en nú er .
Annað mikilvægt verkefni er að fá fleiri nemendur í skólann , en mikil og hörð samkeppni er milli háskóla um góða nemendur .
Í þriðja lagi þarf að gera rannsóknarstarfið hjá háskólanum sýnilegra .
Það er kannski besta auglýsing sem skólinn getur fengið og um leið aðferð til að laða að fleiri vísindamenn og nemendur .
" Þú ert 66 ára gömul og ert að taka við nýju ábyrgðarstarfi .
Finnst þér aldurinn ekki vera nein hindrun ? " Margar konur hafa nefnt þetta við mig og segjast vera ánægðar fyrir hönd kvenna að hægt sé fá starf á þessum tímapunkti í lífinu .
Mér finnst afar mikilvægt að þeir sem eru á vinnumarkaði séu ekki allir á sama aldri .
Í síðasta starfi hjá RÚV sagði ég að ég hefði ekki viljað taka við því deginum fyrr en ég gerði .
Ég fékk það starf árið sem ég varð sextug .
Öll sú reynsla sem maður hefur safnað í gegnum árin nýtist í vinnu .
Það er svo mikilvægt nesti inn í ábyrgðarstörf að vera ekki fæddur í gær .
Aftur á móti er það alveg augljóst að krefjandi starf krefst fullrar starfsorku , andlegrar orku og starfsgleði og ég er svo heppin að vera heilsuhraust og full af orku sem ég hlakka til þess að nýta í þágu Háskólans á Akureyri .
" Mjög sár ákvörðun að hætta Það vakti athygli þegar þú á síðasta ári sagðir upp starfi þínu sem dagskrárstjóri á RÚV .
Finnst þér að það hafi verið rétt ákvörðun ? " Það var mjög sár ákvörðun vegna þess að á þessum tíma ætlaði ég ekki að hætta .
Þetta kom mjög óvænt og bratt og mér fannst erfitt að hætta , en mér fannst ég þurfa að standa með sjálfri mér og það hef ég alltaf reynt að gera .
Því miður varð ég að hætta .
Þetta var starf sem ég hafði lagt allt í og var á fullu þegar allt var skyndilega búið og ég gekk út með dótið mitt í tveimur plastpokum .
" Af hverju ? " Upphaflega var ég ráðin á Rás 2 sem yfirmaður svæðisstöðva með skilyrtri búsetu á Akureyri og þangað fluttum við og keyptum okkur hús .
Eftir eitt og hálft ár breyttist RÚV í ohf .
og yfirmönnum var fækkað .
Ég var kölluð suður og falið það verkefni að sjá um Rás 1 og Rás 2 og svæðisstöðvarnar fóru undir fréttastofuna þannig að mitt verksvið jókst og breyttist .
Þessu verkefni sinnti ég til 2009 en þá urðu sviptingar í sambandi við dagskrárstjóra sjónvarps .
Útvarpsstjóri Páll Magnússon kallaði mig á fund og spurði hvort ég vildi taka við dagskrárstjórn sjónvarpsins .
Mér fannst það mjög spennandi og sagði strax já .
Þá spurði hann hvort ég gæti ekki einnig verið dagskrárstjóri útvarps , alla vega til að byrja með .
Þetta var gríðarstórt verkefni og kannski óðs manns æði að segja já við því .
En ég gerði það .
Síðar , í tengslum við erfiðar ákvarðanir varðandi niðurskurð , kallaði Páll mig á fund og sagði að hann ætlaði að skipta störfunum niður á ný og ég yrði þá aftur dagskrárstjóri á Rás eitt og Rás tvö en ekki lengur dagskrárstjóri sjónvarps .
Mér fannst þetta hastarleg ákvörðun .
Ég vildi halda áfram sem dagskrárstjóri sjónvarps og að einhver annar tæki við dagskrárstjórn Rásar eitt og tvö .
Ég sagði honum að ef hann ætlaði að halda þessu til streitu þá væri líklegt að ég myndi hætta .
Ég sendi Páli síðan bréf með nokkrum valkostum .
Einn valkosturinn var sá að ég héldi áfram með sjónvarpið og að nýr dagskrárstjóri yrði ráðinn í útvarp , eða ég myndi fá ásættanlegan starfslokasamning og hætta .
Hann spurði hvort ekki væri hægt að fá mig til að skipta um skoðun en ég vildi standa með sannfæringu minni .
Svo ég hætti .
Það var mjög erfitt , en mér fannst ég ekki eiga annarra kosta völ .
Mér þykir vænt um RÚV og á þar fjölmarga vini sem ég er í góðu sambandi við og vona að í nýju starfi eigi ég eftir að verða áfram í góðu sambandi við allt það góða fólk sem vinnur hjá RÚV .
" Þú ert fjölmiðlafræðingur .
Hvernig finnst þér fjölmiðlar almennt standa sig ? " Ef ég ætti að dæma frammistöðu þeirra út frá þeim skrifum sem hafa tengst mér og uppsögn minni á RÚV í fyrra og ráðningarferlinu sem snýr að Háskólanum á Akureyri þá hlýt ég að vera mjög svartsýn .
Í svo að segja hverri einustu frétt sem var skrifuð um þessi mál hafa verið einhverjar staðreyndavillur .
Ég held að það hafi ekki verið ein einasta frétt sem var rétt .
Ég vona að þetta sé tilviljun .
Akillesarhællinn í fjölmiðlastétt er tímaleysi og álag og það að fólk fær ekki að fara ofan í saumana á einu né neinu .
Þetta ásamt lágum launum gerir að verkum að fólk endist ekki í starfinu og leitar annað .
Ég held að fjölmiðlafólk sé að reyna að gera það sem það getur við hrikalegar aðstæður .
" Bók um kvenráðherra Ég veit að þú ert að vinna að bók um kvenráðherra Íslands .
Segðu mér aðeins frá þeirri bók .
" Edda Jónsdóttir , sem ég vann um tíma með á RÚV , hringdi í mig í vetur og spurði hvort ég vildi ekki koma að því verkefni að skrifa sögu kvenráðherra Íslands .
Nú er verkið komið vel á veg .
Þetta er afar merkileg saga ólíkra en sterkra kvenna .
Einn kvenráðherra er látinn , Auður Auðuns , og við gerum ráð fyrir að byggja kaflann um hana á frásögnum fólks sem þekkti hana .
Hinir kaflarnir byggjast á viðtölum við kvenráðherrana .
Ég þekki þessar konur mismikið en hver og ein þeirra hefur komið mér skemmtilega á óvart .
Við Edda höfum skipt verkinu á milli okkar og þar sem hún er mun yngri en ég fjallar hún um yngri konurnar en ég fjalla um þær eldri .
Það er gaman að setjast niður með þessum konum sem eru mjög opinskáar og hreinskilnar , bæði þegar kemur að þeirra persónulegu sögu og einnig því hvernig það var að berjast fyrir tilverurétti sínum í ríkisstjórn sem samanstóð aðallega af karlmönnum .
Það er líka áhugavert hversu margar þessara kvenna voru ráðherrar í stuttan tíma og það er áhugavert hversu erfitt það var fyrir þær að missa embættið eftir stutta ráðherrasetu .
Þetta er heillandi verkefni og við Edda leitumst við að vanda okkur eins og við getum .
Ég geri ráð fyrir að bókin komi út um jólin 2014 .
" Vond skilaboð til ungra kvenna Hefurðu áhuga á kvennasögu ? " Ég hef alltaf haft mikinn áhuga á konum og alltaf barist fyrir því að fá að vera kona .
Mér hefur fundist of margar konur í fjölmiðlastétt detta í það að verða eins og karlarnir .
Ég hef haft það að leiðarljósi að leyfa mínum mjúku gildum að njóta sín .
Ég klæði mig eins og kona , hugsa eins og kona og haga mér eins og kona , enda er ég stolt af mínu kyni .
Ég heyri á kvenráðherrunum að þeim hefur fundist eins og þær væru hjáróma í pólitískri umræðu sem er á karlaforsendum .
Þetta gerist ósjálfrátt ef konur eru í miklum minnihluta á vinnustað .
Þetta gildir líka á fjölmiðlum .
Í byrjun fjölmiðlaferils míns var mér sagt við hverja ég ætti að tala og ég átti að tala við karla .
Það var ekki fyrr en ég fór aftur í nám sem ég áttaði mig á hvað það er mikilvægt að einstaklingurinn fái að vera hann sjálfur en falli ekki í fyrirfram ákveðið mót .
Árið 1987 gerði ég rannsókn á hlut kvenna í íslenskum sjónvarpsfréttum og hann var vægast sagt mjög lítill .
Á meðan konur eru ekki jafn sterkar og karlar inni á fjölmiðlum þá fara ungar konur oft að leika karla og þora ekki að taka á málum sem þeim þykja áhugaverð .
Ný talning Creditinfo á fólki í fréttum og þáttum fyrir konur í atvinnulífinu staðfestir að betur má ef duga skal .
Enn eru karlarnir um 70 prósent viðmælenda .
Við erum að senda út vond skilaboð til ungra kvenna með þessu og verðum að leiðrétta þessa slagsíðu og gera konur jafn sýnlegar og karlmenn í fjölmiðlum .
Fyrir skömmu heimsótti ég hinn þekkta Columbia-háskóla í New York .
Í Columbia-háskólanum eru fleiri konur en karlar í fjölmiðlanámi .
Prófessor sem ég hitti þar sagði þegar þetta barst í tal : Konur eru betri námsmenn en karlar , betur skrifandi og hafa meiri áhuga á hinum mannlega þætti og það eru þessir þættir sem draga þær í blaðamennsku .
Ef áhuginn á hinum mannlega þætti fær að lifa og ekki er reynt að skella konunum inn í karlamót þá verða fjölmiðlarnir betri sem meðal annars mun leiða til aukins sýnileika á konum og fréttamálum sem þeim tengjast .
" 