Það er hægt að hugsa sér margt verra en að hrærast í heimi hágæðasúkkulaðis .
Þetta vita Kjartan Gíslason og Karl Viggó Vigfússon mæta vel .
Þeir eru hluti hópsins að baki nýja , íslenska , súkkulaðinu OmNom .
Ef frá er talin ræktun kakóbaunarinnar , er súkkulaðið að öllu leyti unnið og framleitt hér á landi – hið fyrsta sinnar tegundar .
Gunnhildur Ásta Guðmundsdóttir gunnhildur@mbl.is Ég var búinn að ganga með hugmyndina í maganum í svolítinn tíma – hvort væri í rauninni hægt að búa til súkkulaði frá grunni hérna heima .
Hugmyndin virtist nefnilega ekki svo fráleit , " segir Kjartan , sem er matreiðslumaður í grunninn .
Í félagi við æskuvin sinn , Óskar Þórðarson , var smám saman gengið í að viða að sér tækjum og gera tilraunir með hinar ýmsu kakóbaunir sem þeir fluttu inn .
Hönnuðurinn André Úlfur Visage og bakarinn og konditormeistarinn Karl Viggó , slógust fljótlega í hópinn og allt var sett á fullt við að gera súkkulaðidrauminn að veruleika .
Upprunanum leyft að skína í gegn Að sögn Kjartans og Viggós var víða leitað fanga við undirbúning framleiðslunnar .
Teymið var sammála um að hvergi skyldi slegið af , hvort heldur sem um ræddi kaup á kakóbaunum , bragð , ristun eða samsetningu súkkulaðisins – að ógleymdum umbúðunum sem André hannaði .
Eftir eins og hálfs árs þróunarvinnu litu fimm tegundir loks dagsins ljós á dögunum , þ.e. hvítt súkkulaði , tvær tegundir af mjólkursúkkulaði og tvær tegundir af dökku súkkulaði .
Allar hafa tegundirnar sín sérkenni en leitast er við að leyfa uppruna baunanna í þeim að njóta sín .
" Það er mikill bragðmunur á milli kakóbauna eftir því hvaðan úr heiminum þær koma .
Við einbeitum okkur að því að nota baunir frá Papúa Nýju-Gíneu og Madagaskar svona í fyrstu , ekki síst í dökka súkkulaðið , en í þeim finnur maður tvenns konar mjög afgerandi bragð sem gaman er að prófa , " segir Kjartan .
Bætir hann við að gaman sé að bera tegundirnar tvær saman enda ólíkar .
Kenna má keim eins og t.d. reykjar- og eikarbragðs , mismunandi sýrustigs og fleira , ekki ólíkt því sem gerist í vínsmökkun að hans sögn .
Spurðir að því hvað beri að hafa í huga við slíka smökkun stendur ekki á svari .
" Þegar maður smakkar svona afgerandi bragðtegundir er ágætt að halda sig við heita , a.m.k. ekki kalda , drykki með .
Kaldir drykkir kæla munninn , sem gerir að verkum að fitan festist frekar við góminn ( sér í lagi ef hún er ekki hreint kakósmjör ) .
Vatnsglas inn á milli til að væta kverkarnar er fínt , líka kaffi , rauðvín , bjór eða jafnvel viskí , " segir Viggó .
70% og 70% ekki endilega það sama Margir horfa einkum á prósentutölu kakóbaunainnihaldsins ( þ.e. kakósmjörs og nibba ) á móti hlutfalli sykurs , við val sitt á súkkulaði .
" Til dæmis er 70% súkkulaði frá einum framleiðanda og 70% súkkulaði frá öðrum langt í frá það sama .
Hlutfallið á milli kakósmjörs og kakónibba er t.d. mismunandi , auk þess sem uppruni baunanna spilar einnig inn í og gefur karakter , " segir Viggó .
Víða er líka ýmsum bragðbætandi efnum , s.s. vanillu , blandað að staðaldri í súkkulaðið til bragðbætingar .
Kjartan og Viggó notast hins vegar eingöngu við hrásykur .
" Til dæmis í súkkulaðið með karamellukeim , ristum við hrásykurinn á pönnu , látum kólna og notum síðan til að sæta súkkulaðið .
Í hvíta súkkulaðinu , þar sem eru engar nibbur , fær bragðið úr fersku kakósmjörinu að njóta sín , " segir Kjartan .
Einföld en samt flókin fræði Félagarnir stíga varlega til jarðar hvað varðar heimsyfirráð OmNom .
Til að byrja með er súkkulaðið selt á kaffihúsinu Reykjavík Roasters á Kárastíg og hjá Kjötkompaníinu í Hafnarfirði .
Hefur súkkulaðinu verið vel tekið hjá þessum aðilum og fleiri sýnt því áhuga .
Þá opnar verslun á vefnum fyrir jól .
" Við ætluðum alltaf að vanda okkur við þetta og liggur ekkert á .
Aðalmálið er að halda gæðunum og vanda til verka , " segir Kjartan .
" Það er líka hugsunin hjá okkur , að búa til súkkulaði eins og við myndum vilja – þar sem er hægt að njóta allra þessara bragða , " segir Viggó að endingu .
Súkkulaðirif með súkkulaði-BBQ-sósu 1½ kg svínarif Þurrkryddsblanda : 30 g púðursykur 10 g chiliduft 15 g gott kakóduft 15 g salt 4 g hvítlauksduft 4 g laukduft 3 g kanill 3 g svartur pipar , nýmalaður Omnom-súkkulaði- BBQ Sósa : 2 msk ólífuolía 1 laukur , saxaður 1 rauður chili , fínt saxaður og fræin fjarlægð 2 dl vatn 1 dl tómatsósa 2 msk púðursykur 60 g 70% Papua New Guinea frá Omnom , saxað safi úr tveimur lime ½ tsk salt 4 msk kakónibbur 5 msk ristaðar möndlur , saxaðar Aðferð : Nuddið þurrkryddsblöndunni á rifin og setjið í kæli í 2-3 klst. Hitið pönnu við miðlungshita og bætið olíunni út á , svitið lauk og chili þar til laukurinn verður glær .
Bætið þá við vatni , tómatsósu og púðursykri og látið sjóða þar til fer að þykkna ( á við tómatsósu ) .
Setjið í matvinnsluvél og maukið fínt , bætið við súkkulaðinu og bragðbætið með limesafa og salti .
Dustið af og setjið í ofnskúffu og inn í ofn við 150° í u.þ.b. 2½ klst eða þar til kjötið er farið að losna af beinunum .
Setjið rifin á grillið og penslið með Omnom-súkkulaði-BBQ-sósu .
Blandið saman kakónibbum og möndlum og veltið rifjunum upp úr því .
Berið fram .
Omnom-súkkulaðismákökur 310 g ósaltað smjör 240 g moscavadosykur eða púðursykur 120 g sykur 280 g hveiti 180 g saxað 70% Papua New Guinea Omnom-súkkulaði 60 g kakóduft 1 tsk lyftiduft 1 tsk sjávarsalt 1 vanillustöng Aðferð : Smjör ( við stofuhita ) og sykur hrært saman .
Kornum úr vanillustöng er næst bætt við og hrært smávegis .
Hveiti , kakó og lyftiduft er sigtað og bætt við smjörblönduna og hrært aðeins áfram .
Súkkulaði og salti bætt við og öllu blandað saman .
Rúllið deiginu næst í pylsur og látið standa í kæli í þrjá tíma .
Skerið síðan í 1 cm sneiðar og setjið á bökunarplötur .
Bakið á 150-170°C í 7-11 mín .
Þeytt 36% Dirty Blonde- súkkulaðikrem 500 g rjómi 160 g Dirty Blonde 36% frá Omnom 4 g matarlím Aðferð : Leggið matarlím í kalt vatn , hitið rjóma að suðu .
Setjið síðan matarlímið út í rjómann og hellið yfir súkkulaðið .
Blandið vel saman með töfrasprota .
Kælið síðan vel ( í fimm tíma ) .
Þeytið síðan og sprautið á smákökurnar .
