Nýjasta skáldsaga Guðmundar Andra Thorssonar nefnist Sæmd og þar er Benedikt Gröndal meðal persóna , en bókin er byggð á raunverulegum atburðum , sem höfundurinn segir vera lítið íslenskt Dreyfus-mál .
Guðmundur Andri segist í bók sinni vera að hylla þekkinguna og fegurðina .
Í viðtali ræðir hann um nýju bókina og hinn einstaka Benedikt Gröndal .
Nítjándu öldina og rómantík ber vitaskuld á góma og sömuleiðis rithöfundarstarfið .
Kolbrún Bergþórsdóttir kolbrun@mbl.is Skáldið Benedikt Gröndal er ein aðalpersónan í nýrri skáldsögu , Sæmd , eftir Guðmund Andra Thorsson .
Sagan byggist á raunverulegum atburðum ; skólapiltur í Lærða skólanum er sakaður um þjófnað og umsjónarmaður pilta , Björn M. Ólsen , vill taka hart á málinu .
Benedikt Gröndal , sem er kennari í skólanum , hefur aðrar hugmyndir .
Ólík sjónarmið takast á .
Guðmundur Andri er fyrst spurður hvað sé svo heillandi við Benedikt Gröndal að honum hafi fundist ástæða til að gera hann að persónu í skáldsögu ? " Það er nú erfitt að svara því af hverju maður er allt í einu farinn að skrifa svona skáldsögu um einhvern fullkomlega óvandabundinn mann , " segir Guðmundur Andri .
" Ég ætlaði alltaf að skrifa ritgerð um Gröndal þegar ég var í Háskólanum og hélt ég yrði bókmenntafræðingur – um ljóðlistina hans sem mig sundlaði alltaf af , en það lenti í útideyfu hjá mér eins og svo margt .
Og svo var ég allt í einu farinn að skrifa þennan fyrsta kafla um hann .
Það er náttúrlega bíræfið að æða inn í annað eins heilabú og ég bið fólk að virða það við mig að hafa ekki einu sinni brot af hans geníalíteti .
En það dregur mig einmitt að honum , hann er svo ógurlega geníal en um leið fer hans geníalítet að einhverju leyti til spillis hér í fásinninu .
Þetta er maður sem á að rölta um í sólskini í evrópsku skóglendi og hugsa og yrkja en í staðinn hrekst hann hér um á harðbalanum .
Hann er á skjön við allt og alla , " segir Guðmundur Andri .
" Mjög margir þekkja Dægradvöl , þessa dásamlegu bók , sem mikið er lesin , en hér dreg ég fram ljóðskáldið og náttúrufræðinginn , fulltrúa húmanískra gilda og þekkingar .
Á okkar tímum finnst mér ástæða til að minna á þau gildi .
" Af hverju finnst þér sérstök ástæða til að minna á þau á okkar tímum ? " Blasir það ekki við ? Það er sótt að húmanískum gildum .
Það viðhorf að það sé eftirsóknarvert í sjálfu sér að leita þekkingar á ekki upp á pallborðið meðal valdafólks sem skilur ekki að menntun og menningarstarfsemi er okkur nauðsynlegt andlegt súrefni , ef við eigum ekki hreinlega að kafna hér .
Gröndal er í mínum huga andstæða þessarar andfjandsamlegu efnishyggju .
Hann er ópraktískur maður og leitandi sveimhugi .
Hann þráir fegurð eins og raunar Björn M. Ólsen á sinn hátt líka .
Báðir leita þekkingar og þrá fegurð , þeir spegla hvor annan á ótal öðrum sviðum , um leið og þeir eru andstæður líka .
Í þessari bók fór ég inn í ljóðheim Gröndals og gleymdi mér þar í nokkrar blaðsíður , sveif bara um í hans orðaheimi áður en ég rankaði við mér og hélt áfram með söguna .
Það var undursamlegt .
" Ertu sammála því áliti að Gröndal sé einn af mestu stílistum íslenskrar bókmenntasögu ? " Já já .
Hann var engum líkur og ótal margt í nútímalegum stíl er komið frá honum .
Þórbergur Þórðarson er til dæmis óhugsandi án Gröndals , þótt hann gæti nú ekki játað það sjálfur , og til Gröndals má rekja vissa tegund af grótesku og skopstælingum sem við höfum enn næmi af .
Hann skipar líka setningum svo fallega í sínum prósa .
Sem prósahöfundur er hann klár , skýr og brilljant en fólk sem reynir að lesa ljóð hans villist fljótlega í svona fimbul-jörmun-hugmyndarökkri sem virkar mjög úrelt .
" Lítið íslenskt Dreyfusmál Hvar heyrðirðu söguna um skólapiltinn sem var sakaður um þjófnað og hvers vegna ákvaðstu að skrifa skáldsögu um það mál ? " Ég held ég hafi lesið þessa sögu á tveimur stöðum , í Dægradvöl þar sem Gröndal segir frá veru sinni sem kennari við Lærða skólann í Reykjavík og nánari lýsingu á þessum atvikum las ég í einni af þessum stóru brúnu bókum um 19. öldina eftir Þorstein Thorarensen sem kom út um 1970 , frábærar bækur – Móralskir meistarar hét þessi .
Svo hef ég lesið Dægradvöl margoft síðan og alltaf staldrað við þetta mál .
Það hefur alltaf slegið mig .
Fyrir mér er þetta lítið íslenskt Dreyfus-mál .
Skáld sem sýnir borgaralegt hugrekki , verður að gera það , getur ekki annað því að skáldið verður að taka afstöðu með hinu veikburða lífi .
" Mér finnst vera rómantískur tónn í þessari sögu .
Myndirðu samþykkja að þú væri rómantíker ? " Ég veit það ekki .
Ertu að meina þannig að ég sitji snöktandi yfir Downton Abbey á sunnudagskvöldum ? Nei , kannski ekki beinlínis .
En maður náttúrlega smitast af Gröndal býst ég við og þessum fegurðarheimi sem hann lifir í þrátt fyrir allt .
Þetta voru hins vegar ljótir tímar og ég held ég dragi ekki fjöður yfir það .
Það geisaði til að mynda drepsótt á Íslandi þessi misseri , mislingar , sem yfirvöld voru ráðalaus gegn .
En ætli ég sé ekki svolítill rómantíker .
Ég kann vel við mig á 19. öldinni .
" H va ð heillar þig við 19. öldina ? " Eitthvert umbúðaleysi , vissan um sanna reynslu , sú trú að tilfinningar hefðu skýlausa merkingu og að orðin væru fær um að tjá hana , hugboð um framtíðina sem einhvers konar ómæli þrotlausra möguleika .
Algjör fjarvera atómbombunnar þó að Hitler og Stalín lægju þarna vissulega einhvers staðar í kviði aldarinnar .
Og kaldhæðni var bara fallega mótuð þverstæða hjá Oscari Wilde .
" Í þessari bók eins og reyndar öðrum bókum eftir þig sést hversu mikinn áhuga þú hefur sem rithöfundur á mannlegum samskiptum sem stundum bregðast eða þá að þeim lýkur með því að einhver deyr .
Þú skrifar oft um einhvers konar missi .
Af hverju ? " Ég veit það ekki .
Mér finnst að skáldsögur eigi að fjalla um mannleg tengsl í alls konar myndum .
Ég hylli mannleg tengsl og samskipti og harma það þegar mennirnir ná ekki að tengjast hver öðrum eins og þeir þrá að gera .
" Tvær bækur á sínum stað Það er ekki hægt að taka viðtal við þig án þess að spyrja um hinn angurværa og músíkalska stíl sem þú skrifar .
Er þessi stíll þér eðlislægur eða þurftirðu að leita að honum ? " Ég hef ekki búið mér til stíl meðvitað , heldur er þetta minn náttúrulegi máti að skrifa .
Svona skrifa ég , svona er ég .
Eitthvað syngur inni í manni og orðin skipa sér niður í setningar , setningar skipa sér niður í málsgreinar og málsgreinar í kafla í ákveðinni hrynjandi .
Þannig held ég að þetta hafi verið frá fyrstu tíð .
Ég veit að ég hljóma eins og mjög lélegir lagahöfundar gera stundum en setningarnar bara koma til mín einhvers staðar frá , áreynslulaust .
" Þú tileinkar Margréti Indriðadóttur , móður þinni , bókina .
Er sérstök ástæða fyrir því ? " Mig langaði bara til þess að heiðra móður mína .
Hún hefur alla tíð verið minn helsti bakhjarl í lífinu .
Ég á henni allt að þakka , og þar á meðal hvernig ég skrifa .
Ég held að minn stíll liggi nær því hvernig hún hefði skrifað , ef hún hefði gefið sig meira að slíku , heldur en hvernig faðir minn skrifaði .
" Var tímabil í þínum rithöfundarferli þegar það var erfitt að vera að skrifa og vera sonur Thors Vilhjálmssonar ? " Það að vera sonur Thors háði mér aldrei í þessu heldur gaf mér sjálfsagt ákveðið forskot vegna þess að sjálfkrafa skapaðist forvitni um það sem ég var að gera , út af honum .
Ég var svo ólíkur honum að þetta varð aldrei neitt vandamál – hann var í raun og veru mikill rómantíker .
En nú heyri ég frá einhverjum að þeim finnist sumt í þessari nýju bók líkjast honum .
Það held ég að sé nú eitthvað orðum aukið en þetta hefur aldrei vafist fyrir mér .
" Í gegnum árin hefurðu reglulega skrifað þjóðfélagspistla í blöð , núna skrifarðu fyrir Fréttablaðið .
Hefurðu mjög mótaðar þjóðfélagslegar skoðanir ? " Já , svona í grundvallaratriðum hef ég það .
Ég er sósíaldemókrati og hef verið það síðan um tvítugt .
Ég er hins vegar ekkert í flokkapólitíkinni .
Það hefur einhvern veginn æxlast svona með pistlaskrifin – held ég hafi byrjað á Þjóðviljanum einhvern tímann á 17. öld .
Þetta er sérstök bókmenntagrein og gaman að stunda hana , heldur manni í æfingu við að fanga hugsanir og kenndir í setningar og ég skil ekki af hverju atvinnuhöfundar gera ekki miklu meira af því að skrifa svona dálka .
" E rtu kominn með hugmynd að næstu bók ? " Maður fær bækur í hausinn í heilu lagi .
Kúnstin er svo að ná þeim út nokkurn veginn óbrjáluðum , áður en þær eyðast , en fyrningartími skáldverka í hausnum er frá einum degi til svona tíu ára .
Ég hef örugglega misst svona tuttugu bækur óskrifaðar út úr hausnum af því að ég er svo latur og dáðlaus .
En nú eru sem sagt að minnsta kosti tvær bækur hvor á sínum stað í hausnum .
Ég verð að koma þeim út úr mér áður en þær fyrnast og fúna .
Önnur er nokkurs konar framhald af Valeyrarvalsinum en hina langar mig að skrifa upp úr þessum gömlu þjóðsögum hjá Sigfúsi þegar draugar voru að fljúgast á og drepa hver annan .
Ég þurfti hins vegar að drífa í að skrifa þessa bók núna vegna þess að hún var alveg að verða komin fram yfir síðasta skriftardag og hefði eyðst ef ég hefði ekki brugðist við .
Það hefði mér fundist synd .
Ég held að nú sé ágætur tími fyrir bók sem hyllir þekkinguna og fegurðina .
" 