Tímabil Joe Hart hefur ekki verið neinn dans á rósum og hafa hver mistökin rekið önnur hjá þessum 26 ára markverði Manchester City .
Hart er hálfgert fórnarlamb sinnar eigin velgengni því hann var frábær þegar City vann ensku deildina 2011-2012 og nefndi hann í sömu andrá og Buffon , Cassillas og Nauer .
Eftir það hefur ferill Hart legið niður á við .
Markvörður Manchester City , Joe Hart , hefur verið mikið á milli tannanna á fólki eftir að hafa fært Chelsea sigurinn um síðustu helgi á silfurfati .
Þá fór hann í glórulaust úthlaup og Fernando Torres skoraði í autt markið .
Úthlaup Hart var greinilega hljóðlaust því Matija Nastasic hélt augljóslega að sinn maður væri á línunni .
Þetta er þó ekki fyrstu og einu mistök Hart það sem af er tímabilinu .
Enginn alvörumarkvörður er að keppa við Hart um markvarðarstöðuna hjá Manchester City sem flestum finnst ákaflega einkennilegt .
Rúmeninn Costel Pantilimon er þeirra maður númer tvö í rammanum og þar fer gríðarlega stór og mikill maður .
Hálfgerð körfuboltahæð á þeim ágæta manni en það sem menn hafa séð af Pantilimon segja að þar sé bara ágætis varaskeifa – ekkert meir .
Ef City ætlar sér einhverja hluti í vetur er risinn frá Rúmeníu ekki svarið .
Pantilimon var í marki City í vikunni en það var viðbúið .
Um helgina , gegn Norwich , kemur í ljós hvort Hart heldur stöðu sinni eða ekki .
Þá er spurning hvort Hart verði í marki Englands gegn Chile í næsta mánuði eða Fraser Forster , markvörður Glasgow Celtic .
Fjórum dögum eftir þann leik mætir England Þjóðverjum og þar verður engin tilraunastarfsemi – bara sterkasta liðið og ekkert kjaftæði .
Verður Hart þá í markinu ? Var efnilegur í krikket Joe Hart er búinn að spila hartnær 200 leiki með City-liðinu og hefur yfirleitt fengið mjög mjúka meðferð ensku blaðanna þrátt fyrir að gera ein og ein mistök í leik .
Það eru jú ekki allir fullkomnir .
Hart hefur fengið að gera sín mistök og komið sterkari til baka .
Á tímabili varði hann alveg eins og berserkur og loksins , loksins sögðu enskir ; við höfum eignast góðan markvörð .
Hart er fæddur í Shrewsbury og þótti efnilegur krikketspilari en valdi fótboltann frekar .
15 ára var hann kominn á bekkinn hjá félaginu en daginn eftir að hann varð 17 ára var hann kominn í liðið .
Tímabilið 2005-2006 var hann markvörður númer eitt hjá Shrewsbury , spilaði 46 leiki og fékk á sig 55 mörk en fékk , þrátt fyrir að hafa fengið meira en mark á sig í leik , mikið lof fyrir frammistöðuna og ljóst að Úrvalsdeildin enska væri handan við hornið .
Í maí 2006 samdi hann við City og keppti við Nicky Weaver og Andreas Isaksson um markvarðarstöðuna .
Eins og búist var við var Hart sendur í lán til að öðlast reynslu en undir lok tímabilsins 2007-2008 ákvað Svíinn Sven Göran Eriksson að Hart yrði sinn maður .
Gerði hann að markverði númer eitt hjá félaginu og Hart gerði nýjan fimm ára samning .
Skömmu síðar spilaði hann fyrsta landsleik sinn .
2008-2009 tók Hart sér treyju númer eitt .
Given sló út Hart – Hart sló út Given Allt var í blóma en tímabilið hófst ekki alveg eins og menn bjuggust við og Shay Given var keyptur til félagsins í janúarglugganum 2009 til að veita unga piltinum frá Shrewsbury aðhald .
Given var enginn aukvisi og sló Hart út úr rammanum .
Þrátt fyrir að verja oft vel var hann ekki að verja frábærlega .
2009-2010 spilaði hann sem lánsmaður í marki Birmingham og var valinn leikmaður tímabilsins af stuðningsmönnum og tilnefndur sem besti ungi leikmaðurinn í deildinni ásamt þeim Wayne Rooney , Cesc Fábregas og James Milner .
Milner fékk verðlaunin en það var ljóst að City myndi kalla þennan pilt aftur til sín .
Hart var látinn byrja og Given settur á bekkinn tímabilið 2010-2011 .
Þetta tímabil var Hart frábær og varði og varði og varði og varði .
Liðið vann FA bikarinn og Hart fékk verðlaun fyrir að halda marki sínu oftast hreinu .
Given ákvað að fara til Aston villa og Hart var búinn að eigna sér stöðuna .
Velgengin hélt áfram og tímabilið 2011-2012 vann City deildina með lokaspyrnu tímabilsins .
Mistök enskra markvarða Frá því David Seaman lagði hanskana á hilluna margfrægu hafa margir markmenn verið prófaðir í marki Englands .
David James , Robert Green og Paul Robinson meðal annars .
Saga enska landsliðsins hefur verið lengi að þeir eigi ekki nógu góða markmenn .
Ensku blöðin hafa verið mjög grimm við enska markmenn í gegnum tíðina .
Öll þessi grimmd byrjaði strax 1970 á HM þegar Gordon Banks fékk matareitrun kvöldið fyrir leik gegn Þýskalandi .
Inn kom Peter Bonetti frá Chelsea og átti hann sök á öllum mörkum Þjóðverja .
Enn þann dag í dag trúir fólk á samsæriskenningar um að Þjóðverjar hafi eitrað fyrir Banks .
Bonetti fékk það óþvegið frá bresku pressunni .
Peter Shilton fékk á baukinn hjá pressunni 1973 eftir að hafa gert klaufamistök gegn Póllandi í undankeppni HM .
Fyrir vikið komst England ekki á HM .
David Seamann fékk á sig klaufalegt mark gegn Brössum 2002 þegar Ronaldinho skoraði úr aukaspyrnu langt utan að velli og fékk bágt fyrir .
Svo var það Paul Robinson þegar hann hitti ekki boltann þegar Gary Neville sendi til baka á hann gegn Króatíu fyrir EM 2006 .
Í heimaleiknum gegn Króatíu fékk Scott Carson á sig klaufamark og hver getur gleymt mistökum Roberts Green gegn Bandaríkjunum á HM 2010 þegar boltinn lak undir hann á óskiljanlegan hátt .
Þar fór breska pressan hamförum í fyrirsögnum .
Já , markmenn Englands hafa alltaf fengið á baukinn frá bresku pressunni og kannski eru varamarkmenn City bara fegnir að vera á bekknum .
Tveir menn hafa verið nefndir sem arftakar Hart í marki Englands , Fraser Forster hjá Glasgow Celtic og John Ruddy , markvörður Norwich .
Forster hefur fengið mikið lof fyrir sína frammistöðu í marki Celtic í Meistaradeildinni og fræg er frammistaðan hans gegn Barcelona þegar Celtic vann frækin 1:0 sigur .
Þegar liðin mættust aftur í ár var Forster frábær enn á ný þrátt fyrir tap Celtic .
Hann hefur fjórum sinnum verið valinn í landsliðið en ekki enn spilað eina sekúndu .
John Ruddy spilar með Norwich og spilar ekki í Evrópukeppni .
Aðrir markverðir sem koma til greina eru Scott Carson , Ben Foster , já eða Jack Butland .
Vildi vinna með Watson ekki Mancidor Manuel Pellegrini vildi ekki gagnrýna Hart eftir leikinn gegn Chelsea en hann vildi heldur ekki styðja hann .
Eric Steele sem þjálfaði Hart lengi hjá City sagði í vikunni að það sem Hart þyrfti væri fyrst og fremst stuðningur frá bæði félagi sínu og landsliðinu – þá myndi hitt koma .
Sjálfstraustið væri stór hluti af leiknum og nú væri sjálfstraust Hart í lágmarki .
Hart kannski vonar að það verði hlustað á hann því hann mælti með markvarðarþjálfara Englands , Dave Watson , í staðinn fyrir Xabier Mancidor sem hefur unnið með Pellegrini í mörg ár .
Eitt er víst að City mun fara á markvarðarmarkaðinn í janúar og láta Hart fá meiri samkeppni .
Nóg er til af peningunum .
Hart í bak – mistök Joe Hart Man .
City 1 – 1 Blackburn – 11. september 2010 Rauk af línunni , fékk boltann yfir sig og Nikola Kalinic skoraði .
England 2 – 2 Sviss – 9. júní 2011 Tranquillo Barnetta skoraði á nærstöng úr aukaspyrnu .
Ódýrt mark .
Sunderland 1 – 0 Man .
City – 26. des. 2012 Aftur mark á sig á nærstönginni frá Adam Johnson .
Southampton 3 – 1 Man .
City – 9. feb. 2013 Fékk skot á sig sem hann missti einhvern veginn í gegnum klofið á sér og Steven Davis skoraði í autt markið .
England 3 – 2 Skotland – 14. ágúst 2013 James Morrison skoraði mark sem skrifast á Hart .
Cardiff 3 – 2 Man .
City – 25. ágúst 2013 Færði Cardiff sinn fyrsta sigur í ensku úrvalsdeildinni .
Aston Villa 3 – 2 Man .
City – 28. sept. 2013 Andreas Weimann skoraði heldur auðvelt mark .
Man .
City 1 – 3 Bayern Munich – 2. okt. 2013 Tvö af mörkum FC Bayern skrifast á reikning Hart .
Boltinn Benedikt Bóas benedikt@mbl.is " Ég held að markverðir muni alltaf lenda í svona stöðu , rétt eins og framherjar sem hafa ekki skorað í nokkurn tíma .
Roy Hodgson landsliðsþjálfari Englands 