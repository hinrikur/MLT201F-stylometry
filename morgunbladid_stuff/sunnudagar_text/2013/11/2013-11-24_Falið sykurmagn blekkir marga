Mjólkurvörur hafa verið í umræðunni vegna ofgnóttar sykurs í vörum sem markaðssettar eru fyrir börn .
Talsmaður Mjólkursamsölunnar segir neytendur ráða ferðinni og hann telur umræðuna oft byggja á röngum upplýsingum .
Næringarfræðingur gefur neytendum góð ráð um hvernig skilja má innihaldslýsingar betur til að forðast sykurinn .
Jón Heiðar Gunnarsson jonheidar@mbl.is Mér finnst mjólkurframleiðendur setja allt of mikið af sykri í mjólkurvörur .
Í grunninn eru skyr og mjólkurvörur hollar vörur og því skil ég ekki af hverju skemma þarf vöruna með þessu mikla sykurmagni , " segir Geir Gunnar Markússon næringarfræðingur .
Oft er erfitt fyrir venjulegt fólk að átta sig á sykurmagninu sem er til staðar í mjólkurvörum þar sem slíkar upplýsingar koma ekki ávallt skýrt fram á umbúðum .
" Stundum nota fyrirtæki önnur nöfn á borð við " glúkósasíróp " eða " sykraðir ávextir í innihaldslýsingun í staðinn fyrir að tala um viðbættan sykur , " segir Geir .
Falinn sykur í mjólkurvörum Hægt að " fela " sykurinn með margskonar hætti fyrir fólki sem hefur litla reynslu í að lesa í töflur um næringaupplýsingar að hans mati .
Geir mælir með að neytendur byrji á að skoða innihaldslýsinguna þegar þeir kaupa sér matvörur .
" Gott er að vita að innihaldsefnin birtast í minnkandi röð þ.e. það efni sem er mest af í matvörunni er fremst í upptalningunni og svo koll af kolli .
Ef sykur er í fyrstu þremur sætunum gefur það neytendum sterka vísbendingu um að varan innihaldi of mikið magn af viðbættum sykri .
" Næst er gott að skoða næringargildið því þar kemur fram sykurmagnið með beinum eða óbeinum hætti .
Geir segir eðlilegt magn af kolvetnum í hreinni jógúrt vera um 4 grömm af hverjum 100 grömmum og því eru öll kolvetni umfram það viðbættur sykur .
" Ef kolvetnamagnið er komið yfir 10 grömm af 100 í mjólkurvörum ætti fólk virkilega að endurskoða sitt val .
" Ljót markaðssetning " Mér finnst mjólkurframleiðendur beita ljótri markaðssetningu .
Þeir setja vörur sem innihalda mikið magn af viðbættum sykri í umbúðir sem eru bæði litríkar og æpandi .
Þannir er óhollum vörum augljóslega beint að börnum og vörurnar eru jafnvel skreyttar með litríku nammi á toppnum , " segir Geir .
" Þetta eru óþolandi vinnubrögð og ég skora hér með á mjólkurframleiðendur að breyta þessu og snúa við þessari neikvæðu þróun .
Þetta á einmitt að vera þveröfugt þ.e. við ættum að leggja aðaláherslu á að markaðssetja hollar og góðar vörur .
" Eins og lögin eru í dag er það undir framleiðandanum komið hvort hann tekur fram svokallaða " þar af sykur – merkingu " fyrir neðan kolvetnin .
Þetta ástand er mjög slæmt að mati Geirs því þeir sem hafa áhuga á að draga úr sykurneyslu standa margir í þeirri trú að allt skyr sé hollustuvara .
Hann bendir jafnframt á að gosdrykkir bera vissulega meiri ábyrgð á sykurneyslu Íslendinga heldur en mjólkurvörur en vandamálið liggur í því að margir telja að slíkar vörur séu hollari en gosið .
Kallar á róttækar breytingar " Núverandi ástand hjálpar ekki til í baráttunni gegn hreyfingarleysi , offitu og tannskemmdum .
Þróunin er virkilega slæm því við höfum enga þörf fyrir allan þennan sykur .
Það er mun eðlilegra ástand ef fólk myndi sæta vörurnar sínar sjálft heima við ef það hefur löngun í það á annað borð .
Þá er t.d. tilvalið að notast við ber og ávexti í staðinn fyrir hvítan sykur .
" Hann kallar eftir róttækum breytingum og telur þróunina hafa versnað síðustu misseri .
" Ástandið var ekki svona slæmt er ég var að alast upp .
Fyrir 20-30 árum voru markaðsöflin ekki búin að taka yfir framleiðsluna og því var ekki byrjað að dæla öllum þessum sykri í mjólkurvörur .
Við verðum að stíga nokkur skref til baka í þessum efnum .
" Ég fagna umræðu um hollustu matvæla en því miður er umræðan um sykurmagn í mjólkurvörum oft byggð á röngum upplýsingum , " segir Jón Axel Pétursson , framkvæmdastjóri sölu- og markaðssviðs Mjólkursamsölunnar ( MS ) .
" Staðreyndin er sú að MS vinnur markvisst í því að finna leiðir til að draga úr sykurneyslu og við erum stöðugt að skoða og betrumbæta vöruframboð í takt við tíðarandann og kröfur neytenda hverju sinni .
Við munum alltaf hlusta á neytandann því það er hann sem á endanum ræður hvað er í framboði hjá okkur , " segir Jón .
Hann nefnir sem dæmi að sykurskert og ávaxtaríkt krakkaskyr var sett á markað árið 2009 en það seldist illa .
" Heilt yfir hefur salan á þessu ári hefur verið sérstaklega góð og vonandi segir það eitthvað um að vöruframboð okkar falli neytendum vel í geð .
" Jólajógúrt selst vel Sykurríkustu vörurnar á borð við Hrísmjólk og Smámál eru í flokki sem heitir MS eftirlæti .
" Þetta er eftirréttaflokkur og ostakökurnar okkar eru líka í þeim flokki .
Þessar vörur innihalda sannarlega sykur og eru ekki hefðbundinn morgunmatur , breyttar merkingar eiga að undirstrika það .
" Að bera saman hreint skyr og Jólajógúrt er ágætt dæmi að mati Jóns .
" Jólajógúrtin sem er á markaði u.þ.b. mánuð fyrir jól er aldrei auglýst sérstaklega enda selst hún alltaf upp á mettíma .
Þetta er vara sem við lítum á sem sérstakt dálæti fyrir jólin en alls ekki sem hefðbundinn hversdags morgunmat .
Við teljum að hinn almenni neytandi geri það líka og viti að þetta er ekki holl vara líkt og hreint skyr .
" Skólajógúrt í endurskoðun Sem mark um viðleitni fyrirtækisins til að draga úr sykurmagni bendir Jón á að ný sykurskert kókómjólk kom á markað 2006 og fyrirtækið dró niður sykurmagnið í óskajógúrt og skyri um 15-20% á sínum tíma .
Þá stendur yfir gagnger endurskoðun á Skólajógúrt .
" Þetta er vara sem þarf að aðlagast þeirri gagnrýni sem hún hefur sætt .
Skólajógúrt er yfir 20 ára gömul vara sem stenst ekki nútímakröfur .
Markmið okkar er að breyta henni þannig að hún taki mið af þeirri gagnrýni neytenda sem hefur komið fram , " segir Jón .
Óhollar vörur ekki í forgang Þeir fjármunir sem MS ráðstafar í sölu og markaðssetningu ná yfir 600 vörunúmer að sögn Jóns .
" Þeim fjármunum er ekki ráðstafað þannig að óhollar vörur séu settar í forgang og meiri fjármunir settir í sölu og markaðssetningu á þeim .
Mjólkursamsalan veltir um 20 milljörðum á ári og 85% af veltunni eru aðrar vörur en bragðbættar .
Hlutfall fjármagns í markaðssetningu fer aðallega eftir umfangi veltunnar en ekki því hvort vara sé holl eða óholl .
" Fyrirtækið framleiðir fjöldann allan af hollum vörum og að þar eru sykraðar mjólkurvörur í mjög litlu magni hlutfallslega að mati Jóns .
" Bragðbættar ferskvörur eru eingöngu 9,7% af heildarmagni móttekinnar mjólkur og fyrirtækið notar eingöngu um 3% af öllum þeim sykri sem fluttur er inn til landsins .
" Hann bendir á að 80-90% af viðbættum sykri landsmanna kemur úr gosdrykkjum , sykurvörum og sætindum .
" Bragðbættar mjólkurvörur bera ábyrgð á 6% af heildarsykurneyslunni skv.nýjustu landskönnun á mataræði Íslendinga .
" Breytingar á merkingum Samkvæmt nýrri reglugerð um merkingar sem tekur gildi árið 2016 þarf að tilgreina magn sykra í matvörum .
Jón segir allar umbúðir frá MS vera í samræmi við núgildandi reglugerðir .
" Um þessar mundir er unnið að því að setja upplýsingar um nákvæmt magn viðbætts sykurs inn á heimasíðu MS til að hjálpa neytendum að átta sig betur á sykurmagninu .
Þessar upplýsingar verða aðgengilegar þar fljótlega .
" 