Lyf- og gigtarlækninn Ragnar Freyr Ingvarsson þekkja margir fyrir matarblogg hans , Læknirinn í eldhúsinu , sem notið hefur mikilla vinsælda .
Þar hefur þessi ástríðukokkur lýst tilraunum sínum og afrakstri í eldhúsinu um sjö ára skeið .
Nýverið kom út bók með broti af því besta úr hans fórum .
Matgæðingar hugsa sér eflaust gott til glóðarinnar í þeirri biblíu .
Gunnhildur Ásta Guðmundsdóttir gunnhildur@mbl.is Þetta er veislumatur – matur þegar mann langar til að gera vel við sig og láta sér líða vel , eins og segir í titlinum – þetta er þannig bók , " segir Ragnar léttur í bragði , spurður út í ráðandi stef í bókinni , Læknirinn í eldhúsinu – Matur til að njóta , sem kom út á dögunum .
Ragnar segist lengi hafa gengið með þann draum í maganum , að gefa út matreiðslubók .
Bloggfærslur hans á vefnum telja orðið yfir 500 og uppskriftirnar eru orðnar ríflega 700 talsins .
" Eins skemmtilegt og bloggið nú er þá er bók auðvitað alltaf bók , formfastur hlutur og því einhvern veginn raunverulegri , " segir hann .
Lét hann slag standa þegar haft var samband við hann á vegum Sögur forlags síðastliðið haust og setti allt á fullt .
Brot af því besta og fleira til Margir fagna eflaust útgáfunni en fjöldi fólks fylgist reglulega með bloggi læknisins , bæði á fésbókinni og á vefnum .
Um 5 þúsund manns fylgjast með honum að staðaldri á samfélagsmiðlinum á meðan heimsóknir á bloggið eru um 40-50 þúsund í meðalmánuði .
" Það er skemmtilegt hvernig heimsóknirnar þar á bloggsíðunni sveiflast en þegar nær dregur hátíðum vilja þær allt að tvöfaldast .
Þá berast mér líka bréf og jafnvel er hringt .
Þetta er bara skemmtun – engin kvöð , " segir hann hógvær .
Spurður út í áhugann á mat og matseld segir Ragnar hann hafa verið fyrir hendi svo lengi sem hann muni eftir sér .
Foreldrar hans eru bæði miklir matgæðingar og listakokkar að hans sögn , þótt því hafi kannski ekki alveg verið að heilsa í byrjun .
" Móðir mín vildi líka strax skila mér út í heiminn sem sjálfstæðum , ungum manni sem kynni að baka skúffuköku , sjóða egg og fleira til , ólíkt föður mínum þegar hún " tók við " honum í byrjun , " slær hann á létta strengi .
Ragnar fékk því snemma að leika sér í eldhúsinu , auk þess sem ekki dró úr áhuganum að fara fljótlega , eða 12 ára , að sjá um allt frá innkaupum kvöldmatarins til uppvasks , einu sinni í viku .
Sú hefð hefur reyndar gengið í erfðir og er elsta dóttir hans , Valdís Eik 12 ára , nú þegar farin að sjá um matseldina á heimilinu á Skáni á þriðjudagskvöldum .
Frítími og fjölskyldustundir Dags daglega starfar Ragnar sem lyf- og gigtarlæknir .
Liggur nærri að spyrja hvernig hann nái að sinna bæði krefjandi starfi , fjölskyldu og vera jafn iðinn og hann er við bæði blogg og matseld ? " Bara með góðu verklagi og fjölskyldu held ég .
Hér í Svíþjóð hef ég líka haft aðeins meiri frítíma en ég hafði sem starfandi læknir á Íslandi held ég að ég geti sagt .
Þetta áhugamál , matseldin , snýst líka svo mikið um samveruna , það eru allir saman í eldhúsinu .
Auk þess sem þetta verðlaunar sig líka eiginlega sjálft – þegar allir setjast niður til að borða og eru glaðir , sáttir og saddir , " segir hann að lokum .
Ljúffengar lambarifjur 1 kg lambarifjur 5 greinar rósmarín 10 greinar tímían 2 tsk .
blóðberg nýmalaður pipar 2 msk .
smjör 3-4 tsk .
dijon-sinnep handfylli steinselja 1 msk .
jómfrúarolía Aðferð 1 .
Skerið lambarifjurnar í þriggja til sex rifja bita .
Skolið með vatni og þerrið .
2 .
Kryddið með pipar og setjið í pokana .
Raðið kryddjurtunum með í pokana .
3 .
Innsiglið og lofttæmið í vél eða lofttæmið undir vatnsþrýstingi í ziploc-poka .
4 .
Setjið í pott með 57-60 gráða heitu vatni og látið liggja í vatninu í eina og hálfa klukkustund .
Tryggið að hitinn haldist á þessu bili með því að hafa hitamæli í vatninu allan tímann .
5 .
Takið pokana úr pottinum og opnið .
Notið vökvann sem fellur til í sósuna .
6 .
Skafið síðan kryddið af kjötinu , leggið til hliðar og þerrið kjötið vel .
Saltið ríkulega .
7 .
Bræðið smjör á pönnu og steikið puruna í tvær til þrjár mínútur í heitu smjörinu þar til hún er fallega brúnuð .
Leggið til hliðar .
8 .
Smyrjið puruna með dijon-sinnepi .
9 .
Setjið handfylli af steinselju í matvinnsluvél ásamt kryddinu sem kemur af lambinu í pokunum og blandið í fínt kryddmauk .
10 .
Smyrjið síðan kryddmaukinu ofan í sinnepið .
11 .
Skerið lambarifjurnar í sneiðar og raðið á disk .
Gott að bera fram með rótargrænmetisgratíni .
Matgæðingurinn Ragnar í þremur liðum Uppáhaldsmatur : " Ef ég á að gefa alveg heiðarlegt svar , þá er besti matur sem ég veit um sveitt rúgbrauð , með þykku lagi af smjöri , góðri , feitri , heimagerðri lifrarkæfu og gúrkusneið , " segir Ragnar .
" Þetta hefur allt til að bera – er bæði sætt og saðsamt , bragðmikið og salt .
Ætti ég hins vegar að bjóða einhverjum í mat og monta mig af íslensku hráefni myndi ég elda íslenskt lambakjöt , læri eða hrygg – það er klár klassík , " bætir hann við .
Uppáhaldsveitingastaður : " Það fer auðvitað mikið eftir því hvar maður er .
Hér á Skáni hef ég farið nokkrum sinnum á stað sem heitir Bastard og er í Malmö .
Þetta er mjög flottur staður þar sem má segja að maður fái fransk-sænskan heimilismat , eldaðan á skemmtilegan hátt .
Allt er eldað eftir gömlum hefðum , langeldað og annað slíkt , og ekki algengasta hráefnið , t.d. tungur , grísa- og nautakinnar .
Allt er líka eldað fyrir framan mann svo maður veit alveg hvað er að gerast .
" Uppáhaldseldhúsáhaldið : " Hnífur verð ég að segja .
Ég á ansi veglegt safn orðið og er þar hrifnari af einum kokkahníf en öðrum .
Síðan er ég forfallinn aðdáandi Le Creuset sem ég algjörlega elska .
Ég á orðið allt of marga ólíka potta frá þeim , grillpönnur og fleira .
Þetta er náttúrulega komið út í algjört rugl , " segir Ragnar kankvís .
Bláberja- pannacotta 5 dl rjómi 3 dl nýmjólk 150 g sykur 5 gelatínblöð 1 vanillustöng 5 msk góð bláberjasulta 5 msk bláber Aðferð 1 .
Leggið gelatínblöðin í kalt vatn .
2 .
Hellið mjólkinni og rjómanum í pott .
3 .
Skerið vanillustöngina endilangt til helminga og skafið fræin út með hníf .
4 .
Setjið fræin , stöngina og sykurinn út í pottinn og hrærið .
5 .
Hitið að suðu og takið svo pottinn af hlóðum .
6 .
Veiðið vanillustöngina upp úr og leggið til hliðar .
7 .
Látið kólna í nokkrar mínútur og hrærið svo gelatínblöðunum saman við .
8 .
Hellið í glös , setjið í kæli og látið stífna .
9 .
Tyllið einni matskeið af bláberjasultunni varlega ofan á búðinginn .
10 .
Skreytið með nokkrum bláberjum .
