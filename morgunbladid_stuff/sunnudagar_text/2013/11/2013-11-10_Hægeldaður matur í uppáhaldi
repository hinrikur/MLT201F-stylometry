Jóna Björk Gísladóttir var ekki há í loftinu þegar hún var farin að prófa sig áfram í eldhúsinu .
Enn í dag nýtur hún þess að dunda sér þar , oftar en ekki með aðstoð þriggja ungra hjálparkokka , á milli þess sem hún sinnir daglegum verkum og störfum í fjölskyldufyrirtækinu Garðheimum .
Gunnhildur Ásta Guðmundsdóttir gunnhildur@mbl.is Ég hef bara svo gaman af því að vera í eldhúsinu .
Tíminn þar fyrir kvöldmat er eiginlega uppáhaldstími dagsins , " segir Jóna í viðtali við Morgunblaðið .
Ung að árum , eða um 12 ára aldurinn , segist hún hafa verið farin að elda einn dag í viku en eigin matvendni hafi orðið til þess að hún byrjaði fyrst að prófa sig áfram í eldhúsinu .
Þar með var áhuginn á mat og matargerð kveiktur , sem enn sér ekki fyrir endann á .
Átti hún m.a. eftir að ráða sig í vist á bóndabæ í Þýskalandi , þá 17 ára Verzlunarskólamær .
" Þar var ég síðan í því að búa til osta og elda ofan í þýska bóndafjölskyldu sumarlangt , " segir hún létt í bragði .
Jóna , sem er lærður viðskiptafræðingur , starfar í dag í markaðsdeild Garðheima .
Þar hefur hún getað leyft áhugamálinu að blómstra en hún sá m.a. um að koma veitingastaðnum Spírunni á laggirnar þar , í félagi við systkini sína og frænda , kokkinn Hinrik .
" Hugmyndin með Spírunni er nátengd stefnu Garðheima þar sem samvinna við bændur er grunnurinn .
Heildsalan okkar flytur vörur um allt land til bænda og við flytjum til baka afurðir frá þeim – þannig fylgjum við vörunum svolítið alla leið , má segja , " segir hún .
Frumleg salöt á Spírunni hafa t.d. mælst afar vel fyrir , en þau koma ásamt fjölbreyttum kjöt- og fiskréttum , og nú orðið er töluvert um að fólk og fyrirtæki séu í áskrift að mat hjá fyrirtækinu .
Slow food og hægeldað í uppáhaldi Sjálf segist Jóna reyna að versla eins mikið og ferskt beint frá bónda og hún getur .
Er öll matreiðsla kennd við " slow food " í miklu uppáhaldi hjá henni .
" Ég elska svona hægeldaðan mat og allt kennt við " slow food " höfðar mikið til mín , " segir hún .
Bætir hún við að hún viti fátt betra en að byrja að elda kvöldmatinn í hádeginu , eins og t.d. á sunnudögum , þegar hægt er að leyfa matnum að malla allan daginn í rólegheitunum .
Jóna gefur hér uppskrift að ljúffengum pottrétti , sem er vinsæll á hennar heimili .
" Þetta er svona yljandi haustréttur , t.d. þegar maður er búinn að vera úti með krökkunum um helgar og allir orðnir kaldir .
Þá er tilvalið að elda svona hlýjan pottrétt sem höfðar til allra kynslóða , " segir hún.Sjálf segist hún yfirleitt umkringd við pottana en synirnir þrír , ekki síst þeir tveir yngri , sitji iðulega uppi á eldhúsborði og " taki þátt " í eldamennskunni , hjálpi til við að hræra og þvíumlíkt .
" Ég geri fastlega ráð fyrir að þeir hafi erfti matreiðsluáhugann og verði áfram svona myndarlegir í eldhúsinu í framtíðinni , " segir hún létt í bragði að lokum .
