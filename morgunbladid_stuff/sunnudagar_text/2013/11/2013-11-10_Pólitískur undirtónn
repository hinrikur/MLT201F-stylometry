Ó læsinginn sem kunni að reikna er nýjasta bók hins sænska Jonasar Jonassonar , en hann er höfundur hinnar geysivinsælu bókar Gamlinginn sem skreið út um gluggann og hvarf .
Gamlinginn var fyrsta skáldsaga höfundar og beðið hefur verið með mikilli eftirvæntingu eftir nýrri skáldsögu frá Jonasi .
Ólæsinginn sem kunni að reikna kom nýlega út í Svíþjóð og fór beint í efsta sæti metsölulista þar í landi .
Bókin er nú komin út í íslenskri þýðingu Páls Valssonar sem þýddi einnig Gamlingjann .
" Það er auðvitað mikil pressa á höfundi sem þarf að fylgja eftir fyrstu skáldsögu sem slær jafn rækilega í gegn og Gamlinginn gerði , " segir Páll Valsson .
" Gamlinginn var svolítið sérstakt dæmi .
Þegar bókin kom út í Svíþjóð á sínum tíma birtust fáir ritdómar um hana og þeir voru blendnir .
Svo má segja að almenningur hafi tekið völdin af gagnrýnendum og bókin fór að spyrjast hratt út .
Velgengnissaga bókarinnar síðan á sér svo fáar hliðstæður .
Hún er enn á metsölulistum í Svíþjóð og hefur líka orðið margföld metsölubók í flestum Evrópulöndum , meðal annars hinum enskumælandi heimi – og bíómynd eftir Gamlingjanum verður frumsýnd í Svíþjóð núna fyrir jólin .
Það er því ekki auðvelt fyrir Jonas að fylgja Gamlingjanum eftir en Ólæsinginn sem kunni að reikna kom út fyrir tæpum mánuði í Svíþjóð og hefur fengið góðar viðtökur , fór strax á topp metsölulistanna .
Ólæsinginn er saga í svipuðum anda og stíl og Gamlinginn , en hún er kannski aðeins súrrealískari og það er meiri pólitískur broddur í henni .
Aðalsöguhetjan er ung stúlka sem elst upp í Soweto í Suður-Afríku og er skemmtileg og framsækin kvenpersóna .
Hún kann ekki að lesa en er snillingur í reikningi og sá hæfileiki verður hennar miði inn í framtíðina – sem ekki er björt fyrir fátæklinga á þessum slóðum .
Vegferð stúlkunnar fylgir svo nokkuð þróun heimsmála , rétt eins og í Gamlingjanum , og margar skrautlegar persónur verða á leið hennar , sumar raunverulegar eins og Karl Gústaf Svíakonungur sem þarna kemur nokkuð við sögu .
En eins og oft er raunin með góða farsa þá er pólitískur undirtónn og má segja að ofstæki og bókstafstrú í öllum myndum fái á baukinn í Ólæsingjanum .
Höfundur sagði um söguna ; " same , same but different " og má kalla ágæta lýsingu á líkindum hennar við Gamlingjann , og sumum gagnrýnendum finnst hún vera of lík Gamlingjanum .
Þeir dómar koma kannski ekki á óvart , höfundur er ekki lengur óþekkt stærð , og óhjákvæmilegt að hann sé metinn með öðrum hætti .
En ég held að óhætt sé að segja að þeir sem kunna að meta Gamlingjann fái nokkuð fyrir sinn snúð í Ólæsingjanum .
" Ólæsinginn sem kunni að reikna heitir á sænsku Analfabeten som kunde räkna .
Páll segir titilinn snúinn : " Í nær öllum málum er til nafnorð sömu merkingar og analfabet , sem þýðir sá sem kann ekki að lesa .
Við eigum hins vegar ekki nafnorð yfir þetta .
Orðið ólæsingi var ekki til í íslensku , ég varð að búa það nýyrði til .
En ólæsingi finnst mér prýðilegt orð og það er rétt myndað .
" Gamlinginn seldist í metupplagi á Íslandi .
Páll er spurður hvort hann hafi átt von á þessum vinsældum .
" Já og nei .
Ég vissi að Gamlinginn væri bók sem margir myndu hafa gaman af en vinsældirnar fóru auðvitað langt fram úr björtustu vonum .
Ég held að engin þýdd bók hafi selst meira hér á landi en Gamlinginn .
" Og nú er að sjá hvort Ólæsinginn sem kunni að reikna muni slá í gegn hér á landi á svipaðan hátt og Gamlinginn .
" Gamansögur af þessu tagi hafa ekki þótt merkileg bókmenntagrein í gegnum tíðina og oft er talað niðrandi um þær , rétt eins og gamanleiki og farsa .
En menn skyldu ekki vanmeta slíkar bókmenntir því þær gleðja marga lesendur og sitja sumar áfram lengur í huga þeirra en ýmislegt annað , " segir Páll að lokum .
