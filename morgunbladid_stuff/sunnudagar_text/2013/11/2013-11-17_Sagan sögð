Leikarinn Rúnar Freyr Gíslason segir sögu sína af glímu við sjúkdóminn alkóhólisma í opinskáu viðtali í blaðinu í dag .
Sjúkdómurinn og afleiðingar hans fyrir einstaklinga , fjölskyldur og samfélagið allt var til umfjöllunar í vikunni eftir að bók um ævi Hermanns Gunnarssonar kom út .
Ævisöguritarinn , fjölskylda og vinir Hemma tóku í sameiningu þá ákvörðun að í bókinni kæmi sannleikurinn um þróun sjúkdómsins og dánarorsök Hemma Gunn fram .
Ekki er endilega víst að Hemmi hefði kosið sjálfur að greina frá þessu , en ljóst er að með ritun eftirmála bókarinnar hafa þeir sem eftir lifa kosið að láta sögu Hemma af baráttunni við sjúkdóminn standa eins og hún var í raun , ekki eins og hún átti að líta út fyrir að vera .
Eins og Rúnar Freyr bendir á í viðtalinu eru alkóhólistar gjarnan búnir að brenna allar brýr að baki sér þegar þeir átta sig á vandanum og fá styrk til að biðja um aðstoð .
Og það kann að hljóma undarlega en hann segir að hans nánustu hafi hjálpað sér með því að loka á hann .
Þegar hann fann að ákveðnar dyr voru að lokast í lífi hans fór hann að taka ábyrgð á sínum lífshættulega sjúkdómi og taka hann alvarlega .
Þeir sem koma fram og segja sögu sína líkt og Rúnar Freyr gerir í viðtali í blaðinu gera það jafnan í þeirri von að sagan geti hjálpað einhverjum .
Það sama bjó augljóslega að baki hjá þeim sem standa að bókinni um Hemma Gunn .
Það að segja söguna skiptir einfaldlega meira máli en hver sagan er .
Batasögur skipta máli því þær veita von .
Sögur af baráttu sem er töpuð eru líka mikilvægar því sannleikurinn getur aldrei gert annað en að auka skilning og efla okkur í baráttu gegn fordómum .
