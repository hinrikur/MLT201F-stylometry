Í vikunni sat ég fund félagsmálanefndar Evrópuráðsins ; og einnig undirnefndar þeirrar nefndar sem fjallar sérstaklega um kynferðisofbeldi gegn börnum .
Fundurinn var haldinn í Genf í Sviss og voru kallaðir til sérfræðingar á vegum Sameinuðu þjóðanna sem þar halda til , auk aðkomumanna .
Þeirra á meðal var Hollendingur , Hans Guyt að nafni , frá samtökum sem vinna gegn barnaníði .
Þessi samtök komust nýlega í fréttir eftir að þau létu búa til tölvugerða smástúlku sem bauð upp á " þjónustu " á netinu .
Þúsundir svöruðu og á heimskorti sem okkur var sýnt sást að nokkrir svarendur voru frá Íslandi ( sjá : www.terresdeshommes.n l ) .
Það er skemmst frá því að segja að á þessum fundi var dregin upp hrikaleg mynd og það sem verra er , sérfræðingarnir segja að ástandið fari versnandi .
Barnaníð – það er , bein samskipti geranda og þolanda – sé í miklum mæli komið á internetið og færist þar ört í vöxt .
" En er netáreiti ekki saklausara en ofbeldisfull snerting ? " var þá spurt .
Okkur var sagt að vitnisburður barnanna og rannsóknir á líðan þeirra bentu til að upplifunin væri næsta áþekk – alla vega mjög slæm og geti haft varanleg áhrif á sálarlífið .
En hvað skal taka til bragðs ? Fyrrnefndur Hollendingur kvaðst ekki í vafa um hvað bæri að gera .
" Á internetinu er almannarými , sambærilegt götum og torgum , " sagði hann .
" Lögreglunni er ætlað að gæta öryggis okkar á götum úti .
Hvers vegna á ekki hið sama að gilda um netið ? Viljum við að á netinu fari fram ólöglegt athæfi sem við myndum aldrei líða í hefðbundnu almannarými ? " Og síðan bætti hann því við , að við mættum ekki gleyma því að um væri að ræða ofbeldi gegn litlum börnum sem ekki gætu varið sig .
" Ætlum við virkilega ekki að koma þeim til hjálpar ? " Auðvitað hljótum við að gera það .
Það er fyrsta spurningin sem að mínum dómi á afdráttarlaust að svara játandi .
En þar með er ekki björninn unninn .
Svara þarf mörgum flóknum spurningum : Hvar eru landamæri almannarýmis og einkarýmis ? Er í lagi að fremja ofbeldi í einkarými , bara af því að það er á netinu ? Hvar á að draga mörkin á milli persónuverndar og almannahagsmuna ? Og þar sem umhverfið er alþjóðlegt þarf að spyrja hvar ákvörðunar- og löggjafarvald eigi að liggja .
Við vitum hvernig bandaríska Þjóðaröryggisstofnunin skilgreinir almannahag .
Hún vill fangelsa lýðræðisuppljóstrara fyrir að dreifa " illa fengnu " og " ólöglegu " efni sem skaði " hagsmuni ríkisins " á sama tíma og mannréttindasamtök þakka þeim fyrir að dreifa upplýsingum á netinu og í fjölmiðlum í þágu almannahags ! Landamærin á milli almannahags og friðhelgi einkalífsins verða aldrei endanlega skilgreind .
Þau eiga enda stöðugt að vera í opinni og gagnrýnni umræðu .
Þannig þokar mannréttindasamfélagið sér fram á við .
Ég hef viljað vera varkár í öllu inngripi lögreglu hvað varðar njósnir og hleranir .
Ég hef viljað skilgreina mjög þröngt heimildir lögreglu og varað við úrræðum sem vega að friðhelgi einkalífsins , þar á meðal notkun almennra tálbeita , þ.e. sem beinast ekki að einstaklingi vegna gruns um glæp .
Hitt er svo alveg ljóst að börnin vil ég vernda .
Og ofbeldismenn eiga ekki að geta athafnað sig í skjóli ósnertanlegs internets .
Margir skella hurðum áður en umræða getur hafist um hvað skuli liðið á netinu og hvað ekki .
Ég spái því að slík afstaða muni brátt heyra sögunni til hjá öllum þorra fólks .
Ögmundur Jónasson ogmundur@althingi.is 