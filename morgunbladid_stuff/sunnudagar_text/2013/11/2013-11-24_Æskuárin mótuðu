Lilja Guðrún Þorvaldsdóttir leikkona hefur fengið prýðisdóma fyrir leik sinn í verkinu Stóru börnin sem sýnt er í Tjarnarbíói .
Stykkið sjálft hefur þá hlotið einróma lof leikhúsgagnrýnenda , á annars stormasömum leikdómavetri hingað til .
Lilja Guðrún er leikkona sem hefur fylgt leikhús- og kvikmyndagestum í nær 35 ár .
Hún á forvitnilegan feril að baki en ekki síður líf – sérstaklega æsku .
Í þann sarp sækir hún reynslu og visku fyrir túlkun sína .
Byrjum þar .
" Þegar ég er átta ára gömul veikist móðir mín og síðar kom í ljós að hún var með krabbamein .
Við bjuggum á Akranesi , fjögurra barna hópur og faðir minn , sem var menntaður búfræðingur , en á Akranesi hafði hann starfað við sjómennsku .
Hann hafði þá stuttu áður lent í slysi við löndun svo það var skammt stórra högga á milli .
Við flytjum þess vegna á æskuheimili pabba í Melasveit , þar sem bróðir hans bjó einn .
Elsti bróðir minn er þó þarna kominn á sjó og systir mín í skóla annars staðar en þau voru auðvitað hjá okkur þegar það var ekki vinna eða skóli .
Ég ólst upp við lítil efni þótt ég hafi áttað mig á því í seinni tíð að æska mín var ákveðið ríkidæmi .
Ég gat rætt allt við foreldra mína og ætíð leitað til þeirra , " segir Lilja Guðrún .
Móðir flúði ömurlega vist Móðir hennar hét Ingunn V. Hjartardóttir og faðir Þorvaldur Steinason .
Ingunn var send sem ungbarn í fóstur til vandalausra í Staðarsveit vegna fjölskylduaðstæðna .
Eftir góð ár þar deyr fóstra hennar og hún er send á nýtt heimili .
Lilja Guðrún segir það hafa verið ömurlega vist .
" Það fólk var helsjúkt .
Bóndinn barnaði meðal annars jafnöldru mömmu sem einnig var í vist á bænum .
Konan á bænum lagði fæð á mömmu .
Þegar hún var fjórtán ára og var með barn jafnöldru sinnar á handleggnum í eldhúsinu kemur konan að henni og tryllist yfir því að hún skuli vera að hjálpa stúlkunni og sinna " króganum " , eins og hún kallaði barnið .
Hún skvettir á mömmu sjóðheitu vatni úr potti og mamma var með brunasár á hálsi alla ævi .
Mamma kvaddi heimilið þarna á stundinni .
" Mörgum árum síðar hitti Ingunn , þá orðin stórglæsileg kona , þennan gamla kvalara sinn sem boðaði hana heim til sín – hafði frétt af henni í heimsókn í sveitinni .
" Mamma hafði alltaf samúð með lítilmagnanum , " segir Lilja Guðrún .
Þá var Lilja Guðrún sjálf barn að aldri og var með í för .
Henni til mikillar undrunar sá hún móður sína bogna þegar konan skyrpti út úr sér hrakyrðum .
" Ég sá mömmu fara mörg ár aftur í tímann , hún fraus hreinlega , gat engu svarað og ég man hvað ég varð reið og hissa , þetta var svo ólíkt þessari sterku , flottu , mömmu sem ég átti .
Ég endaði á því að svara kerlingunni , sagði henni að hún væri vond kona og hreinlega norn .
Það birti yfir mömmu og ég man hvernig hún rétti úr sér og kvaddi kerlinguna eftir ræðu mína : " Vertu sæl .
" Saga mömmu hefur verið mér mikilvæg uppspretta í túlkun í leiklistinni .
" Lilja Guðrún segir að þarna hafi komið sér vel að að geta ekki þagað .
Hún hafi aldrei þolað þöggun .
" Ég held að stundum hafi réttlætiskennd mín þvælst fyrir mér og ég hef oft orðið óvinsæl fyrir að taka ekki þátt í að þegja einhvers konar óréttlæti í hel en þegar upp er staðið skiptir það mig ekki máli .
Það er miklu verra að sitja uppi með að hafa ekki staðið upp þegar maður hefði átt að gera það .
" Veikindin voru ekki rædd Allt frá því að Lilja Guðrún fór að leika hefur hún verið spurð að því hvar hún hafi lært líkamsbeitingu og dans .
Það lærði hún hjá móður sinni , sem kom tveimur systkinum Lilju Guðrúnar á fætur eftir lömunarveiki .
Hún nuddaði þau , kenndi þeim að dansa og færði hreyfingu í leik .
Það sér enginn í dag hversu veik systkinin urðu .
" Þegar ég var að byrja í leikhúsinu vissi ég ekki hvað ég átti að segja þegar blaðamenn spurðu hvar ég hefði lært dans .
Sveinn Einarsson gekk á mig og spurði sömu spurningar .
" Mamma ...
" svaraði ég og fannst eitthvað asnalegt að segja það .
" Nú , segðu það þá ! " sagði hann .
Árin í sveitinni voru oft erfið .
" Það er fallegt á Narfastöðum í Melasveit en þetta voru bara aðrir tímar .
Ég var þarna átta til tólf ára .
Á veturna varð ég oftsinnis að ganga næstum níutíu mínútna leið í skólann í kolniðamyrkri , kannski tunglsljós .
Fyrst , áður en bróðir minn fór í skóla á Akranesi , var hann með mér og það var allt annað líf .
Á þessum tíma voru veikindi ekki rædd og við máttum ekki heimsækja mömmu .
Gömul ráðskona sem fengin var á bæinn notaði sínar aðferðir við uppeldið og sagði að það væri ekki að furða að mamma okkar lægi fyrir dauðanum – " eigandi svona óþæg börn ! " Við vöknuðum upp með martraðir þangað til faðir okkar komst að því hvað hvíldi á okkur .
" Lilja Guðrún átti fyrst ekki að fá að ganga í skóla í sveitinni þar sem börn voru ekki send í hann fyrr en þau voru tíu ára .
Hún var átta ára en hafði orðið læs fjögurra ára gömul og fannst tilhugsunin um að fá ekki að fara í skóla skelfileg .
Hún fékk það í gegn og sat uppi með Stærðfræðihefti Elíasar Bjarnasonar númer fjögur – sama hefti og elstu krakkarnir , fjórtán ára gamlir , voru að leysa .
Lilja Guðrún var smávaxin og hún segir að það og þessi reynsla hafi gert það að verkum að hún áttaði sig á að það dugði ekkert annað en að steyta hnefann á móti óréttlæti .
" Ég var svo lítil að mér var strítt á því að ég yrði dvergur .
Og þegar ég sá loks dverg í kvikmyndahúsi varð ég svo hrædd að ég hljóp út ! Sveitin mótaði mig mikið .
Kuldinn , myrkrið og þetta harða líf , ég held að ég njóti góðs af því í þeim geira sem ég starfa í .
" Annað atriði sem mótaði líf leikkonunnar var þátttaka föður hennar í stjórnmálum og verkalýðsbaráttu .
Hann var mjög virkur í þeim málum á Akranesi .
" Eftir slysið var hann í raun öryrki en þá voru þau mál með öðrum hætti en nú og engar bætur að fá .
Ég vissi að hann persónulega myndi ekkert hafa upp úr þeirri miklu vinnu sem hann lagði í hugsjónir sínar og ég spurði hann af hverju hann væri að gera þetta .
" Fyrir ykkur , börnin mín og barnabörnin , " var hans svar .
" Mölinni fegin Leikkonan var guðslifandi fegin þegar hún flutti á mölina tólf ára .
" Bara það að fá að gera vinnubækur í skólanum var svo stórfenglegt í mínum augum að ég kláraði allar vinnubækurnar sem ég átti að gera yfir veturinn á fyrstu vikunum .
Eftir grunnskóla fór ég í Leiklistarskóla Ævars Kvaran , lærði tækniteiknun og starfaði einnig hjá Fálkanum .
" Lilja Guðrún var með í stofnun Leiklistarskóla SÁL árið 1972 en meðlimir skólans börðust fyrir því að fullgildur leiklistarskóli yrði stofnaður hérlendis .
Árið 1974 , þegar Leiklistarskóli Íslands var stofnaður úr SÁL , fór hún yfir í nýja skólann ásamt velflestum nemendum þaðan .
Vigdís Finnbogadóttir og Sveinn Einarsson börðust fyrir því að Leiklistarskólinn yrði settur á laggirnar .
Parti af föðurfjölskyldunni hugnaðist ekki að hún ætlaði að verða leikkona , fannst það ekki nógu fínt .
Sá sami hluti talaði ekki við hana fyrr en hún var orðin þekkt fyrir leik í sjónvarpi og leikhúsi mörgum árum síðar .
Og ekki hugnaðist þeim heldur að hún varð ólétt þegar hún var enn í námi .
" Ég á tvær dætur ; Karen Maríu Jónsdóttur , sem ég eignaðist á öðru ári í leiklistarskólanum , og Ingunni Valgerði Henriksen , sem fæddist tíu árum síðar .
Ég átti ekki að fá að halda áfram í skólanum af því að ég var ófrísk , það var einfaldlega bannað í náminu .
En þá stóð Vigdís Finnbogadóttir upp og sagði : " Lilja er ekki veik .
Hún á von á barni og heldur áfram .
" Skólanefndin varð að bíta í það súra epli að ég fengi að halda áfram .
Ég eignaðist dóttur mína 10. desember , jólafríið byrjaði 12. desember og ég byrjaði í skólanum aftur í janúar .
Ég var í skólanum frá morgni til kvölds og gaf daggjafirnar á næturnar .
Ekki spyrja mig hvernig ég fór að því – ég hef aldrei skilið það sjálf en auðvitað var það fyrst og fremst mamma sem hljóp undir bagga og stóra systir stappaði í mig stálinu .
" Stuðningur Bríetar Héðins Fólkið sem hafði áhrif á Lilju Guðrúnu og studdi hana í gegnum námið á einn eða annan hátt , auk systkina hennar og fjölskyldu , er margt hvað fólk í leikhúsinu .
Bríet Héðinsdóttir var ein þeirra .
Lítið fallegt dæmi : Þegar yngri dóttir Lilju Guðrúnar var fótbrotin og þurfti að liggja heima í nokkrar vikur í gifsi var Lilja Guðrún að æfa erfitt hlutverk í Þjóðleikhúsinu , frá morgni til kvölds .
" Ég fór heim í hádeginu til að sinna henni eins og ég gat í stuttum pásum .
Ég komst að því löngu síðar að allan þann tíma hafði Bríet komið heim til Ingunnar á daginn og kennt barninu vísur og verið hjá henni .
Bríet passaði sig að vera farin áður en ég kom .
Þetta var þeirra leyndarmál .
Ég skildi ekkert í því að barnið var sífellt farandi með nýjar vísur þegar ég kom heim .
Ég sakna Bríetar .
" Fólk sem hefur haft áhrif á Lilju Guðrúnu í starfi er margt .
" Ég er nú hrædd um að gleyma einhverjum af mínum helstu áhrifavöldum .
Þarna er fólk eins og Brynja Benediktsdóttir , Benedikt Árnason , Þórhildur Þorleifsdóttir , sem er frábært að vinna með , Helga Hjörvar og skólastjórinn minn gamli , Pétur Einarsson .
Stefán Baldursson , Benedikt Árnason sem var mentorinn minn .
Náttúrlega Vigdís og Sveinn , sem hafa sýnt mér mikinn stuðning .
Ég lék mikið með Guðmundi Steinssyni , Helga Skúlasyni og Kristbjörgu Kjeld og Kristbjörg er mjög góð vinkona mín .
Vinnan hefur gefið manni marga góða vini .
Launin eru lág og þarna er því fólk sem ber mikla ást til leikhússins .
" Leikkonan segist líka alltaf hafa verið heppin með yfirmenn .
Einnig áður en hún kom í leikhúsið .
" Forstjóri Fálkans , Bragi Ólafsson , reyndist mér ótrúlega vel .
Honum þótti svo fyndið hvað ég var góð með mig þegar ég sótti um starf , og svaraði því til að ég kynni hvorki vélritun , tollskýrslugerð né annað tengt skrifstofunni , en gæti hreinlega lært þetta allt , að hann réð mig .
Þegar ég hætti til að fara í leiklistina bauð hann mér að ég gæti fengið starf í öllum fríum .
" Lilja Guðrún hefur leikið aðalhlutverk í leikverkum íslenskra og erlendra meistara – stykkjum Shakespeares , Jóhanns Sigurjónssonar , Halldórs Laxness , í kvikmyndum og sjónvarpsþáttum .
Hún hefur nýlokið hundruðustu sýningu á Dýrunum í Hálsaskógi en er komin langt frá barnaleikritinu núna þótt stykkið kallist Stóru börnin .
Lilja Sigurðardóttir er höfundur þess .
Fullorðnir með bleiu Stóru börnin fjalla um fullorðna menn og konur sem hafa blæti , oftast af kynferðislegum toga , sem snýst um að vilja vera lítið barn og láta annast sig ; keyra sig um í barnavagni , hugga og skipta á sér .
" Ég hafði ekki hugmynd um að þetta væri til .
Þegar maður fór að afla sér upplýsinga á netinu komst maður að því að það er miklu meira um þetta en manni hefði nokkurn tímann dottið í hug .
Fyrst hló ég eins og fífl því mér fannst þetta svo rosalega fyndið enda er þetta oft lyginni líkast .
Fyrirbærið er þekkt og viðurkennt í helstu borgum heims , New York , London , Berlín , Kaupmannahöfn og fleiri stöðum og eftir því sem maður kemst næst eru þetta manneskjur með ýmiss konar bakgrunn .
Hins vegar virðist kúnnahópurinn eins og í New York sérstaklega vera Wall Street-gæjar .
" Lilja Guðrún horfði á viðtal við hjón þar sem karlinn lætur eiginkonuna annast sig eins og ungbarn að vinnudegi loknum .
" Hann er yfirmaður í banka í Berlín og þegar hann kemur heim fer hann úr fínu jakkafötunum og er með bleiu og pela og eiginkona hans er þá mamman .
" Lilja Guðrún leikur í verkinu " mömmuna " sem selur umönnun sína og ást .
" Þessi hjón eru í félagsskap með öðrum í sömu stöðu og mér finnst " tragikómískt " að sjá þau fyrir mér á kvöldin fara að ganga , þá keyrir hún hann um í stórum vagni fyrir fullorðna .
" Ýmislegt í kringum blætið hefur verið iðnaður í yfir tuttugu ár að minnsta kosti og heilu búðirnar sem selja barnavagna , bleiur , pela og allt það sem fullorðna barnið þarf .
Það er jafnvel þekkt að fólk fari út að ganga í hópum í görðunum á kvöldin .
" Í New York þekki ég hjón sem bjuggu á hæðinni fyrir neðan svona " mömmu " .
Strákarnir komu með skjalatöskurnar sínar og skildu þær eftir í eins konar leikskólahólfum og fóru í barnagallann .
" Höfundur leikritsins er einnig uppeldisfræðingur og hefur skoðað þessi mál vel .
Þeir sem sækja í svona þjónustu hafa oftast orðið fyrir einhvers konar tilfinningalegri stöðnun , og þá í æsku .
" Þeir eru fastir þar .
Sem betur fer er þetta mjög skemmtilegt verk því annars hefði maður , held ég , ekki getað þetta .
Þetta er sérkennilegt og dapurlegt fyrirbæri .
Einstaklingarnir eiga erfitt með að axla ábyrgð og flýja ábyrgðina inn í þennan heim og það er víst það sem heillar fólk í viðskiptalífinu – að flýja stressið og ábyrgðina .
" Lilja Guðrún segir siðferðislegar spurningar kvikna .
" Af hverju fer fólk út í svona ? Hvað gerðist á undan ? Og auðvitað er ekki hægt að sjá kaup á svona þjónustu öðruvísi en vændi því þessu tilheyrir nær alltaf eitthvað kynferðislegt .
" Ásamt Lilju Guðrúnu fara þau Árni Pétur Guðjónsson , Birna Hafstein og Stefán Hallur Stefánsson með aðalhlutverk en Rúnar Guðbrandsson leikstýrir .
Líður þér alltaf vel á sviðinu ? " Já , en ég er þó ævinlega með sviðsskrekk , sem versnar með aldrinum .
Maður er þroskaðri gagnvart heiminum , veit við hverju má búast og þekkir eigin veikleika mjög vel .
En þetta er alltaf jafn stórkostlegt og gaman .
Ég kalla þetta þó heppni , að vera þarna eftir öll þessi ár , því á Íslandi er svo mikið af góðum leikurum og listamönnum .
" 