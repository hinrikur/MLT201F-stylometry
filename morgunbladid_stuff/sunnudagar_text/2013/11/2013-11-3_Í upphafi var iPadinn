Í upphafi var iPadinn og svo komu allir hinir – spjaldtölvuæðið sem gekk yfir landið á síðasta ári , þegar jólagjöfin var ódýr Android spjaldtölva , á rætur sínar í þvi er Apple kynnti 10 " iPadspjaldtölvu fyrir rúmum þremur árum .
Frá þeim tíma hefur Apple selt 170 milljón iPad tölvur og hundruð milljóna hafa selst af öðrum spjaldtölvum , þá aðallega tölvum sem nota Android-stýrikerfið .
iPadinn var fyrstur , eða í það minnsta fyrsta spjaldtölvan sem var svo vel úr garði gerð að hún náði almennri hylli , og nýjar útgáfur hennar hafa líka haldið forskotinu á samkeppnina , nú síðast iPad Air , sem kom á markað á föstudag og setur ný viðmið í hönnun og vinnslu , eða það finnst manni í það minnsta þegar maður handleikur tölvuna í fyrsta sinn ; hún er léttari og minni og ótrúlega mikill hraðamunur .
Hvað stærðina varðar þá er hún jafn há , en ekki eins breið , því kanturinn hvorum megin er minni .
( Sá gamli var 24,1 × 18,6 × 0,9 sm , en nýi 24 × 17 × 0,75 sm .
) Hann er líka léttari en fyrri gerðir af iPad , 20% þynnri og 28% léttari en fjórða kynslóð af iPad , en þó umtalsvert öflugri ; 80% hraðvirkari ef marka má mælingar á netinu .
A7-örgjörvinn í tölvunni er líka sparneytnari en fyrri örgjörvar og því var hægt að minnka rafhlöðuna um nærfellt þriðjung , og gera þannig tölvuna þynnri og léttari ; WiFi iPad 4 er 650 g , en iPad Air ekki nema 450 g .
Þrátt fyrir það er rafhlöðuending sögð sú sama , um tíu tímar .
iPad Air leysir af hólmi fjórðu kynslóð , iPad 4 , sem hætt var að framleiða fyrir tæpum tveim vikum þó enn séu væntanlega til tölvur í verslunum víða .
Það verður þó enn hægt að fá iPad 2 , því hún verður framleidd áfram og selst á lægra verði , nema hvað , en verðmunurinn verður þó merkilega lítill , miðað við gæðamuninn .
Sá nýi kostar frá 89.990 kr. WiFi og frá 124.990 kr. WiFi og 4G .
Skjárinn er 9,7 " Retina skjár , með 2.048x1.536 díla upplausnin , 264 dílar á tommu .
Örgjörvinn er A7-örgjörvinn sem Apple kynnti á dögunum og er til að mynda í iPhone 5S , sem kom á markað í september .
Þráðlaust net er líka hraðvirkara en í eldri gerðum .
Tveir ókeypis forritavöndlar fylgja iPad Air , annars vegar iLife með iPhoto , iMovie , iDVD , iWeb og GarageBand og hinsvegar iWork , en í þeim vöndli , sem var áður seldur , eru ritvinnsla , töflureiknir og glæruforrit , Pages , Numbers og Keynote .
Sú var tíðin að spjaldtölvuframleiðendur notuðu fjölda forrita sem vopn í slag sínum , en eftir að Google Play-búðin náði pari við App-sjoppu Apple hættu menn að þrasa um það að mestu .
Rétt þó að geta þess að í App Store eru nú 475.000 forrit sérsniðin að iPad .
Árni Matthíasson 