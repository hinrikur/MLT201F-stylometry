Dagblöð hafa þann kost umfram net- og samfélagsmiðla að þau eru kyrr – ef svo má að orði komast .
Þegar texti , myndir og annað efni er komið á blað og prentað verður ekki aftur snúið .
Ekki er hægt að hrófla við neinu eftir á og ómögulegt að hreyfa andmælum við því sem skrifað er samtímis lestri , nema þá helst upphátt við sjálfan sig .
Miðillinn er því ekki það sem kallað er gagnvirkur .
Hver tegund fjölmiðils hefur kosti og galla en ef við horfum sérstaklega á kostina má segja að dagblöð geti verið kærkomin hvíld frá hröðum netheimum .
Þegar lesandi hefur lokið lestri greinar eða viðtals er hægt að velta efni þess fyrir sér án þess að vera undir einhvers konar ímyndaðri pressu við að " kommenta " eða henda fram illa ígrundaðri skoðun eins hratt og mögulegt er .
Það er vel þess virði að nota dagblöð til að æfa sig í samskiptum , jafnvel netsamskiptum .
Prófum að gera litla tilraun á Sunnudagsblaði Morgunblaðsins í dag .
Veldu þér grein í blaðinu og skrifaðu " komment " við hana neðst á síðuna ( já ég er að meina " skrifa " með svona gamaldags tóli eins og penna , jafnvel blýanti ...
þannig að þú gætir þurft að grafa upp yddarann ) .
Þegar þú hefur lokið við að orða hugsun þína um efni greinarinnar skaltu ímynda þér að sá eða sú sem rætt er við eða fjallað um standi fyrir framan þig .
Ef þú treystir þér ekki til að lesa það sem þú skrifaðir orðrétt svo viðkomandi heyri ...
taktu þá fram strokleðrið og æfðu þig í mannasiðum .
Svo má færa þessa æfingu yfir á netið líka , fyrir lengra komna .
Bara muna að ýta ekki á " birta " fyrr en þú ert búin ( n ) að prófa að lesa í þykjustunni upphátt fyrir þann sem um er rætt .
