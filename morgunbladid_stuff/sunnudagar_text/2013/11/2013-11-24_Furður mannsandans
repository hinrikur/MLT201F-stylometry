Í bókinni Reimleikar í Reykjavík birtast nú í fyrsta sinn á prenti draugasögur úr Reykjavík frá seinni tíð .
Steinar Bragi er höfundur bókarinnar en hann lagðist í mikla heimildarvinnu við gerð hennar .
Jóhann Páll Valdimarsson tekur myndir í bókina en sögusvið draugasagnanna eru ýmsir þekktir staðir í Reykjavík , eins og Alþingishúsið , Austurbæjarskóli , Hegningarhúsið og Dillonshús sem er nú kaffistofa Árbæjarsafnsins og Landakotsskóli ásamt fleiri þekktum stöðum .
" Ég vann þetta verkefni í samstarfi við Rakel Garðarsdóttur , en á undanförnum tuttugu árum höfum við bæði safnað draugasögum , " segir Steinar Bragi .
" Það þurfti að vinna sögurnar og ná í heimildarmenn , en mikil heimildarvinna er á bak við þessa bók .
Svo talaði ég við miðla sem veittu upplýsingar um spíritismann , sögðu sögur og vísuðu á heimildarmenn .
Eftir því sem verkefnið mjakaðist áleiðis fór áherslan að færast á helstu kennileiti miðbæjarins fremur en draugagang í heimahúsum og þar sem við sögu koma margar þekktar byggingar var ákveðið að hafa bókina ríkulega myndskreytta .
" Það kom í hlut Jóhanns Páls Valdimarssonar , útgáfustjóra Forlagsins , að taka ljósmyndir í bókina .
" Það sem lokkaði mig helst út í þetta verkefni var tækifærið til að kynnast Steinari Braga aðeins betur , " segir Jóhann Páll .
" Megnið af tímanum vorum við saman á þeim stöðum sem koma við sögu í bókinni , skriðum til dæmis um háaloftið á Alþingi og fórum inn í Hegningarhúsið á Skólavörðustíg .
Í Hegningarhúsinu fórum við inn í pínulítinn klefa og Steinar Bragi lagðist til hvílu á lítinn bekk sem þar var .
Ég ætlaði ekki að ná honum út úr klefanum .
Það var eins og hann væri kominn heim .
" " Það var svo einfalt og viðráðanlegt líf þarna inni , " skýtur Steinar Bragi inn í .
Þeir félagar fóru einnig að Landakotsskóla , en þó ekki saman .
Steinar Bragi fór á þær slóðir með miðli eins og hann lýsir í bókinni og Jóhann Páll tók myndir af skólanum .
" Ég óskaði eftir heimild til að ljósmynda í Landakotsskóla en fékk ekkert svar , " segir Jóhann Páll .
" Ég laumaðist því þar inn og ráfaði um ganga eins forvitinn túristi og myndaði .
" En hvernig leið Jóhanni Páli þegar hann var að taka myndir sem áttu beinlínis að vera draugalegar ? " Ég var ekki hjátrúarfullur en varð hjátrúarfullur þegar við Steinar Bragi vorum komnir áleiðis með þetta verk , " segir hann .
" Það fór að fara um um mig ónotalegur hrollur sem náði hámarki þegar ég kraup á leiði Margrétar Müller í Gufuneskirkjugarði til að taka mynd af leiði hennar .
Síðan fór ég að leiði séra Georgs , skólastjóra Landskotsskóla , sem er bak við Landakotskirkju og þá var mér farið að líða mjög ónotanlega .
Ég spurði mig hvern fjandann ég væri eiginlega kominn út í .
Ég hef upplifað ýmsar hrakfarir síðustu mánuði og kettirnir mínir eru til dæmis hoppandi út um glugga á fjórðu hæð .
Það hefur ekki verið allt með felldu og ég tengi það við vinnu mína að þessari bók .
" Trúir Jóhann Páll þá á drauga ? " Ég afneita engu .
Ég hef engar forsendur til þess , " svarar hann .
Steinar Bragi er sömuleiðis spurður hvort hann trúi á það yfirnáttúrlega og segir : " Ég er galopinn fyrir því og óstjórnlega forvitinn vegna þess að ég hef sjálfur enga reynslu af slíku .
Ég leita nokkuð í fólk sem hefur lent í furðulegri reynslu .
En hvort sem maður trúir á drauga eða ekki þá hljóta draugasögur að minnsta kosti að vera útlegging á furðum mannsandans .
" 