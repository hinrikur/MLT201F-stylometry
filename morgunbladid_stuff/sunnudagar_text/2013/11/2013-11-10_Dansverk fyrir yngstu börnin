Fetta bretta er dansverk fyrir yngstu börnin .
Við hugsum það fyrir börn á aldrinum eins til fjögurra ára , " segir Tinna Grétarsdóttir danshöfundur um nýja sýningu hópsins Bíbí og blaka .
Hún verður frumsýnd í Kúlunni í Þjóðleikhúsinu í dag , laugardag .
Hópurinn gerði í fyrra verðlaunasýninguna Skýjaborg , sem glatt hefur mörg börn síðan .
Núna kemur einnig út geisladiskur er nefnist Skýjaflétta en á honum eru lög úr báðum sýningunum , Skýjaborg og Fetta bretta .
Fetta bretta verkið fjallar um systurnar Fettu Flækju og Fléttu Brettu .
Það er erfitt að sjá hvar ein byrjar og hin endar .
Þær eru flæktar saman , föt , hár og líkamar .
Smám saman ná þær að vinna sig frá hvor annarri og þá sjáum við þær , ólíkustu tvíbura í heimi : systurnar Fetta Flækja og Flétta Bretta .
" Markhópurinn okkar eru þessi litlu börn .
Skýjaborg hefur gengið mjög vel og er enn í sýningum , við erum að ferðast með það hér innanlands og erlendis , " segir Tinna .
" Við erum nú að fylgja þeirri velgengni eftir , enda er svo sannarlega markaður fyrir danssýningar fyrir þennan aldurshóp .
" Í sýningunni eru engin orð heldur byggist hún á hreyfingum .
" Börnin þurfa ekki að geta fylgt eftir sögu heldur er þetta meiri upplifun , " segir hún .
Þegar spurt er hvort börnin haldi athygli á sýningum , segir Tinna að fullorðnum hætti til að vanmeta einbeitingu þessara ungu barna .
" Við höfum sýnt Skýjaborg um fimmtíu sinnum og allt niður í sex mánaða börn sitja í hálftíma og fylgjast með .
Á æfingatímabilinu fáum við heimsóknir frá leikskólum og börnum okkar og vina , til að sjá hvað heldur athyglinni .
Ef sýningin heldur ekki eru börnin farin ! " efi@mbl.is 