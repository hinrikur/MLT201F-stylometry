Ég hef alltaf hrifist mest af sagnaskáldskap þar sem auðvelt er að setja sig í spor sögupersóna og umhverfislýsingar eru lifandi og grípandi .
Gott dæmi um þetta er Sjálfstætt fólk eftir Halldór Laxness sem ég las í annað sinn í vetur og er ein áhrifamesta bók sem ég hef lesið .
Ef gefa ætti bókmenntasmekk mínum fræðilegan stimpil héti hann sálfræðilegt raunsæi .
Sagt er að smásögur fjalli um lífið en skáldsögur um heiminn .
Það er auðvitað einföldun en er samt líklega ein skýring á því hvers vegna ég hef svo lengi hrifist meira af smásögum en skáldsögum .
Auk þess kveikir markviss og hnitmiðaður stíll í mér og hann einkennir smásögur oftar en skáldsögur .
Alice Munro , Raymond Carver og Anton Tsjekhov eru nöfn sem ég nefni oft í þessu samhengi en það eru miklu fleiri höfundar af þessu tagi sem ég hef lesið mér til mikillar ánægju , til dæmis Írinn William Trevor og Joyce Carol Oates frá Bandaríkjunum .
Þegar ég les skáldsögur vil ég helst að þær séu líka hnitmiðaðar og fjalli um lífið – hlutskipti mannsins .
Ég hef ekki áhuga á þeim afrakstri ímyndunaraflsins þar sem leikið er á náttúruöflin eða sögum þar sem lesandinn er fræddur með sagnfræðilegum langlokum eða hátimbruðum kenningum .
Gott dæmi um hnitmiðaðar sögur eru Útlendingurinn eftir Albert Camus og Skíðaferðin eftir Emmanuel Carrère .
Mér líkar stórvel við marga íslenska samtímahöfunda en get ekki farið að nefna einn um fram aðra .
Þetta er stór hópur sem maður fylgist með .
