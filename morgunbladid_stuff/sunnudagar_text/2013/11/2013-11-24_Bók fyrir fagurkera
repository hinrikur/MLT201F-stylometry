Bókabúð Eymundsson á Skólavörðustíg er nær daglegur viðkomustaður minn , enda fátt hlýlegra á köldum degi en bókabúð sneisafull af bókum og afgreiðslufólk sem dekrar við viðskiptavini .
Nú hefur það verið svo í nokkurn tíma að sama sjón mætir mér í hvert sinn sem ég stíg inn í þessa búð .
Þar er alltaf einhver viðskiptavinur að fletta sýningareintaki af Íslensku teiknibókinni .
Ég furða mig ekki beinlínis á þessu því ég er sjálf búin að fletta Íslensku teiknibókinni og dáist að hverri síðu .
En mér finnst alveg sérstaklega gaman að horfa á aðra fletta bókinni með hrifningarglampa í augum .
Og hvernig bók er þetta ? Jú , Íslenska teiknibókin er safn fyrirmynda sem íslenskir listamenn miðalda notuðu við gerð listaverka .
Bókin er svo falleg og vel úr garði gerð að það er hrein unun að fletta henni og skoða myndir byggðar á biblíusögum og sögum af helgum mönnum .
Heilagur Georg og drekinn er þar í sérstöku uppáhaldi hjá mér , kannski bara af því að ég hef gaman af baráttu manna og skrímsla .
Íslenska teiknibókin er ekki bara bók fyrir þá sem hafa áhuga á fornum fræðum eða myndlist .
Þetta er bók fyrir alla fagurkera .
Og þeir finnast þó nokkrir hér á landi enn – sem betur fer .
Ég þekki fólk sem þefar af bókum áður en og á meðan það les þær .
Ég er ekki slíkt þefdýr .
Undantekning varð á því þegar ég las þessa bók því hvað eftir annað þefaði ég af pappírnum .
Pappírinn sem notaður er í bókina virðist vera af alveg sérstakri gerð .
Hann ilmar beinlínis .
Ekki er hægt að nefna Íslensku teiknibókina án þess að tala um þátt Guðbjargar Kristjánsdóttur sem sá um útgáfuna og ritaði inngang og skýringar .
Hún hefur rannsakað Teiknibókina og hefur sínar eigin kenningar sem hljóma trúverðugar .
Hún hefur unnið verk sitt af vandvirkni og alúð sem skilar sér til lesandans .
Skýringar hennar við myndirnar eru afar upplýsandi og stundum beinlínis snjallar .
Ýmsar fallegar bækur eru á markaði fyrir þessi jól .
Íslenska teiknibókin er alveg örugglega með þeim allra fallegustu .
