Í dag halda samtökin Heilsufrelsi Íslands kynningarfund á Grand hóteli .
Samtökin mynda samstöðu og vettvang fyrir fólk sem vill fræðast og standa vörð um grundvallarréttindi er varða heilsuhagsmuni allra .
Heilsufrelsi er í raun að einstaklingur eigi að geta haft frelsi til að velja sjálfur hvernig viðkomandi vill lifa sínu lífi .
" Heilsufrelsi er á sama reki og samtök víða erlendis sem hafa breytt um stefnu og skoða meðvitundina sem slíka , að hún sé upphaf alls .
Það er mikilvægt að tvinna saman þekkingu , innsæi og kærleika .
Við erum ábyrg fyrir okkar eigin heilsu .
Í mínum huga fjallar heilsufrelsi um val og það að þú vitir hvað er í boði og hafir leyfi til þess að velja það sem er til staðar .
Að þú áttir þig á því líka að þú getir virkjað eigin meðvitund , vilja og krafta sem búa innra með þér .
Við erum tæki til að koma þér áleiðis , " segir Gunnar Rafn Jónsson skurðlæknir sem situr í framkvæmdaráði samtakanna .
" Heilbrigðisstarfsmenn um víða veröld hafa áttað sig á mikilvægi heildrænna lækninga .
Á undanförnum 10 árum hefur orðið gjörbylting í rannsóknum og ný fræðigrein , utangenaerfðafræðin , leit dagsins ljós .
Í hverri rannsókn á fætur annarri hefur komið í ljós að tilfinningar , streita , umhverfisþættir , matur , trú okkar og annað kemur boðum yfir til erfðaefnisins .
Sjálf frumuhimnan varð allt í einu heilinn í stað DNA-erfðaefnisins .
Þetta helst allt í hendur , hið vísindalega og hið andlega er að hittast aftur .
" Gunnar segir að ákveðin vitundarvakning hafi orðið í kjölfarið og læknar séu margir hverjir farnir að hugsa öðruvísi , að sameina þurfi líkama og sál .
Sérfræðingar innan heilbrigðisstéttarinnar geta hjálpað einstaklingi að virkja orku innra með sér og bent honum á ýmsar leiðir sem sjúklingurinn eigi síðan að geta valið úr sjálfur , hvað henti honum best hverju sinni .
Var með ólæknandi sjúkdóm Ólafur Einarsson rafeindaiðnfræðingur situr einnig í framkvæmdaráði samtakanna og segir það mikilvægt að fólk geti valið í lífinu í stað þess að fá skipanir að ofan .
" Ef fer fram sem horfir í lagasetningum í heiminum þá gæti það að rækta piparmyntu í bakgarðinum orðið lögbrot .
Er þetta eitthvað sem Íslendingar mundu velja ef við værum spurð ? " segir Ólafur en hann sneri við blaðinu fyrir þónokkrum árum eftir að konan hans greindist með þrjár tegundir af gigt sem var talin ólæknandi .
Eftir að hafa verið á lyfjum lengi án varanlegs árangurs ákváðu hjónin að leita annarra leiða sem þau fundu .
Í dag , 10 árum síðar , er hún enn einkenna laus .
" Það sem er átt við með heilsufrelsi er ekki að ráðast gegn vestrænum lækningum , heldur frekar að opna möguleikann á því að þetta geti fléttast saman , hið andlega og hið vísindalega , að til verði nýtt heilbrigðiskerfi með nýjar áherslur .
Vestrænar lækningar eru stórkostlegar á svo mörgum sviðum en þær byggjast á vísindum , á því sem mælanlegt er .
Sumt sem tengist líðan fólks og heilsu er ekki hægt að mæla eins og hugsanir og tilfinningar .
Stress er til dæmis ekki mælanlegt en við vitum það að stressuð manneskja er útsettari fyrir veikindum en sú sem er róleg , " segir Ólafur .
" Þetta er að hluta til það sem við viljum opna fyrir enda margt af því sem heilsufrelsi stendur fyrir ekki endilega eitthvað sem allir vita .
" Samtökin hafa verið í undirbúningi í langan tíma .
Frelsin eru nokkur en lögð er áhersla á fjögur frelsi til að byrja með : lækningafrelsi , lyfjafrelsi , fæðufrelsi og efnafrelsi en síðar verður einnig unnið með ræktunarfrelsi , geislafrelsi , vatnsfrelsi og dýrafrelsi .
Margir sérfróðir einstaklingar munu halda þar erindi á kynningarfundinum sem fram fer kl. 13.30 í dag á Grand hóteli en þar verður einnig sérstakur gestur fundarins Robert Verkerk sem stofnaði Alliance for Natural Health í Bretlandi en hann er í forsvari fyrir heilsufrelsi á alheimsvísu .
Nánari upplýsingar um Heilsufrelsi er að finna á www.heilsufrelsi.is .
