Fyrir um tveimur árum fann Rúnar Freyr Gíslason leikari að alls staðar voru að lokast dyr ; á vinnustað , hjá fjölskyldu og í umhverfi hans .
Hann segir að það hafi hjálpað honum að taka á sínum vanda - að fólk hafi ekki kóað með honum .
Texti : Júlía Margrét Alexandersdóttir julia@mbl.is Myndir : Kristinn Ingvarsson kring@mbl.is Líf mitt tók miklum breytingum fyrir rúmu einu og hálfu ári þegar ég horfðist í augu við þráhyggju í hausnum á mér sem kallast fíkn .
Ég lærði að ég er með heilasjúkdóm sem heitir alkóhólismi .
Eigum við að byrja þetta svona ? " segir Rúnar Freyr Gíslason leikari aðspurður hvað hann geti sagt blaðamanni um líf sitt síðustu árin .
Bæði þennan part og svo fleiri .
Rúnar Freyr er einn okkar þekktustu leikara á sviði og í sjónvarpi en hefur undanfarið vakið athygli fyrir vaska framgöngu í starfi sínu fyrir SÁÁ , Samtök áhugafólks um áfengis- og vímuefnavandann .
Hann hefur þar af eigin reynslu að miðla til sjúklinga sem sækja meðferð og stuðning til SÁÁ og nú ætlar hann einnig að leyfa lesendum Morgunblaðsins að heyra af lífi , list og störfum og hvernig það var fyrir hann að átta sig á eigin vanda og taka á honum .
Rúnar Freyr er hæfileikatól .
Það er ekki úr lausu lofti gripið því allt frá því að hann fór að leika í menntaskólasýningum Verslunarskóla Íslands er hægt að glugga í gamla leikdóma í dagblöðum þar sem skríbentar segja Rúnar Frey efni í framtíðarleikara .
Í einum leikdómnum er Gísli Marteinn félagi hans sagður fara með hlutverkið " ágætlega " í stykkinu " Láttu ekki deigan síga Guðmundur " en Rúnar Freyr er " eftirminnilegur " .
Óþarfi kannski að stilla þeim félögum svona saman en það sleppur þó því æskuvinirnir úr Breiðholtinu urðu þekktir hvor á sínu sviðinu .
Einhverjir voru þó sannfærðir um að Rúnar Freyr myndi fara út í stjórnmál , meðal annars blaðamenn sem sáu hann sigra í Morfís , Ræðukeppni framhaldsskólanna , tvö ár í röð .
Þeir eru nokkrir vinirnir úr Hólahverfinu sem halda hópinn enn í dag en þeir bjuggu í einum hnapp sem pjakkar , í sömu blokkum jafnvel .
Frá þeim hefur Rúnar Freyr alltaf notið stuðnings , einnig á ferð sinni um dýpri dalina , sem og sinni " ótrúlega umhyggjusömu fjölskyldu " eins og hann orðar það sjálfur .
" Æskuvinur minn , Pétur Marteinsson knattspyrnumaður , bjó í sömu blokk og ég .
Sigurður Kári , fyrrverandi þingmaður , var einnig í sama húsi og Gísli Marteinn Baldursson bjó í blokkinni á móti .
Við , ásamt nokkrum fleirum , hittumst vikulega og heyrumst oft þess á milli .
Þetta er afar sterkt net fyrir mig og þessir frábæru drengir hafa reynst mér ótrúlega vel .
Svo breytir miklu að vera heppinn með fjölskyldu .
" Kært með mæðginum Rúnar Freyr segist vera úr venjulegri millistéttarfjölskyldu í Breiðholti .
Hann segir að væri hann barn í dag yrði hann greindur ofvirkur , en hann hafi þó verið fyrirmyndarnámsmaður þar sem hann hélt alltaf fullri athygli yfir námsbókunum .
" Hegðaði mér vel en masaði of mikið , " segir hann .
" Við bjuggum fyrst í blokk , fluttum svo í raðhús og pabbi , Gísli Sigurðsson , er og var vinnuþjarkur af gamla skólanum – pípulagningameistari , sem byggði sitt hús sjálfur og vann frá morgni til kvölds .
Góður og pottþéttur maður sem hægt er að treysta .
Mamma , Sigurrós Guðmundsdóttir , ól okkur aðallega upp en hún er æðisleg ; ótrúlega hlý og góð kona .
" Rúnar segir mikla kærleika með þeim .
" Hún er þó með bein í nefinu þannig að maður komst ekki upp með neitt .
Hún var fyrirmynd mín í öllu og ég tel mig afar líkan henni .
Hún á einmitt afmæli eftir nokkra daga .
" Sem er einmitt í dag , 16. nóvember , og Rúnar Freyr er þarna nýbúinn að kaupa afmælisgjöfina þegar viðtalið er tekið .
Rúnar Freyr fór í Versló og var ekki lengi að koma sér í hreinlega allt sem að félagslífinu sneri .
Hvort sem það hét nemendamót , leiklist eða ræðumennska .
Eftir útskrift tók við tveggja ára nám í stjórnmálafræði við Háskóla Íslands en í það nám innrituðust einnig félagar hans Gísli Marteinn og Ólafur Teitur Guðnason .
Hann hafði sérstaklega gaman af heimspekilegum pælingum um stjórnmál .
John Locke og Ritgerð um ríkisvald hafði mikil áhrif á hann – að fólk ætti það sem það gerði .
" Ég er frjálslyndur og trúi á frelsið – vil að maðurinn fái að gera það sem hann vill svo lengi sem það skaðar ekki aðra .
Frjálshyggja er hins vegar orðið einhvers konar níðheiti , notað yfir það sem olli kreppunni .
Hins vegar var það einmitt svo að á þeim árum var engin frjálshyggja í gangi heldur var til staðar ofvaxið ríkisbákn með ríkisábyrgð og það kalla ég ekki frjálshyggju .
Einhvern tímann var orðið " pilsfaldakapítalismi " notað yfir þetta , þegar ábyrgðin var á ríkinu og fólkinu en frelsið hjá markaðsaðilunum .
Bankarnir spiluðu djarft því þeir vissu að ríkið stæði að baki þeim .
Það voru þessi ríkisafskipti sem brengluðu markaðinn – og menn komust upp með að spila á kostnað annarra .
" Af hverju átt þú betur heima í listinni en á svona átakavettvangi sem þú hefur svo miklar skoðanir á ? Félagar þínir hafa jú margir hverjir farið þangað ? " Já , sumir .
Ég nærist svo á skapandi umhverfi og að einhverju leyti líður mér alltaf illa í umhverfi þar sem fólk talar ekki frjálslega .
Ég verð að vera einhvers staðar þar sem hægt er að gera mistök því mistök eru nauðsynleg – annars lærirðu ekkert .
En í pólitík máttu ekki gera mistök .
Þess vegna segja stjórnmálamenn gjarnan : " Ég vil ekkert segja um það á þessari stundu .
" Tilhugsunin að sitja á fundi og vita að maðurinn sem talar gegn þinni hugmynd gerir það bara vegna þess að hann er í öðrum flokki er algerlega óþolandi .
Ég held ég sé of viðkvæmur til að þola það .
Fólk þarf að vera einlægt og heiðarlegt .
Ég sá von í Jóni Gnarr en skil vel að hann hafi gefist upp á verkefninu og ég skil Gísla Martein líka vel að hafa yfirgefið vettvanginn , að sinni að minnsta kosti .
Það er eitthvað rotið við kerfið okkar , það virðist vera svo að þeir sem koma ungir , ferskir og fullir af hugsjónum þarna inn flækist um í kerfinu og reki sig á þá veggi að aðferðirnar sem þarf að nota til að koma einhverju í verk eru ekki í anda hugsjónanna heldur gjarnan leiðindasamningar á bak við tjöldin .
" Hélt alltaf að lífið væri að fara að byrja Eftir nám í Leiklistarskóla Íslands átti Rúnar Freyr ekki í vanda með að landa samningum og burðarhlutverkum .
Hann fékk strax fastan samning við Þjóðleikhúsið og nokkrum árum síðar við Borgarleikhúsið .
Hann hefur þá starfað með Vesturporti , leikstýrt sjálfur stykkjum og margt fleira til .
Það er svolítið skrýtið að renna augum yfir náms- og starfsferil Rúnars Freys og hugsa til þess að hann hafi háð þessa baráttu við Bakkus meðan hann sinnti stórum verkefnum .
Hver er upplifun Rúnars Freys af þeim árum áður en hann náði bata ? " Hjá mér var það þannig að áfengi átti alltaf að koma inn í hlutina .
Þau voru nokkur árin þannig að ef ég var glaður , var búinn að frumsýna eða hafði staðið mig vel – þá varð ég að fá mér áfengi .
Þegar ég var í blús eða eitthvað gekk illa – þá varð ég að fá mér áfengi .
Þegar það var hvorki gaman né leiðinlegt , þá varð ég að fá mér áfengi .
Þetta þróaðist auðvitað yfir langan tíma en þetta varð hægt og rólega að þessari þráhyggju .
Ég hefði aldrei getað komist í gegnum þetta án þess að fara í meðferð inn á Vog og Staðarfell .
En að snúa svona þráhyggju við tekur langan tíma .
Þetta er eins og að ætla að snúa stóru skipi , sem er á einhverri leið , og fá það til að sigla í hina áttina .
Alkóhólismi er afgerandi hluti í lífi manns og maður þarf að taka ábyrgð á sjúkdómnum því maður vaknar alltaf sem alkóhólisti og þarf að fara inn í daginn meðvitaður um það og passa sig á hættunum , bara eins og hver annar sem er að glíma við einhvern annan sjúkdóm sem getur dregið þig til dauða .
" Rúnar Freyr segir að í þessari meðferðarvinnu gerist þó meira en að fólk hætti að drekka .
Það fari smám saman að nálgast lífið á allt annan hátt .
Sjálfur skynji hann umhverfið á nýjan hátt .
Hvernig ? " Ég hélt alltaf að lífið væri að fara að byrja .
Það myndi byrja þegar ég væri búinn með framhaldsskólann .
Þegar ég væri búinn með leiklistarskólann .
Þegar ég væri kominn með konu .
Þegar ég væri búinn að eignast barn .
Þegar ég væri búinn að ná samningi hjá Þjóðleikhúsinu .
Þegar , þegar , þegar .
Ég fattaði ekki að ég var alltaf að lifa þessu lífi en ég var ekki í því , hér og nú .
Ég kalla þetta nýja lífið mitt , lífið sem hófst fyrir einu og hálfu ári .
Ég sé þig til dæmis öðruvísi en ég hefði séð þig fyrir tveimur árum .
Einnig börnin mín , umhverfið og sjálfan mig .
Ég " sé " betur .
Mesti munurinn liggur í því að ég hugsa ekki lengur : Hvað sé ég í þessu fyrir mig – heldur – hvað er best fyrir okkur öll ? Ég er farinn að finna fyrir ánægjunni yfir því að vera hlekkur í stærri keðju fjölskyldunnar og samfélagsins alls .
" Þetta hljómar eins og að tukta til egóistann í sjálfum sér ? " Maðurinn er náttúrlega í grunninn alveg svakalegur egóisti .
Og mjög margir eru þannig að oftar en ekki hugsa þeir fyrst og fremst hvað þeir geti grætt persónulega á aðstæðum .
" Hvað fæ ég út úr þessu ? " spyrja þeir sig .
Meira að segja þegar fólk telur sig vera gott og að það sé einfaldlega að leiðbeina öðrum er eigingirni og sjálfselska mjög oft þar á bak við .
Það er skrýtið að komast að þessu þegar maður heldur að góðmennska hafi legið að baki svo mörgu í gegnum tíðina .
Að frelsast undan eigingirni þýðir um leið frelsi undan áhyggjum af því sem mun gerast – það fær bara að gerast .
Ef það verður ekki gott , þá veit ég að ég mun að minnsta kosti læra af því .
En það er kannski auðvelt að tala svona núna þegar maður er upptekinn af batanum og öllu meðferðarferlinu .
Auðvitað er ég enn með mína bresti .
Hin eilífa vinna felst í því að takast á við þá og reyna að verða betri í dag en í gær .
" Þurfti storm til að ég breyttist Það er auðvelt að fara á flug með Rúnari .
Hlusta á hann tala um hvernig það er hægt að sjá eitthvað fallegt í öllu fólki .
Mikilvægi þess að skilja reiði annarra , hún sé sjaldnast persónuleg .
Gera það besta úr hlutunum í dag .
Hann segir að hjá SÁÁ hafi hann lært að staldra ekki of mikið við hlutina og lifa frekar í sátt við fortíðina .
" Við alkóhólistar höfum brotið brýr að baki okkur og við höfum vegna þessa sjúkdóms gert sitthvað á hlut annarra , ekki síst okkar nánustu .
Það getur verið erfitt að lifa við það , gera það upp .
Horfa loksins í spegilinn og hugsa : " Vá , þetta hefði ég ekki viljað gera .
" En á vissan hátt lærum við samt að meta fortíðina , hún gerði okkur að því sem við erum .
" Þannig að það er ekki þrá eftir því að spóla til baka og breyta hlutunum ? " Ef það væri hægt þá myndi ég eflaust vilja breyta ýmsu , en það er bara ekki hægt .
Þess vegna ætla ég að reyna að læra af fortíðinni og vera þakklátur fyrir það að ég neyddist til að horfa í spegil sem varð til þess að ég breyttist .
Þórhildur Þorleifsdóttir leikstjóri sagði eitt sinn , sem mér finnst svolítið rétt hjá henni : " Það gerist ekkert í logni .
" Það er svolítið til í því .
Í leiklistinni þarf að verða eitthvert rok , einhver þarf að verða svolítið æstur , hrista upp í hlutunum og til að ég breyttist þurfti storm .
Það er hægt að fara í gegnum þetta á tvo vegu : Svekkja sig endalaust á því að þetta hafi allt saman ekki farið eins og maður vildi .
Eða maður getur sagt : " Ég er hérna í dag .
Og hvernig get ég gert gott úr því fyrir sjálfan mig og aðra ? " Og þá með sérstakri áherslu á aðra .
Einhver sagði : " Ef þú einblínir á vandamálið þá stækkar það en ef þú einblínir á lausnina þá stækkar hún .
" Ég vil einblína á lausnina .
" Rúnar Freyr kynntist kærustu sinni , Guðrúnu Jónu Stefánsdóttur , fyrir tveimur árum en hún stundar nám í mannfræði og fjölmiðlafræði við Háskóla Íslands .
Sjálfur segist hann alltaf hafa haft áhuga á fræðinni á bak við fjölmiðlana og það hafi verið sá þáttur sem dró hann upphaflega út í stjórnmálafræðina .
Hann segir Guðrúnu Jónu hafa staðið þétt við bakið á honum og stutt hann í gegnum þetta tímabil en samanlagt eiga þau fjögur börn – Guðrún Jóna á sex ára gamla dóttur og Rúnar á þrjú börn á aldrinum sex til 14 ára .
" Ég er Guðrúnu Jónu ótrúlega þakklátur .
Það hlýtur að hafa reynt talsvert á hana þegar ég var að hefja minn bata og gerir kannski enn .
Hún hefur reynst mér ótrúlega vel og sýnt mér fádæma góðmennsku og hlýju .
Börnin hafa líka veitt mér mikinn styrk , þau eru yndisleg og nærvera þeirra hefur svo sannarlega hvatt mig áfram til góðra verka .
" Það sem veldur streitu veldur líka fullnægju Vinnuvika Rúnars Freys er ansi þéttskipuð því auk þess sem hann sinnir starfi markaðs-og viðburðarstjóra hjá SÁÁ leikur hann í Englum alheimsins nokkrum sinnum í viku og stýrir útvarpsþættinum Bakaríið á Bylgjunni með félaga sínum Jóhannesi Hauki Jóhannessyni .
Þá heldur hann utan um sjónvarpsþáttinn Áfram Vogur sem sýndur er á ÍNN á mánudagskvöldum .
" Þetta er eins og með allt – það sem veldur mér streitu veldur mér líka ótrúlegri fullnægju .
Ég held ég ætti erfitt með að vera í 9-5 starfi .
Það verða að vera einhver læti .
Streitan má auðvitað ekki verða of mikil en samt verður alltaf eitthvað að vera að gerast .
" Margir þekkja sögu Rúnars Freys í einhverri útgáfu – eiga fjölskyldumeðlim , vin , vinnufélaga eða einhvern í nánasta umhverfi sem hefur glímt við fíkn .
Þeir hinir sömu óska þess án efa að fíkillinn beri gæfu til að ná bata .
Hvað varð til þess að Rúnar fékk hjálp ? " Því fyrr sem fíklar ná botninum því betra og það er ekki fyrr en maður áttar sig á því að það eru að lokast dyr sem eitthvað fer að gerast .
Þeir geta að vísu verið margir þessir botnar en þarna er mjög mikilvægt að aðstandendur átti sig á því að þeir geta lítið sem ekkert gert og geta jafnvel með meðvirkni sinni ýtt undir drykkjuna .
" Hvernig þá ? " Með því að hjálpa , lána þér peninga , vera meðvirkir , hugga þegar maður er langt niðri .
Meðvirkni getur verið svo svakaleg .
Ég veit um móður sem vildi ekki láta barnið sitt hafa sýklalyfin sem það þurfti af því að því fannst svo vont að kyngja því .
Þarna var alls ekki verið að horfa á stóru myndina ; barnið þurfti sýklalyf til að batna .
Móðirin verður að gefa lyfið þótt barnið kúgist og finnist það vont .
Meðvirka aðstandandanum getur þótt hann rosalega vondur við alkóhólistann þegar hann stendur í fæturna en aðeins þannig áttar maður sig á því að það eru að lokast dyr .
Það var þannig með mig .
Ég fann fyrir því í öllu umhverfi mínu að það voru að lokast dyr .
Á vinnustaðnum mínum , hjá fjölskyldu minni og vinum .
Það hjálpaði rosalega og ég er mjög þakklátur fyrir það .
Að þetta fólk hafi ekki kóað með þessu sem ýtti mér fyrr í meðferðina .
" Fyrsta skrefið hjá Rúnari Frey var að hringja í mann sem hann þekkti og hafði sigrast á alkóhólisma .
" Það getur enginn fengið mann til að hugsa sig um nema þeir sem hafa reynt þetta sjálfir .
Í 20 mínútur hlustaði ég á hann tala um sjálfan sig en allan tímann var þetta eins og hann væri að tala um mig .
Og allt í einu skildi ég .
Vinir mínir voru búnir að vera að pikka í mig en ég kom mér alltaf undan því alkinn er mjög klár í því að annaðhvort játa allt eða vera rosalega leiður og biðjast afsökunar .
Jafnvel líka verða fúll á móti og skjóta til baka .
Alkinn er atvinnufíkill , hann getur algerlega snúið fólki .
Þannig að þegar alkóhólisti talar svo við annan alka um sjálfan sig þá áttar alkinn sig á því í hvaða sporum hann er .
Það er það magnaða við þetta dæmi .
Langflestir alkóhólistar , þegar þeir ná sínum botni , eiga blóði drifna sögu , hafa gert mistök og komið illa fram við sitt nánasta fólk , og ég er þar engin undantekning .
" Magnús Geir aðstoðaði í veikindunum Þegar Rúnar Freyr innritaðist í meðferð hætti hann á samningi hjá leikhúsinu og tók sér ársleyfi .
Það var ekkert endilega útlit fyrir að hann myndi snúa aftur í leikhúsið .
Hann fékk vinnu hjá SÁÁ , las inn á auglýsingar og teiknimyndir en aðalvinnan sem skipti hann máli þá var vinnan með sjálfan sig .
Þegar Þorleifur Arnarsson hringdi í hann 10 dögum fyrir frumsýningu á Englum alheimsins var hann þó ekki lengi að hugsa sig um hvort hann vildi leika þar besta vin Páls í Englum alheimsins enda var ekki erfitt að setja sig í þau spor því hann og Atli Rafn sem fer með hlutverkið eru í raunheimum einnig bestu vinir .
" Tilhugsunin um fastan samning í leikhúsinu heillar ekki eins og stendur .
Leikhúsið er frábær vinnustaður .
Þar starfar gott og skemmtilegt fólk og ég verð að minnast sérstaklega á Magnús Geir Þórðarson borgarleikhússtjóra en hann reyndist mér ótrúlega vel í mínum veikindum .
Ég verð honum alltaf þakklátur fyrir það .
Ég var búinn að vera á samningi stanslaust frá útskrift , eða í 13 ár .
Það tekur á að vinna svona mikið , leika í 3-5 leikritum á ári , sérstaklega ef maður leggur sig alltaf allan í það sem maður gerir eins og ég hef alltaf gert .
Ef maður er svo ekki í jafnvægi , eins og raunin var með mig , þá er ekki gott að vera undir mikilli pressu fyrir framan fimm hundruð manns og gagnrýnendur að sýna verk .
Ég þurfti því að stíga aðeins út úr þessu en svo veit maður ekki – ég gæti alveg dottið inn í eitt og eitt verk , ef einhver vill fá mig með .
Mér finnst erfitt að bjóða börnunum mínum upp á það að vera alltaf á föstum samningi og gera heimilið að lestarstöð þar sem fólk er eilíflega að koma og fara .
Eftir miklar vinnutarnir eru launin þannig að maður spyr sig hvort þetta sé þess virði .
Peningar eru ekki allt og þeir skapa ekki hamingjuna en að geta haft í sig á og á og ekki haft áhyggjur – því fylgir líka frelsi , vellíðan og svigrúm .
" Finnst þér þú vera orðinn " gamli " Rúnar Freyr aftur ? Getum við orðað það þannig ? " Nei , í raun ekki því ég vil ekki verða eins og ég var .
Sá maður fór ekki rétta leið á endanum .
Ég vil halda áfram – sem betri ég .
Ég hugsa aldrei þannig að gamli Rúnar sé kominn aftur eða eitthvað .
" Rúnar Freyr fær mikinn stuðning frá 12 spora kerfinu og fundum þar en einnig segist hann slaka á með því að biðja .
Trúin er ný í hans lífi .
" Nei , ég bað alls ekki áður en þegar ég tala um að biðja , þá er ég ekki að tala um að gera það með sérstakri viðhöfn .
Maður getur beðið á aðeins einni mínútu , situr jafnvel í bílnum og hugsar um eitthvað fallegt .
Þetta snýst um að minna sig á hver maður er og hvaðan maður kemur – og síðast en ekki síst að þakka fyrir sig .
" Við ræðum að lokum stórt verkefni sem er framundan hjá Rúnari Frey – söfnunin Áfram Vogur sem hleypt var af stokkunum í október en SÁÁ byggir nú við Vog álmu til að þjóna veikustu sjúklingunum .
" Allt sem SÁÁ hefur byggt hefur verið gert fyrir fé sem samtökin hafa safnað sjálf .
Sá niðurskurður á fjárframlögum ríkisins til SÁÁ sem framundan er og hefur verið síðastliðið ár er ekki sparnaður .
Kostnaðurinn við að hafa fólk ennþá úti að þjást er til að mynda ótrúlega margar tapaðar vinnustundir í samfélaginu , mikill löggæslukostnaður og baggi á heilbrigðiskerfinu .
Það er rándýrt að veita ekki hjálp og algjörlega fáránlegt í kreppu – þegar þú ert að reyna að fá inn fleiri skattborgara .
Allur rítalínkostnaður ríkisins jafngildir framlögum þess til SÁÁ svo eitthvað dæmi sé nefnt .
SÁÁ sinnir um 2.300 sjúklingum á ári sem leggjast inn .
Ríkið greiðir fyrir 1.700 þeirra og þessar 600 innlagnir sem eftir standa eru fjármagnaðar með álfasölu og söfnunum .
Fólk er að fá hjálp því Þórarinn Tyrfingsson ásamt hans frábæra fólki neitar ekki neinum um hjálp .
Ríkið verður að standa sig betur í þessum málaflokki .
En sem betur fer hefur almenningur alltaf stutt vel við bakið á SÁÁ og mun örugglega gera það núna því fólk veit hvað Vogur hefur gert fyrir þá sem þangað hafa leitað .
" Vogur á 30 ára afmæli í desember en 24 þúsund Íslendingar hafa komið þangað inn og fengið hjálp .
" Margir þeirra héldu að þeir væru búnir að brenna allar brýr að baki sér , að allt væri búið , en hafa svo risið upp og eignast hamingjuríkt líf .
Ég hef séð þetta gerast og þetta getur gerst á ótrúlega skömmum tíma ef hjálpin er fyrir hendi .
Ég fullyrði – sama hvað hver fíkill heldur – það er alltaf hægt að byrja nýtt líf .
" 