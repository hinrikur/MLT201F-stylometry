Það hefur verið draumur minn síðustu ár , síðan ég lauk námi , að senda frá mér disk .
Ég hef verið að safna kjarki , peningum og verkum á efnisskrána , " segir flautuleikarinn Emilía Rós Sigurðardóttir .
Í vikunni kom út hennar fyrsti geisladiskur , Portrait , og segir Emilía Rósa hann geyma nokkur af hennar eftirlætisverkum fyrir flautu og píanó .
Með henni á disknum leikur Ástríður Alda Sigurðardóttir píanóleikari .
Í tilefni af útkomunni munu þær stöllur flytja efni af disknum á útgáfutónleikum í Salnum á sunnudag klukkan 20 .
Á efnisskránni eru verk eftir Franz Schubert , Pierre Sancan , Gabriel Fauré , Tarek Younis , André Jolivet og Atla Heimi Sveinsson .
Farnar að anda í takt Þær Emilía Rós og Ástríður Alda hafa á undanförnum árum leikið saman hérlendis og erlendis við góðan orðstír , meðal annars með Elektra Ensemble , en einnig leikur Emilía Rós reglulega með Sinfóníuhljómsveit Íslands .
Ástríður Alda hefur á undanförnum árum fest sig í sessi sem einn af athyglisverðustu píanóleikurum þjóðarinnar .
" Ég kalla diskinn Portrait og í rauninni er hann lýsing á mér , " segir Emilía Rós .
" Flest verkanna hafa fylgt mér mjög lengi , ég hef leikið þau á mikilvægum tónleikum , á prófum eða í keppnum og ég kann þau því aftur á bak og áfram .
Þetta eru uppáhaldsverkin mín , enda langaði mig til að gera disk sem lýsir mér sem flauturleikara .
" Samstarf þeirra stalla hefur staðið lengi ; Emilía Rós segir þær hafa leikið eitt verkanna fyrst saman þegar þær voru þrettán og fimmtán ára gamlar , þegar þær léku saman opinberlega í fyrsta skipti .
" Við höfum líka unnið svo lengi saman í Elektra Ensemble , auk þess að leika tvær saman , að við erum farnar að anda í takt , " segir hún og hlær .
" Það skiptir miklu máli fyrir útkomuna að við þekkjumst svona vel .
Það liggur við að við þurfum ekki að æfa fyrir útgáfutónleikana .
" Í Salnum munu þær flytja öll verkin sem eru á diskinum .
" Mig langaði til að halda eina stóra tónleika í mínu nafni .
Maður verður að vera duglegur við að búa sér til verkefni hér heima .
Það er mikilvægt að leika á einleikstónleikum , ég hef alltaf stefnt að því að gera það líka , ekki endilega að vera einleikari úti í heimi , heldur hef ég mikla þörf fyrir að gera það .
En annars er alltaf gaman að spila , hvort sem það eru einleikstónleikar , með Sinfóníuhljómsveitinni eða kammersveit .
Mér finnst það allt jafn skemmtilegt , " segir Emilía Rós .
efi@mbl.is 