" Árni bjargaði með þráhyggju sinni og eftirfylgni ómetanlegum verðmætum frá glötun , " segir Svanhildur Óskarsdóttir , ritstjóri nýrrar og fagurlega myndskreyttrar bókar um handritin .
Hún segir þau öll einstaka gripi – " í þeim eru einhverjir töfrar " .
Einar Falur Ingólfsson efi@mbl.is Á dögunum var haldið veglega upp á það að 350 ár voru liðin frá fæðingu Árna Magnússonar handritasafnara .
Í tengslum við afmælishátíðina kom út vegleg og fallega myndskreytt sýnisbók , 66 handrit úr fórum Árna Magnússonar .
Bókaútgáfan Opna gefur verkið út í samstarfi við Stofnun Árna Magnússonar í íslenskum fræðum og Den Arnamagnæanske Samling í Kaupmannahöfn , en þessar systurstofnanir varðveita alls um 3.000 handrit frá miðöldum og síðari öldum .
Í bókinni er staldrað við 66 handrit úr fórum Árna og þeim lýst í máli og myndum , auk þess sem fjallað er um nokkur fornbréfanna í söfnunum .
Svanhildur Óskarsdóttir , handritafræðingur á Árnastofnun , er aðalritstjóri bókarinnar , ritstýrir henni ásamt Matthew Driscoll , og hefur ritað glöggan inngang um Árna og ástríðu hans , og þær Laufey Guðnadóttir og Soffía Guðný Guðmundsdóttir bregða ljósi á handverkið sem tíðkaðist við bókargerð á miðöldum .
Alls eiga 35 fræðimenn texta í verkinu , innlendir og erlendir .
" Við töldum mikilvægt að eitthvað stæði eftir þegar afmælishátíðin væri afstaðin .
Þessi bók er eitt af því sem mun gagnast okkur inn í framtíðina , " segir Svanhildur .
" Við ákváðum að gera sýnisbók , þar sem ekki væri afskaplega mikill texti um hvert handrit en á móti hægt að fjalla um mörg þeirra .
Við vildum sýna hvað handritasafnið er margbreytilegt og jafnframt nýjar og forvinilegar hliðar á safni Árna .
" – Framsetning efnisins er skýr og falleg , þetta er bók við alþýðuskap .
" Svo sannarlega .
Við viljum ljúka safninu upp fyrir almenningi .
" – Það hefur tekist vel .
Og margt er afar forvitnilegt í bókinni , til að mynda skipting handritanna milli Árnastofnananna í Reykjavík og Kaupmannahöfn , sem ég tel að margir viti ekki hvernig er hugsuð .
" Jú , það var ástæða til að rifja það upp , án þess að fara í saumana á handritamálinu , og minna okkur á að það eru líka handrit í Kaupmannahöfn .
Bókin kemur einnig út á dönsku og ætti því að minna Dani á að þeir hafa ennþá handrit í sinni vörslu .
Lagt var upp með það að bókin yrði unnin í samvinnu stofnananna beggja og haldið upp á að við stöndum saman í þessu .
" – Er samstarf stofnananna gott ? " Já .
Við stöndum saman að ákveðnum verkefnum , erum til dæmis með sumarskóla í handritafræðum fyrir meistara- og doktorsnema í handritafræðum sem koma víða að úr heiminum .
Síðan eru önnur verkefni eftir hendinni .
Við stöndum líka , ásamt Landsbókasafni , að vefnum Handrit.is sem er rafræn handritaskrá .
Það leiðir af sjálfu sér að þar sem safnið er á tveimur stöðum , þarf samstarfið að vera gott .
Á rafrænum tímum er líka orðið auðveldara að koma handritunum aftur saman .
Við segjum oft að nú getum við sameinað í netheimum þetta safn sem var skipt , á nokkuð sársaukafullan hátt .
" Mikilvægt og dýrmætt safn – Sumar bækurnar eru hreinlega í báðum löndunum , sinn helmingurinn í hvoru .
" Já , eins og kemur glöggt fram í tveimur pistlum í bókinni .
Saga hinna ýmsu handrita úr safni Árna er mjög merkileg .
Þau hafa enst í margar aldir , kannski nú í sex eða sjö hundruð ár , og endast vonandi miklu lengur , en á þessum tíma hefur margt gerst .
Í greinum bókarinnar reynum við gjarnan að rekja feril handritanna , hvernig þau hafa borist milli fólks áður en Árni fékk þau .
Dæmi um það er Reykjabók Njálu .
Hún lenti í miklu ferðalagi , fram og aftur yfir Atlantshafið , en er nú í Danmörku í þriðja sinn .
Við viljum ekki að fólk líti á handritasafnið sem einhvern stafla sem kúrir hér í kjallara í Reykjavík .
Þræðir handritanna liggja um allt land og svo er hitt , að öll þjóðin ber ábyrgð á þeim .
Við eigum öll að hafa áhuga á þeim , enda er ekkert ólíklegt að forfaðir minn eða formóðir þín hafi einhverntíma átt einhver af þessum handritum eða hafi lagt eitthvað til þeirra .
Við þurfum að passa upp á þau og skila þeim til næstu kynslóða , og vitaskuld varðveita þau fyrir heiminn .
UNESCO-viðurkenningin , sem setur þau á listann yfir minni heimsins , minnir okkur á hvað við erum með mikilvægt og dýrmætt safn í höndunum .
" Hafa verið gríðarlega glæsilegar – Við að lesa bókina er lesandinn minntur á að handritasafnið er annað og meira en skinnbækur og Íslendingasögur .
Þið geymið allrahanda texta , fornbréf og pappírshandrit .
" Við reynum að draga fram þennan fjölbreytileika .
Fornbréfin eru til dæmis líka merkilegt safn og gaman að geta sýnt nokkur þeirra í bókinni , auk þess að sýna dæmi um þá ólíku texta sem finnast í safninu .
Það er margt fleira en Íslendingasögur ; alls konar sagnategundir , almanök , rím eða tímatalsfræði , og handbækur sem fólk hafði sér til halds og trausts í dagsins önn , til dæmis prestar .
Þá veitum við innsýn í handrit sem tengjast Árna sjálfum og fjölskyldu hans .
Loks má ekki gleyma myndlistinni í handritunum , við sýnum fallega upphafsstafi og skemmtileg síðari alda pappírshandrit , eins og Löngu-Eddu þar sem eru forvitnilegar teikningar úr goðafræði .
Við erum með dæmi um handrit frá 12. öld og alveg fram á 18. öld .
Þetta val spannar langan tíma .
" Upptekin af Njáluhandritum – Í bókinni kemur fram að þrátt fyrir söfnunina var Árni einnig helgimyndabrjótur og hikaði ekki við að eyðileggja ákveðin handrit og notaði þau í bókband og annað .
" Það þarf líka að segja þá sögu , " segir Svanhildur og hlær .
" Þó Árni hafi verið framsýnn þá var hann líka barn síns tíma .
Hann umgekkst kaþólskar tíðabækur eins og margir aðrir á þeim tíma og tók þær í sundur , fór næstum með þær eins og dagblað gærdagsins sem er endurnýtt eða notað í eitthvað annað .
En það er síðan ákveðin þversögn , að það að fólk fann ný not fyrir svona skinnblöð , setti þær til dæmis utan um bækur , varð þeim til lífs .
Þess vegna var þeim ekki hent .
Hefðu þær ekki nýst í neitt annað hefðu sum þeirra sennilega glatast .
En auðvitað vildum við hafa þessar bækur heilar , við sjáum á sumum þessara brota hvað þær hafa verið gríðarlega glæsilegar .
Þótt okkur finnist þannig í dag Árni hafa verið heldur glámskyggn á gildi messusöngsbókanna stendur hitt þó óhaggað , að Árni bjargaði með þráhyggju sinni og eftirfylgni ómetanlegum verðmætum frá glötun .
" – Þú vinnur með handritin alla daga ; eru einhver í sérstöku uppáhaldi ? Svanhildur hugsar sig um .
" Núna er ég upptekin af Njáluhandritum , " segir hún svo .
" Við erum með rannsóknarverkefni sem snýr að Njáluhandritum ólíkra aldra .
Ég hef verið að skoða Þormóðsbók Njálssögu , sem er eitt elsta handritið og ekki er nema fjórðungur af sögunni í því , en það er mér mjög kært og sama má segja um Gráskinnu sem er líka eitt elsta handrit Njálu .
Það er ótrúlegt í útliti , er bundið í selskinn og orðið mjög meðtekið .
Gegnum söguna hefur mörgum þótt vænt um þá bók .
Á sextándu öld voru farin að detta úr henni blöð og önnur að skemmast og þá hefur einhver tekið sig til og bætt inn í bókina blöðum og meira að segja klippt af ónýt horn , saumað ný á , og skrifað á þau textann sem vantaði .
Þetta er heillandi bók .
" – Eru það ekki forréttindi að fá að vinna með handritin ? " Jú , og við hugsum til Árna á næstum því hverjum degi .
En það er synd að nú sé engin handritasýning í bænum .
Vitaskuld er þessi bók lítil sýning í sjálfri sér en það kemur ekkert í staðinn fyrir alvöru handritasýningu .
Þau eru einstakir gripir , hvert fyrir sig , í þeim eru einhverjir töfrar .
Enda fellur fólk í stafi þegar það stendur frammi fyrir þessum gömlu skinnbókum .
Þær hafa velkst gegnum aldirnar og geyma texta sem við getum enn náð sambandi við .
Við eigum þetta tungumál , sem hefur lítið breyst , og höfum nokkuð milliliðalausan aðgang að efninu .
" 