Skorað er á stjórnvöld að flýta vinnu við löggildingu starfs félagsliða .
" Það er sú viðurkenning sem stéttin og starfsumhverfi hennar þarf á að halda .
Félagsliðar er hin nýja starfsstétt velferðarkerfisins , " segir í ályktun Félags íslenskra félagsliða sem hélt málþing í síðustu viku .
Félagsliðar segja starfssvið sitt eiga vel heima í samfélagi nútímans , þar sem fólk standi frammi fyrir þeirri gleðilegu staðreynd að fólk lifir lengur og öldruðum fjölgar .
Þá hafi orðið gjörbreyting á síðustu árum á þjónustu við fatlaða , meðal annars á grunnviðhorfinu sem sé í dag að hinn fatlaði fái að segja sem mest um sitt líf .
" Félagsliðar vinna við að aðstoða fatlaða , geðfatlaða og aldraða við daglegar athafnir hvort sem er á stofnunum eða á heimilum þeirra .
Félagsliði aðstoðar og veitir ráðgjöf þar sem það á við og örvar skjólstæðinga sína til framkvæmda og virkrar þátttöku í samfélaginu á jákvæðan hátt .
Gott starf félagsliða er því skjólstæðingum þeirra lífsnauðsynlegt .
Þrátt fyrir það hafa félagsliðar löngum verið hin ósýnilega stétt velferðarkerfisins .
Virðing fyrir störfum félagsliðans hefur verið lítil eins og dræmar undirtektir stjórnvalda við ósk þeirra um löggildingu starfsins sýna , " segir í ályktun málþingsins .
Þurfa að læra að meta störfin Rúmlega 1.000 manns vinna sem félagsliðar í dag , meirihluti þeirra er konur .
" Þetta er metnaðarfullur hópur sem er tilbúinn að mæta áskorunum og kröfum um faglega þjónustu í framtíðinni – en til þess þurfa stjórnvöld og atvinnurekendur að kynna sér málin og læra að meta störf þessa hóps , " segir Félag íslenskra félagsliða .
sbs@mbl.is 