" Rauði þráðurinn í okkar starfsemi er að gefa fólki tækifæri svo það eigi afturkvæmt út á hinn almenna vinnumarkað og geti tekið virkan þátt í samfélaginu , " segir Helgi Kristófersson , aðstoðarframkvæmdastjóri Múlalundar .
Möppur eru þarfaþing Það er SÍBS sem stendur að rekstri Múlalundar , sem er vinnustaður fatlaðra .
Þar eru framleiddar t.d. möppur og skrifstofuvörur sem eru þarfaþing í hverju fyrirtæki .
Möppurnar , það er Egla-bréfabindin , fást í stærðunum A4 og A5 en af annarri framleiðslu má nefna möppur í stærðinni A2 til A7 , plastumslög , gatapoka , barmmerki , gestamöppur og svo framvegis .
Við framleiðslu þessa er fólk með fötlun í aðalhlutverki .
Stöðugildin eru 22 og þar að baki eru um 40 manns sem eru í misháu starfshlutfalli .
Sumir í fullri vinnu , en aðrir aðeins brot úr degi og þá í samræmi við starfsgetu sína .
" Reynslan er góð og þessi starfsemi hefur sparað hinu opinbera , til dæmis tryggingakerfinu , mikla fjármuni .
Margir eru fljótir að komast á skrið með störfum hér og komast fljótlega út á hinn almenna vinnumarkað .
Mikil starfsmannavelta , undir jákvæðum formerkjum , er markmið okkar , " segir Helgi .
Múlalundur var stofnaður árið 1959 , skv. ákvörðun þings SÍBS .
Á þeim tíma hafði fólk sem fengið hafði berkla takmörkuð tækifæri til vinnu og því var fyrirtækið sett á laggirnar .
" Þegar litið er til baka sést best hve menn innan SÍBS hafa verið framsýnir og séð þörfina fyrir þessa starfsemi .
Hún er síst minni í dag en áður fyrr , " segir Helgi sem hefur starfað hjá Múlalundi í um tuttugu ár og sinnt ýmsum hlutverkum .
Frá árinu 2010 hefur starfsemi Múlalundar verið á Reykjalundi í Mosfellsbæ .
Flutningur þangað úr Hátúninu í Reykjavík , var að sögn Helga farsæl ákvörðun .
Nýtur Múlalundarfólk þar nálægðarinnar við endurhæfingarmiðstöðina á Reykjalundi en á báðum störfum er unnið að sama takmarki ; að greiða fólki leiðina út í lífið að nýju eftir veikindi og áföll .
sbs@mbl.is 