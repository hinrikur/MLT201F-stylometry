Þau þykja uggvænleg tíðindin frá Ástralíu en vísindamenn þar í landi hafa nú lokið umfangsmikilli rannsókn á áhrifum gosdrykkja á heilastarfsemi .
Rannsóknin var gerð á rottum og niðurstöður hennar gefa til kynna að óhófleg neysla sykraðra gosdrykkja hafi áhrif á magn prótíns í heila ; geti jafnvel breytt heilastarfseminni til frambúðar .
Neysla sætra drykkja á löngum tíma getur samkvæmt þessari rannsókn , sem vísindamenn við Macquarie-háskólann í Sydney gerðu , haft þannig áhrif á heilastarfsemi dýra að þau verða ofvirk , breytt hegðun þeirra til langframa og haft áhrif á efnaskipti í heila .
Áður hefur gosdrykkjaneysla verið tengd ýmsum miður góðum áhrifum á líkamann ; svo sem aukinni hættu á hjartaáfalli , sykursýki , beinþynningu , vöðvabólgu og jafnvel lömun .
Sænskir vísindamenn greindu þá frá því á síðasta ári að óhófleg neysla gosdrykkja yki líkur á blöðruhálskrabbameini hjá körlum .
Áhrif gosdrykkja á heila hafa hins vegar ekki verið rannsökuð að ráði áður .
