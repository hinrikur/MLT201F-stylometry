Knattspyrnukonan Margrét Lára Viðarsdóttir tók við fyrirliðabandi landsliðsins í vikunni ásamt því að skora mark í sigurleik gegn Serbíu .
Hún er markaskorari af guðs náð og hefur skorað 70 mörk í 90 landsleikjum .
Hvernig æfir þú ? Ég æfi knattspyrnu 6-7 sinnum í viku .
Síðan stunda ég styrktarþjálfun 2-3 í viku .
Henta slíkar æfingar fyrir alla ? Ég myndi ekki ráðleggja hinum almenna borgara að æfa eins sérhæft æfingaprógramm og mitt er en hins vegar ráðlegg ég fólki að stunda einhvers konar hreyfingu á hverjum degi hvort sem það er að fara í göngutúr , út að hlaupa eða stunda einhverja aðra hreyfingu sem því þykir skemmtileg .
Hvernig er best fyrir nýliða að koma sér af stað ? Fyrst og fremst er mikilvægt að finna sér þá hreyfingu sem hentar hverjum og einum .
Spyrja sig þeirrar spurningar " hvaða hreyfing finnst mér skemmtileg ? " Eftir það er gott að setja sér raunhæf markmið þannig að viðkomandi sjái fram á að ná árangi .
Síðan er alltaf gott að finna sér æfingafélaga sem er á svipuðum stað formlega séð og maður sjálfur því það er alltaf skemmtilegra að æfa með einhverjum en að vera einn að púla .
Að lokum ráðlegg ég fólki sem hefur tök á að fá fagaðila eins og íþróttfræðing eða einkaþjálfara til að hjálpa sér að setja upp fyrstu æfingaprógrömm , eins eru þeir gott aðhald til að byrja með .
Hvernig væri líf án æfinga ? Ég sé sjálfa mig fyrir mér hreyfa mig langt fram eftir aldri ef ég verð svo heppin að geta það heilsunnar vegna .
Fyrir mig er hreyfing svo stór þáttur af mínu lífi að ég gæti ekki séð mig án þess .
Það eru forréttindi að geta hreyft sig og þess vegna á maður að njóta þess .
Hvaða óhollustu ertu veik fyrir ? Súkkulaði er mitt vímuefni , því miður .
Hvað borðarðu til að halda þér í formi ? Ég borða yfir höfuð hollan og næringarríkan mat .
Ávextir og grænmeti eru mjög mikilvægir þættir .
En annars finnst mér best að borða fjölbreyttan mat og fá inn næringarefni úr öllum fæðuflokkum .
Á móti reyni ég að halda öllum sætindum í lágmarki .
Hvað ráðleggurðu fólki sem vill bæta mataræðið ? Tala við fagaðila og fá góð ráð .
Það sem hefur virkað best fyrir mig persónulega er að borða hollt , oft á dag en minni skammta fyrir vikið .
Svo má ekki gleyma því að þegar maður er að hreyfa sig reglulega langar mann minna í sætindi og óhollan mat .
Hvaða gildi hefur hreyfing og líkamsrækt fyrir þig ? Mikið .
Hreyfing er stór þáttur af mínu lífi og minni daglegu rútínu .
Það hefur sýnt sig að ef fólki líður vel líkamlega líður því líka betur andlega .
Hreyfing gefur manni aukinn kraft til daglegra verka og ætti því að vera stór þáttur í lífi flestra .
Hvað eru algeng mistök hjá fólki við æfingar ? Að ætla sér of mikið á skömmum tíma og æfa of mikið .
Hver eru heimskulegustu meiðslin sem þú hefur orðið fyrir ? Það voru ekki beint meiðsli en einu sinni var ég bitin svo illa af moskítóflugu í ökklann að ég missti af leik með Val í Evrópukeppninni .
Ég komst ekki í skó í tvo daga , ég var svo bólgin .
Hver er besti samherjinn ? Mjög erfitt að velja einhvern einn þar sem ég hef spilað með mörgum heimsklassa leikmönnum alls staðar í heiminum .
Hins vegar kenndi Olga Færseth mér afar mikið á mínum yngri árum og þakka ég henni mikið fyrir það .
Hún hlýtur því þennan titil .
Skemmtileg saga frá ferlinum ? Þegar landsliðið spilaði við Íra á Laugardalsvelli árið 2008 á ísilögðum vellinum , það var ógleymanlegur leikur fyrir þær sakir að við leikmennirnir gátum með engu móti staðið í fæturna þar sem völlurinn var frosinn .
Leikmenn flugu á hausinn hvað eftir annað úti um allan völl og maður gat ekki annað en hlegið .
Ásta Árnadóttir var þekkt fyrir að taka flikk flakk fimleika innköst og í einu innkastinu rann hún svo illa að hún lenti á hausnum .
Öll stúkan pissaði í buxurnar af hlátri sem og við leikmennirnir .
Til að toppa kvöldið þá unnum við leikinn 3-0 og tryggðum okkur þar með fyrst íslenskra knattspyrnuliða farmiða á stórmót .
