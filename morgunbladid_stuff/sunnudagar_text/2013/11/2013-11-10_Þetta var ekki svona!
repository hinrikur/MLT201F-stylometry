Í nýrri skáldsögu Guðmundar Andra Thorssonar , Sæmd , er skáldið Benedikt Gröndal í stóru hlutverki .
Höfundurinn lætur Gröndal þar búa á öðrum stað en hann raunverulega bjó á .
Þessa breytingu gerir höfundur örugglega vegna þess að hann telur það þjóna sögunni sem hann er að segja .
Guðmundur Andri sér reyndar ástæðu til að taka þetta skáldaleyfi sitt fram í inngangsorðum .
Enda viðbúið að einhverjir sem telja sig vita betur hefðu annars risið upp og bent ásakandi á staðreyndavillu í þessari sögulegu skáldsögu .
Sjálfsagt er það skemmtilegur leikur fyrir suma að lesa skáldsögur , sem byggja að einhverju leyti á raunverulegum atburðum og / eða gerast á liðnum tíma , til að koma auga á staðreyndavillur .
Slík leit , sem byggist upp á nöldursömu snuðri , skiptir lesandur ekki svo miklu máli .
Reyndar skipta staðreyndavillur yfirleitt ekki svo miklu máli í skáldverki .
Menn geta dundað sér við að finna þær og það hafa verið skrifaðar skemmtilegar bækur um slíkar villur sem margir af risum bókmenntasögunnar gerðu í meistaraverkum sínum , en þær skaða viðkomandi bækur ekki .
Einfaldlega vegna þess að þær eru svo góður skáldskapur að raunveruleikinn getur ekki skaðað þær .
Skáldsaga lýtur sínum eigin lögmálum og ef hún gengur upp innan þess ramma sem hún setur sér þá er í góðu lagi að skáld taki sér nokkuð ríkulegt skáldaleyfi .
Í nokkurra ára gamalli íslenskri verðlaunabók , sú fékk Íslensku bókmenntaverðlaunin , fer ein persóna til dæmis með landsfrægt ljóð sem ekki var búið að yrkja á sögutíma bókarinnar .
Þessi staðreyndavilla fór framhjá flestum lesendum , en þeir sem tóku eftir henni skemmtu sér nokkuð og kannski fannst einhverjum þeirra að þeir væru gáfaðri en höfundurinn .
En þeir hinir sömu hafa ekki skrifað verðlaunabók svo vitað sé .
