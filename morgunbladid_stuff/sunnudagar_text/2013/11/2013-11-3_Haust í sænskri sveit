Á dögunum lögðum við skötuhjúin leið okkar í fyrsta sinn í sænsku sveitasæluna að hausti og maður varð ekki svikinn ; haustlitirnir lita umhverfið sérlega fallegum litum hér á Skáni .
Dýralífið er í blóma ; bambar , froskar , fiskar , fasanar og hérar , að ógleymdum öllum fuglunum , sem skoppa um á hlaðinu .
Eplatréð í garðinum svignar undan fullþroska aldinum á " prime time " og er ekki annað í boði en að laga sér eplaköku úr þessari " heimaræktun " .
Svo er skemmtilegt sveitaandrúmsloftið sem er ríkjandi ; eggin sækir maður til bóndans í nágrenninu og á þessum árstíma , þegar hrekkjavakan liggur í loftinu , er auðvelt að ná sér í heimaræktuð grasker hjá graskersbóndanum í næsta þorpi .
Er skemmtilegt að skera út andlitin í þau og láta lýsa upp næturrökkrið .
Stjörnubjartur himinn á hverju kvöldi fullkomnar síðan alveg dvölina .
Himneskt afslappelsi – hingað er gott að koma og njóta út í eitt ! Haustkveðjur , Aldís Guðmundsdóttir 