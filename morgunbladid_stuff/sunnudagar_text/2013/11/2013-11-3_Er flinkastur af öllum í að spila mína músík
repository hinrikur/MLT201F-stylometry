Þetta er alíslensk latínmúsík , spiluð af Íslendingum , " segir Tómas R. Einarsson bassaleikari um splunkunýjan disk sinn , Bassanótt .
Á umslaginu gefur að líta teikningu af krókódíl sem plokkar glaðhlakkalegur bassa undir stjörnubjörtum himni .
Með Tómasi leika á diskinum þeir Eyþór Gunnarsson á píanó , Matthías M.D .
Hemstock á trommur og slagverk , Ómar Guðjónsson á gítar , Samúel Jón Samúelsson á slagverk og básúnu og Sigtryggur Baldursson á kóngatrommur .
Átta lög eru á diskinum og fagnar Tómas útgáfu hans , ásamt þessum sömu reyndu meðleikurum og tveimur sérstökum gestum , Örnu Margréti Jónsdóttur söngkonu og Kára Hólmari Ragnarssyni básúnuleikara , á tónleikum í Iðnó á miðvikudagskvöldið kemur .
Tómas hefur áður sent frá sér rómaða diska þar sem hann vinnur með hrynjandi sunnan úr Karíbahafi , og hefur hljóðritað þá þar að hluta .
" Þessi nýja tónlist mín er sprottin af því að síðustu ár hef ég verið að skoða fyrirbæri sem kallast á spænsku " montuno " , ryþmamynstur sem leikin eru á píanó og gítar í latíntónlist ; tveggja takta mynstur sem eru síendurtekin og læsa sig saman við slagverkið og bassann , " segir hann og bætir við að hann hafi dáðst að þessum mynstrum síðan hann byrjaði að hlusta á þessa músík .
Hún sé afar dillandi og " montúnóinn " glæði hana miklum danstakti .
" Ég hef verið að æfa þetta á bassann og það hjálpaði mér að skilja tónlistina betur en áður .
Á þessari vegferð spratt músíkin á diskinum .
Þótt það kunni að virðast þjóðmenningarleg svik að norrænn maður sé að leggjast í þessi bít , þá get ég bara ekki hamið mig þegar þau eru annars vegar , " segir hann brosandi .
Tómas segir lögin , sem blaðamanni þykja bæði taktföst og hrífandi , hafa orðið til á löngum tíma .
" Þótt segja mætti að ég sé virkari en margur við lagasmíðar , þá sprettur þetta sjaldnast alskapað út úr höfðinu .
Eins og fíllinn geng ég lengi með .
Ég krota mikið í , svo ég tali eins og rithöfundur , þannig að þetta er varla þekkjanlegt miðað við það sem fyrst varð til , þegar þetta er endanlega komið niður á blað .
Gagnrýnandinn Tómas rakkar oft niður lagahöfundinn Tómas .
" Eiturgrænt bassadýr Sigtryggur hefur ekki leikið áður á plötu hjá Tómasi , þótt þeir hafi mæst í hljóðversverkefnum annarra , en " hinir eru allir menn sem ég hef hitt áður ! " segir Tómas þegar haft er á orðið að meðleikararnir blómstri í þessum ópusum hans .
" Ég er á einhverjum jaðri milli latíntónlistar og latíndjass á þessum diski , sennilega nær latíndjassinum , altént í þeim skilningi að þar fá menn að sprikla á hljóðfærin .
Ég fæ með mér menn sem ég treysti og dáist að , og vil að þeir blómstri og gefi af sér .
Þeim mun betur sem menn ná að rífa úr sér hjartað , þeim mun ánægðari er ég með plötur .
Og það gera félagar mínir svikalaust á þessum diski .
" Tónskáldið og hljómsveitarstjórinn Tómas R. er þá ekki eins og krókódíllinn með bassann á myndinni , og glefsar í menn sem undirgangast ekki aga ? " Nei nei , ég er enginn krókódíll , enda er þetta ekki vanalegur krókódíll heldur eiturgrænt bassadýr sem lýtur ekki lögmálum krókódíla .
" Tómas hefur um árabil komið víða við í íslensku tónlistarlífi , og ekki bara í djassinum þar sem hann er einn okkar helstu tónskálda og hljóðfæraleikara .
" Það gildir um nær alla sem eru í tónlist hér að þótt þeir hafi það að meginhugsjón að spila sína tónlist , hljóðrita hana og gefa út , þá dugir stærð samfélagsins ekki til þess að þeir geti gert það eingöngu .
Menn grípa því í eitt og annað , eins og þarf .
Mér er ekki vandara um en kúbanska bassasnillingnum Cachao , sem lifði á því þegar hann bjó áratugum saman á Flórída , kúbanskur útlagi , að leika í brúðkaupum og fermingaveislum .
Sem betur fer náði hann góðu frægðarskeiði á níræðisaldrinum .
Þetta lögmál gildir um flest okkar á klakanum og allt í lagi með það – svo fremi að maður geti haft hitt sem viðmið í lífinu .
Maður kynnist fleira fólki fyrir vikið .
" Haugur af ungum djassleikurum Tómas segir ekki hafi verið hlaupið að því að ná hljómsveitinni saman fyrir útgáfutónleikana ; þetta hafi nánast verið eina dagsetningin til áramóta sem kom til greina .
Því verði ekkert tónleikaferðalag á þessu ári .
" Nú seinna í nóvember förum við Ómar og Matthías og leikum á djasshátíð í París og í framhaldinu víðar í Frakklandi .
Á sama tíma verður Sigtryggur í Japan og Eyþór á nokkurra vikna tónleikaferðalagi með Mezzoforte .
Við förum því sem tríó til Frakklands en leikum sem kvartett því þar spilar með okkur íslenskur píanóleikari , Kristján Martinsson , sem er þar í framhaldsnámi .
Hann er einn af þessum ljóngáfuðu músíköntum sem hafa verið að koma fram .
" Eigum við marga góða unga djassista ? " Það er haugur af góðum ungum djassleikurum .
" Er samkeppnin við bassadýrið að aukast ? Tómas brosir .
Segir síðan : " Ég er flinkastur af öllum í að spila mína músík ! Þeir eru ekki farnir að þrengja að mér þar .
En ég segi eins og menn í business : Ég fagna allri samkeppni .
" 