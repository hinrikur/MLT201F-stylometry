Á næstu árum á að aðstoða 250.000 evrópska listamenn við að koma verkum á framfæri , auðvelda dreifingu 800 kvikmynda , styðja við 2.000 kvikmyndahús og styrkja þýðingu 4.500 bóka .
" Skapandi greinar eru nú meðal öflugustu atvinnugreina Evrópu , " segir menningarstjóri ESB .
Einar Falur Ingólfsson efi@mbl.is Ákveðið hefur verið að auka fjárframlög til menningarmála í löndum Evrópusambandsins .
Á sama tíma og fjárhagsáætlun þess einkennist í fyrsta skipti af samdrætti , hefur því verið ákveðið að láta aukið fé renna til menningarlífsins og hinna skapandi greina , enda sýna rannsóknir fram á að það eru þau svið efnahagslífsins sem skila hvað mestum vexti og fleiri gæðastörfum en önnur á þessum krepputímum .
Ný menningarstefna sambandsins , sem Íslendingar tengjast ásamt hinum EFTA-löndunum með gagnkvæmum samningum , kallast " Creative Europe " og á næstu sjö árum verður framlag til málaflokksins hækkað um níu prósent .
Verður 1,46 milljörðum evra varið til hans á tímabilinu frá 2014 til 2020 .
Fyrirhugað er að " Creative Europe " muni á næstu sjö árum styðja 250.000 listamenn og sérfræðinga í menningarmálum og hjálpa til við að koma verkum þeirra á framfæri utan heimalandanna ; auðvelda dreifingu yfir 800 evrópskra kvikmynda út um Evrópu og til annarra heimsálfa ; styðja við rekstur yfir 2.000 kvikmyndahúsa þar sem að minnsta kosti helmingur sýndra kvikmynda er evrópskur ; yfir 4.500 bækur munu njóta góðs af þýðingastyrkjum ; og þúsundir menningarstofnana og listamanna í ýmsum geirum verður gert kleift að koma sér og verkum á framfæri í öðrum löndum .
Um 4,5 prósent samanlagðrar þjóðarframleiðslu Evrópulanda kemur frá menningargeiranum og hinum skapandi greinum ; yfir 8,5 milljónir starfa eru þar að baki .
Þrátt fyrir að tæplega einn og hálfur milljarða evra er nú eyrnamerktur mennningarmálum á næstu sjö árum með þessum hætti , er rétt að taka fram , að aðrir liðir sem einnig flokkast undir menningu fá umtalsvert meira fjármagn .
Til að mynda falla um sex milljarðar evra undir " menningarlega arfleifð " , en þar má finna þjóðminjasöfn og hvers kyns fornleifar .
Íslendingar með Ísland mun á grundvelli EES-samningsins taka þátt í nær öllum áætlunum Evrópusambandins , sem hefjast á næsta ári , þar með talið " Creative Europe " .
Áætlað er að Evrópuþingið samþykki " Creative Europe " -áætlunina 19. nóvember næstkomandi og í kjölfarið þarf að fella ákvörðun um þátttöku EFTA / EES ríkjanna í áætluninni í EES samninginn .
Það ferli tekur að jafnaði fimm til sex mánuði og því er hugsanlegt að samstarfi milli listamanna og menningarstofnana í annars vegar EES / EFTA-ríkjunum og hins vegar Evrópusambandinu geti ekki verið komið á við fyrstu úthlutun , sem áætlað er að verði sumarið 2014 .
Unnið er að því af hálfu EFTA og framkvæmdastjórnar ESB að flýta fyrir málum til að þátttaka aðila frá EFTA / EES ríkjunum verði tryggð frá byrjun .
Vöxturinn er í menningu Í vikunni kynnti Androulla Vassiliou , kýpverskur menningar- og menntunarstjóri Evrópusambandsins , meginhugmyndir og áherslur að baki " Creative Europe " fyrir menningarblaðamönnum frá öllum Evrópulöndunum .
Hún sagði afar mikilvægt að styðja við menninguna í öllum löndum Evrópu og ekki síst á þessum erfiðleikatímum .
" Hinar skapandi greinar eru gríðarlega mikilvægar fyrir menningarlegan fjölbreytileika Evrópu .
Sá fjölbreytileiki er mikilvægasta auðlind álfunnar og það er skylda okkar bæði að vernda hann og kynna , " sagði Vassiliou .
Hún bætti við að nú væri þó enn ríkari ástæða til að standa vel að baki hinum skapandi greinum , því þar væri einhver mesti vöxturinn í atvinnusköpun álfunnar í dag .
" Mörgum hættir til að líta fram hjá því að menningin og hinar skapandi greinar og framleiðsla þeim tengd er nú meðal öflugustu atvinnugreina Evrópu .
Við skapandi greinar verður til sívaxandi fjöldi gæðastarfa fyrir fólk í öllum þessum löndum , " sagði hún .
Skýra listina fyrir bönkum " Nú höfum við í höndum kannanir sem leiða í ljós að þessi svið efnahagslífsins eru kraftmeiri og skapa meiri vöxt en til að mynda bílaiðnaðurinn , plastframleiðsla og efnaiðnaðurinn .
Sumir neita að trúa þessu og á ráðstefnu , sem ég talaði nýlega á og sagði að hinar skapandi greinar ættu að fá enn meira vægi , þá voru mér send skilaboð með spurningunni hvort ég hefði ekki eitthvað nytsamlegra við tímann að gera en halda öðru eins fram .
" Hún brosir .
" En tölurnar ljúga ekki .
Þær sýna að hinar skapandi greinar eru í dag leiðandi í efnahagsvexti og fjölgun starfa .
Það er engin ímyndun heldur niðurstaða vandaðra kannana .
En það má ekki bara halda menningunni fram sem mikilvægu efnahagsafli , því má ekki gleyma að hún er ómetanlegur þáttur í sjálfsmynd þjóðanna .
" Vassiliou segir að þótt máttur menningar sé mikill og sívaxandi í álfunni , þá séu engu að síður víða hindranir á veginum þegar kemur að því að miðla sköpuninni milli landa og til stærri áhorfendahópa .
Markmiðið er að nota " Creative Europe " -áætlunina til að fjarlægja þessar hindranir .
Það felst meðal annars í því að hjálpa hinum skapandi greinum að " sigrast á " hömlum sem hinir einstöku markaðir og tungumál skapa .
Þá er stefnt að því að nýta sem best möguleika net- og hnattvæðingar og auðvelda aðgengi að nauðsynlegu fjármagni til framkvæmda í þessum geira .
" Í því skyni mun umsækjendum í fyrsta skipti gert kleift að fá bankaumsögn .
Eitt af vandamálum listamanna og þeirra sem standa að allrahanda menningarframkvæmdum , er að bankar eru hikandi við að lána þeim fé því bankamenn skilja ekki hvert gildi þeirra er og hvernig meta má óefniskennd verðmæti verkanna og framkvæmdanna .
Því bjóðum við bönkum nú sérfræðiþekkingu okkar við að skilja betur þau verðmæti sem hinar skapandi greinar búa til .
Í kjölfarið eiga möguleikar á lánveitingum að aukast .
" Sótt í menningarviðburði Vassiliou segir að hún hafi vonast eftir enn meira fé til málaflokksins , byggt á mikilvægi hans í samtímanum ; hún fór fram á 37 prósent aukningu en fékk níu .
Hún segist þó ánægð með það , eins og staða mála er .
Athyglisvert var að heyra á fundinum mál blaðamanna og sérfræðinga í menningargeiranum , víða að úr Evrópu , því sagan er sú sama og hér á landi : fjöldi gesta á leiksýningar hefur aukist , sama má segja um myndlistarsýningar , bókasöfn , listasöfn , og framleiðsla kvikmynda , oft og tíðum mjög metnaðarfullra og persónulegra , hefur færst í vöxt .
Kannanirnar sem menningarstjórinn kynnti staðfesta það .
Menningin er í sókn .
