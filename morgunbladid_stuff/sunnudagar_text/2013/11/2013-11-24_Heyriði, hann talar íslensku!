Hann var vatni ausinn og hlaut nafnið Hafsteinn Vilhelmsson .
Ólst upp í Hólahverfinu í Breiðholti , ósköp venjulegt íslenskt barn .
Fyrir utan eitt .
Hann er dökkur á hörund .
Staðreynd sem vakti allskonar viðbrögð hjá fólki .
Hann lét sér þó hvergi bregða , hvorki þá né nú , þegar hann er orðinn leikari og ítrekað beðinn um að leika glæpamenn .
Texti : Orri Páll Ormarsson orri@mbl.is Myndir : Eggert Jóhannesson eggert@mbl.is Allt hans fas er bráðsmitandi .
Kveðjan er glaðleg og stutt í bjart brosið .
Þegar hann byrjar að tala fer hann fljótt á flug .
Meðan við sitjum saman um stund í félagsmiðstöðinni 111 í Breiðholtinu , þar sem hann vinnur , stendur hann meira að segja nokkrum sinnum upp til að leggja áherslu á mál sitt .
Erfitt er að hrífast ekki með Hafsteini Vilhelmssyni í þeim ham .
Ham sem er honum eðlislægur .
Lífsgleðin geislar af honum .
Hafsteinn fæddist á Srí Lanka árið 1984 en var ættleiddur til Íslands fáeinna vikna gamall af hjónunum Margréti Ingibjörgu Hafsteinsdóttur og Vilhelm Einarssyni , og ólst upp með systur sinni , Hlíf Sigríði , sem einnig er ættleidd frá Srí Lanka .
" Við erum ekki blóðskyld en þar sem aðeins nokkrir dagar eru á milli okkar vorum við alin upp eins og tvíburar , " segir Hafsteinn sem stóð í þeirri meiningu fyrstu ellefu árin að hann væri eldri .
" Það var þangað til mamma átti erindi við þjóðskrá og komst að raun um að kennitalan mín var ekki til .
Þau héldu að ég væri fæddur 30. september en það reyndist vera 30. október .
Ég yngdist sumsé um heilan mánuð sem þýðir að systir mín er í raun sex dögum eldri , fædd 24. október , " segir Hafsteinn .
Hann veit ekki hvernig þessi misskilningur kom til og hefur engin áform um að kynna sér málið frekar .
" Ætli ég haldi mig ekki bara við 30. október úr þessu , " segir hann hlæjandi .
Hvers vegna ertu svona brúnn ? Hafsteinn ólst að vonum upp sem hver annar Íslendingur og veitti því ekki athygli að hann væri eitthvað öðruvísi fyrr en fólk fór að benda honum á það .
" Haffi , hvers vegna ertu svona brúnn ? " spurðu börnin á leikskólanum .
Ekki stóð á svari : " Ég borða svo mikið súkkulaði .
" Þar með var það afgreitt .
Það var gæfa Hafsteins að kunna að svara fyrir sig .
Þess vegna gáfust börnin snemma upp á því að atast í honum , hvort sem það var sprottið af stríðni eða forvitni .
Það var eins og skvetta vatni á gæs .
Eitt þótti honum þó leiðinlegt .
Það var þegar hann var spurður hverjir " alvöru " foreldrar hans væru .
" Mér þykir ofboðslega vænt um foreldra mína og vildi ekki eiga aðra foreldra , þess vegna særði þetta mig .
Að því kom að foreldrar okkar ræddu þetta við okkur systkinin og lögðu þá málið svona upp : " Við erum og verðum foreldrar ykkar .
Við ólum ykkur upp og verðum alltaf til staðar fyrir ykkur .
" Það var afskaplega dýrmætt að heyra enda auðvelt að rugla börn í ríminu í þessum aðstæðum .
" Hafsteinn hefur aldrei haft áhuga á því að vita hverjir blóðforeldrar hans eru enda þótt foreldrar hans búi yfir upplýsingum um þá .
" Ég hef ekki séð tilganginn í því og hef satt best að segja afskaplega lítið velt uppruna mínum fyrir mér .
Vissulega yrði gaman að fara einhvern tíma til Srí Lanka en það er samt ekkert forgangsatriði hjá mér .
Aðrir staðir eru ofar á listanum , " segir hann .
Hélt aftur af félögunum Vinir og leikfélagar Hafsteins pældu aldrei í því að hann væri eitthvað öðruvísi .
Hann var bara einn af hópnum .
Þeir voru meira að segja gjarnan viðkvæmari fyrir áreitni í hans garð en Hafsteinn sjálfur .
Fyrir vikið þurfti hann stundum að halda aftur af þeim .
Hann lék knattspyrnu á yngri árum og fékk stundum gusur yfir sig á velli , aðallega frá áhorfendum .
" Það var yfirleitt sagt í hita leiksins og ekki illa meint og oftast var ég beðinn afsökunar á eftir , " segir Hafsteinn og erfir ekki upphlaup af því tagi við nokkurn mann .
Því fer fjarri að öll athyglin hafi verið neikvæð .
" Mörgum fannst ég mjög merkilegur þegar ég var krakki .
Eins vakti það óskipta athygli að ég talaði lýtalausa íslensku .
Ég kann margar meinfyndnar sögur af því , " segir hann .
Eitt sumarið vann Hafsteinn sem sendill og hafði meðal annars það hlutverk með höndum að færa dvalarheimilinu Hrafnistu í Hafnarfirði mjólkina .
Einn daginn var hann eitthvað illa upplagður og fékk sér kríublund í matsal heimilisins .
Þegar hann vaknaði sátu nokkrar eldri konur yfir honum og mændu á hann .
Þegar Hafsteinn bauð góðan dag hrukku þær í kút og sögðu : " Heyriði , hann talar íslensku .
" Þetta þóttu honum einlæg og skemmtileg viðbrögð .
Áttu þau í framhaldinu gott spjall saman .
Drullaðu þér heim ! Hafsteinn lendir iðulega í því að vera ávarpaður á ensku .
Einhverju sinni kom hann í verslun og afgreiðslukonan brá sér strax á bak við til að biðja aðra að afgreiða hann .
" Æi , ég er svo léleg í enskunni , " heyrði hann hana segja .
Önnur afgreiðslukona kom fram og fóru viðskiptin fram á ensku .
Hafsteinn gat hins vegar ekki á sér setið að þeim loknum og kvaddi á kjarngóðri íslensku .
Andlitið datt af afgreiðslukonunum .
Sjaldan kemur fyrir að Hafsteinn sé áreittur vegna húðlitar síns í seinni tíð .
Það er helst á næturlífinu að menn láta vaða .
" Það er ekki oft en kemur þó fyrir .
Ég hef fengið að heyra allskonar frasa , eins og " drullaðu þér heim , negrinn þinn ! " Þegar ég slæ því upp í grín og svara á íslensku hvort mönnum sé sama þótt ég fari upp í Breiðholt eftir tvo tíma kemur á þá .
" Annars telur hann sig hafa sloppið furðuvel frá þessari áreitni gegnum árin .
Hefur alltént heyrt um margt miklu verra sem hörundsdökkir Íslendingar hafa mátt þola .
" Ég er ekki í vafa um að það hefur með viðmótið að gera .
Ég áttaði mig snemma á því að þetta gæti orðið óbærilegt léti ég það ná til mín .
Þess vegna slæ ég þessu iðulega upp í grín og afvopna fólk þannig .
" Erum á réttri leið Spurður hvort miklir fordómar séu á Íslandi getur Hafsteinn ekki svarað öðruvísi en játandi .
Hann hefur reynt það á eigin skinni .
" Mér finnst við samt vera á réttri leið , dregið hefur úr fordómum á síðustu árum .
Ætli það helgist ekki af því að útlendingum hefur fjölgað hér á landi og fólk er fyrir vikið orðið vanara að hafa samskipti við þá .
" Hann segir tungumálið algjört lykilatriði í þessu sambandi .
Einstaklingur af erlendum uppruna sem tali góða íslensku verði fyrir miklu minni áreitni en sá sem ekki talar tungumálið .
" Það er mjög erfitt fyrir krakka sem hvorki tala íslensku né ensku að laga sig að aðstæðum hérna .
Um leið og tungumálið kemur batnar staða þeirra til muna .
" Hafsteinn vinnur sem frístundaleiðbeinandi hjá ÍTR í félagsmiðstöðinni 111 í Breiðholtinu og í því starfi leggur hann einmitt mikið upp úr því að virkja alla unglingana í hverfinu .
" Bakgrunnur unglinganna hérna í hverfinu er mjög fjölbreyttur .
Þeir koma víða að og við þurfum að sníða tómstundastarfið að þörfum allra .
Þetta er viðkvæmur og mótandi aldur og mikilvægt að krökkunum líði vel .
Þess vegna höfum við í félagsmiðstöðinni farið út á meðal erlendu krakkanna í hverfinu í því skyni að fá þá til að taka þátt í starfinu með okkur .
Tali þeir ekki íslensku , sem er nokkuð algengt , notum við bara fingramál eða leikræn tilþrif til að höfða til þeirra .
Þetta hefur gengið vonum framar en lykilnálgunin er að bjóða alla velkomna í félagsmiðstöðina .
" Spurður hvort honum gangi betur en öðrum starfsmönnum félagsmiðstöðvarinnar að ná til erlendu krakkanna segir Hafsteinn samstarfsmenn sína tala um það en hann finni ekki sérstaklega fyrir því sjálfur .
Lét drauminn rætast Ekki þarf að sitja lengi með Hafsteini til að skynja að leiklist á vel við hann .
Hann lék mikið í grunn- og framhaldsskóla og lét síðar drauminn rætast , skráði sig í nám í leiklist og kvikmyndagerð við Kvikmyndaskóla Íslands .
Lauk þaðan prófi fyrir tveimur árum .
" Þetta er frábært nám .
Ég lærði auðvitað heilmargt um kvikmyndagerð og leiklist en ekki minna um félagslega færni .
Allt á þetta eftir að nýtast mér .
" Hafsteinn hefur leikið töluvert í skólatengdum verkefnum og einnig spreytt sig í auglýsingum .
Stærsta tækifærið til þessa var hlutverk í þriðju seríunni af spennuþættinum Pressu á Stöð 2 , þar sem Hafsteinn lék einn úr glæpagenginu sem hleypti öllu í bál og brand .
Hann var hvattur af kennaranum sínum , sem sá um leikaravalið , til að sækja um hlutverk í þættinum og þegar hann varð fyrir valinu hélt Hafsteinn í fyrstu að það hefði ekkert með hörundslit hans að gera .
" Síðan fór ég að lesa handritið og þá var sérstaklega tekið fram að einn karakteranna í genginu ætti að vera dökkur á hörund .
Það þótti vinum mínum mjög fyndið , " segir hann og hlær .
Ekki svo að skilja að það breytti neinu .
" Það var mikil upplifun að leika í Pressu og frábært tækifæri fyrir mig .
" Önnur hlutverk hafa verið svipuð .
Hafsteinn var fenginn til að leika mann sem ræðst á konu í undirgöngum í stuttmynd og var boðið að leika innbrotsþjóf í auglýsingu fyrir Skjá einn .
Þannig stóð á hjá honum að hann gat ekki tekið það hlutverk að sér .
Langar að leika feimnu týpuna " Ég hef aðallega leikið glæpamenn til þessa og kannski verður það hlutskipti mitt í framtíðinni .
Ég kvarta alls ekki undan því , mér finnst mjög gaman að leika glæpamenn .
Ég hef samt sem áður mikinn áhuga á að prófa hlutverk af öðru tagi .
Það getur verið erfitt að festast í því sem við köllum " type-cast " .
Ég er opinn fyrir öllu , ekki síst alvarlegri hlutverkum .
Ég lék til dæmis í styttri útfærslu af Kirsuberjagarðinum eftir Tsjékhov meðan ég var í skólanum og hafði mjög gaman af .
Í öðru verkefni lék ég feimnu og óöruggu týpuna , sem er býsna langt frá mér sjálfum , og fékk mjög góð viðbrögð .
" Hafsteinn hefur nýtt kvikmyndanámið í starfi sínu fyrir ÍTR og í fyrravetur efndi hann til námskeiðs fyrir börn í 3. og 4. bekk grunnskóla og aftur nú .
Börnin skrifa handritið sjálf í félagi við Hafstein og bera hitann og þungann af kvikmyndagerðinni .
Afraksturinn getur svo að líta í Sambíóunum í Mjóddinni .
Hann er í senn stoltur og ánægður með verkefnið .
" Þetta hefur gengið vonum framar .
Ég hef hvatt krakkana til að taka þátt og það er ótrúlega gaman og gefandi að sjá þau koma út úr skelinni .
Ég þekki það af eigin raun hvað svona skapandi vinna getur gert fyrir börn .
Og það eru ekki bara krakkarnir sem læra , ég er alltaf að læra sjálfur í þessu starfi .
Á hverjum einasta degi .
Vonandi er þetta bara byrjunin .
Mig langar að gera svo miklu meira fyrir þetta hverfi .
Hverfið mitt .
" Engin manneskja gert mig eins stoltan Unnusta Hafsteins er Gyða Kristjánsdóttir og eignuðust þau sitt fyrsta barn , Elísu Margréti , fyrir tíu mánuðum .
Allt gekk vel til að byrja með en þegar Elísa Margrét var tveggja mánaða fór Hafstein og Gyðu að gruna að ekki væri allt með felldu .
Sérstaklega ullu undarlegir kippir hjá þeirri stuttu þeim áhyggjum .
Þau leituðu til læknis að kvöldlagi og grunaði hann bakflæði en gat ekki verið viss og ráðlagði Hafsteini og Gyðu því eindregið að koma aftur daginn eftir .
Ástæða væri til að rannsaka barnið betur .
Það var gert og fljótlega lá niðurstaðan fyrir , Elísa Margrét var greind með alvarlegan heilagalla .
Hún er með sléttan heila , engar gárur , sem takmarkar líkamlega getu hennar og þroskamöguleika verulega .
Hefur þetta valdið mjög illvígri flogaveiki sem reynst hefur erfitt að ná tökum á .
" Fyrir liggur að þetta mun hafa mikil áhrif á þroska hennar , andlegan og líkamlegan , " útskýrir Hafsteinn .
" Hún er orðin tíu mánaða og heldur ekki ennþá höfði , þessi elska .
" Geðgóð eins og pabbinn Elísa Margrét hefur verið meira og minna á spítala síðan hún greindist og foreldrarnir með henni .
" Það hefur orðið algjör viðsnúningur á okkar lífi , " segir Hafsteinn .
Þrátt fyrir mótlætið hefur Elísa Margrét staðið sig eins og hetja .
" Hún er mjög geðgóð að upplagi – eins og pabbi hennar , " segir hann og skellir upp úr .
Þau vita ekki hvert framhaldið verður en læknar hafa ráðlagt þeim að gera sér ekki of miklar vonir .
Ólíklegt sé að Elísa Margrét eigi nokkurn tíma eftir að geta talað né gengið .
" Við tökum bara einn dag fyrir í einu .
Það er lykilatriði að hugsa jákvætt og borða hollan mat .
Maður þarf á öllu sínu að halda í baráttu sem þessari .
Meðan Elísa Margrét brosir og hlær erum við ánægð .
Þá líður henni ekki illa .
" Hann segir þau Gyðu aldrei hafa hugsað : Af hverju við ? " Það er ekki til neins .
Elísa Margrét er bara eins og hún er og veikindi hennar skyggja ekki á neinn hátt á okkar samband .
Engin manneskja hefur gert mig eins stoltan í þessu lífi .
Ég gæti ekki lifað án hennar ! " 