Heimatilbúnir frostpinnar úr hreinum ávöxtum eru frábær eftirmatur fyrir börn .
Hægt er að nota flesta ávexti og ber , setja í blandara og svo í þar til gerð form sem fást í fjölda verslana .
Nú er einnig hægt að fá í verslunum frostpinna sem gerðir eru að sögn framleiðenda úr hreinum ávöxtum án aukaefna en þeir eru frá fyrirtæki sem heitir Ísmaðurinn .
Fyrir þá sem vilja heldur gera sína eigin frostpinna má benda á að bananar og bláber fara sérlega vel saman .
Þá er gott að hafa í huga að blanda ekki of mörgum tegundum af sætum ávöxtum saman heldur láta bragðtegundirnar vega hverja upp á móti annarri .
Mangó og jarðarber eru til að mynda góð blanda .
Nú og ef enginn er blandarinn má líka hugsa sér einfaldlega að setja ber í frysti og eiga til að bjóða litlu fólki upp á .
Frosin vínber eru til dæmis hið mesta lostæti og geta vel komið í staðinn fyrir frostpinna ( sem gjarnan eru uppfullir af sykri ) sem eftirréttur eða nasl fyrir börnin á heimilinu .
