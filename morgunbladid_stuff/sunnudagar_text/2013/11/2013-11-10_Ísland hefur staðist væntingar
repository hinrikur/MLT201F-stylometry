Elliott Brandsma kom hingað til lands frá Texas í Bandaríkjunum til þess að setjast á skólabekk og læra íslensku en sjálfur hóf hann að eigin frumkvæði íslenskunám vestanhafs þegar hann var 17 ára .
Það eitt og sér væri að sjálfsögðu frásagnarvert en það sem kemur enn meira á óvart er að hann er að undirbúa bók um rithöfundana Gunnar Gunnarsson , Halldór Kiljan Laxness og Þórberg Þórðarson sem hann hyggst gefa út vestanhafs .
" Þegar ég var 17 ára heyrði ég lag með Björk og ég fékk nær samstundis brennandi áhuga á Íslandi og ekki síst tungumálinu .
Ég fór svo að læra bókmenntir og var fljótur að fara að skoða þær íslensku .
Raunar var fyrsta bókin sem ég las sem fjallaði um Ísland eftir Paul Sullivan og kallast Waking up in Iceland .
Þar komst ég að því að Ísland ætti nóbelsverðlaunahafa í bókmenntum og mér fannst það magnað hjá jafnlítilli þjóð .
Fyrsta skáldsagan sem ég las svo eftir íslenskan rithöfund var Sjálfstætt fólk , " segir Elliott .
Elliott er 23 ára og fékk styrk frá Fulbright-stofnuninni til að fara í framhaldsnám hérlendis og leit stofnunin þá ekki síst til skrifa hans um íslenskar bókmenntir en hann hefur haldið fjölda fyrirlestra í heimalandi sínu um íslenskar bókmenntir og skrifað greinar og ritgerðir .
" Í fyrstu fannst fjölskyldu minni og vinum þetta kannski svolítið undarleg ástríða hjá mér en þegar þau sáu hvað ég var að ná miklum árangri voru þau að vonum mjög ánægð fyrir mína hönd .
Lokaritgerð mín úr framhaldsskóla var svo um verk Gunnars Gunnarssonar og Halldórs Kiljan Laxness og í umsókninni minni um Fulbright-styrk skrifaði ég að auk þess að læra íslensku ætlaði ég að skrifa bók um eina þrjá stærstu rithöfunda Íslands frá 20. öld .
Vinnan við bókina er þegar hafin en Elliott ætlar sér að kafa ofan í ævi höfundanna ekki síður en bókmenntir og hitta ættingja þeirra .
" Mig langar að skrifa um þá Gunnar , Halldór og Þórberg á aðgengilegan hátt fyrir hinn almenna lesanda og vekja áhuga í Bandaríkjunum á íslenskum bókmenntum .
En mig langar einnig til að bókin komi út hérlendis .
" Elliott mun dvelja á Íslandi í það minnsta til 2014 en þá hefur hann möguleika á að framlengja dvölina um þrjú ár .
Hann skilur íslensku mjög vel og les hana einnig en segist eiga erfiðara með að tjá sig sjálfur .
Þess má geta að hann er í blaðamannateymi Stúdentablaðsins og skrifar þar einkum um bókmenntir .
" Áður en ég kom til Íslands sagði ég gjarnan að Ísland væri án efa svalasta land í heimi en reyndi nú samt að gera mér ekki of miklar væntingar um hversu fullkomið það væri .
En ég verð að segja að landið hefur staðist allar mínar væntingar og meira til .
Bæði náttúran og fólkið sjálft .
" 