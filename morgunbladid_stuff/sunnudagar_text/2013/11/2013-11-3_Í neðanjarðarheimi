Bókmenntaunnendur standa í þakkarskuld við Friðrik Rafnsson sem hefur verið einkar iðinn við að þýða stórgóðar franskar bækur yfir á íslensku .
Nýjasta þýðing hans er á hinni gríðarlega vinsælu frönsku skáldsögu Ferðin að miðju jarðar eftir Jules Verne .
Þetta er stórskemmtileg og spennandi saga um neðanjarðarleiðangur þriggja manna sem mæta alls kyns ógnum og lenda í lífshættu .
Hluti bókarinnar gerist ofanjarðar , þar á meðal á Íslandi .
Íslendingar hafa alltaf verið forvitnir þegar kemur að lýsingum útlendinga á landi og þjóð og í Ferðinni að miðju jarðar er nóg af slíkum lýsingum .
Reykjavík er lýst þó nokkuð og sögð vera einstaklega daufleg ásýndum .
Íslenskir sveitabæir slá heldur ekki í gegn hjá sögumanni , samanber þessa lýsingu : " Þessir óhrjálegu kofar virtust stöðugt vera að biðja ferðamenn um ölmusu og manni var skapi næst að gefa þeim hana .
" Stórskemmtilegar lýsingar eru í bókinni á íslenskum karlmönnum sem sagðir eru þunglamalegir .
" Þeir hlógu stundum af völdum einhvers konar ósjálfráðs vöðvasamdráttar , en brostu aldrei , " segir sögumaður .
Íslenski hesturinn fær hins vegar toppeinkunn , engin skepna er sögð fara fram úr honum í gáfum og tekið er fram að hann stígi aldrei feilspor .
Ferðin að miðju jarðar er klassískt verk sem skemmtir lesandanum auk þess sem það fræðir , lesandinn fær til dæmis nokkuð að vita um jarðfræði , en hinn fræðilegi þáttur er settur í hin læsilegasta búning .
Þessi íslenska útgáfa verksins er óstytt og gefin út innbundin eins og sæmir verki eins og þessu .
Vigdís Finnbogadóttir skrifar formála .
Bókin er ríkulega myndskreytt og þær myndir eru sannarlega ekki af verri endanum .
Þetta eru sömu myndir og prýddu endanlega útgáfu verksins frá árinu 1867 og eru eftir franska myndlistarmanninn Édouard Riou .
Þær undirstrika vel ævintýralega atburði sögunnar .
Það skiptir svo sannarlega engu hvort lesandinn er barn eða fullorðinn , magnaðar myndir listamannsins hitta í mark .
