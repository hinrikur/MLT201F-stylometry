Kristín Þórhalla Þórisdóttir er betur þekkt undir nafninu Kidda rokk .
Nafnið kom um tólf ára aldur þegar hún stofnaði hljómsveit ásamt vinkonum sínum á Akranesi .
Hún var alla tíð strákastelpa og lék sér jafnt við stelpur og stráka í bernsku .
Á unglingsárunum uppgötvaði Kidda að hún væri " öðruvísi " en hinar stelpurnar , og fann að hún var ekki skotin í strákum .
" Ég fann að ég skar mig úr , en var samt ekkert að einblína á það , " segir hún .
Hún bældi niður allar tilfinningar þar til um átjan ára aldur .
" Ég lokaði bara á kynhneigðina .
Hræðsla mín snerist ekkert um það hvernig félagar mínir og vinir myndu taka þessu , heldur frekar var það samfélagið sem afneitaði kynhneigð minnihlutahópa á þessum tíma , " segir hún , " en það hefur svo rosalega mikið breyst síðan ég var unglingur , það er bara ekki hægt að líkja því saman .
" Frelsi og hamingja Um átján ára viðurkenndi Kidda fyrir sjálfri sér að hún væri lesbía , en var ekki komin út úr skápnum .
" Það var svo uppúr tvítugu að ég fór að segja frá , fyrst vinum , systur minni , svo mömmu og pabba , og síðast ömmu og afa , " segir hún og hlær .
Viðbrögðin voru bara á einn veg , jákvæð .
" Mamma og pabbi eru svo fallegt og gott fólk , og hafa staðið með mér frá upphafi og þau standa líka vörð um mannréttindi hinsegin fólks , og láta ekki bjóða sér fordóma , " segir hún .
Hún segist ekki hafa upplifað neina skömm á þessum árum .
" Nei , ég hef alltaf verið frekar sjálfsörugg manneskja og lífsglöð , og var svo heppin með vini og fjölskyldu , " segir hún , " það er bara ómetanlegt .
Ég man ekki eftir að hafa þjáðst , mér finnst alltaf svo gaman að lifa .
Þegar ég kom út úr skápnum upplifði ég bara stórkostlegt frelsi og hamingju og var ánægð með mig .
" Tvær mömmur Kidda segir fordóma í garð samkynhneigðra enn til staðar , þó mikið hafi áunnist á síðustu áratugum .
" Ég finn alveg fyrir fordómum , svona lúmskt .
Við erum í raun að brjóta upp þetta norm með því að stofna fjölskyldu , " segir hún , en Kidda og kona hennar , Ína Björk Hannesdóttir , eiga þrjú börn .
Ína átti eina stúlku fyrir sem í dag er tvítug , en saman eiga þær tvo drengi , þriggja og fimm .
" Ég hef rekið mig á í kerfinu , ég fann fyrir gífurlegum fordómum þegar við vorum að skrá strákana okkar inn í kerfið , " segir hún .
Kidda gekk með báða drengina , en í seinni skiptið var notað egg úr Ínu .
" Ína vildi leyfa mér að ganga með bæði börnin , það hentaði okkur mjög vel .
Það er enginn faðir , bara sæðisgjafi .
Það er eitt af því sem fólk skilur ekki alltaf , að það séu bara tvær mömmur , " segir Kidda .
Plötusnúður í hjáverkum Þær Ína og Kidda hafa verið saman síðan 2002 og giftu sig ári síðar .
" Við tókum svona Hollywood style á þetta , " segir hún og hlær , en Ína rekur fyrirtæki sem sér um fjármála- og rekstrarráðgjöf .
Kidda er með BA próf í félagsráðgjöf og stundar nú meistaranám í þeirri grein .
Einnig er hún smiður og plötusnúður í hjáverkum .
Í sumar hefur hún starfað fyrir Pegasus á tökustað fyrir " Game of Thrones " þar sem hún vann í framleiðsludeildinni .
Kidda spilar í brúðkaupum , afmælum og veislum en hún hefur alltaf haft mikinn áhuga á tónlist .
Hún spilaði sem barn á ýmis hljóðfæri , en þeytir nú skífum af miklum móð .
Hún segist gera það aðallega af áhuga .
" Ég er dálítið partídýr og hef ánægju af að hlusta á tónlist , og það er endalaust hægt að þróa sig í þessu og verða betri , " segir hún .
Mest spilar hún tónlist á Kiki á Laugavegi , hinsegin bar sem eitt sinn hét 22 .
Baráttan heldur áfram Kidda lætur sig varða mannréttindi hinsegins fólks .
Hún skrifaði BA-ritgerð sína um hinsegin fólk og stefnir á að skrifa meistararitgerð um hinsegin konur og aukna hættu á áfengis- og fíkniefnanotkun .
" Þannig að ég legg áherslu á að gera rannsóknir um hinsegin fólk hér á Íslandi og ég held að það sé mjög mikilvægt að sjá svona raunverulega stöðu þess .
Ég hef lesið mikið um hvernig samfélagið tekur á minnihlutahópum , og hvernig hið gagnkynhneigða ríkir yfir .
Þó svo að það sé búið að leiðrétta mannréttindi okkar lagalega séð , þá er enn langt í land .
Það eru enn margir sem eiga erfitt með að sætta sig við okkur , " segir Kidda .
" Samfélagið er búið að búa til ákveðna kassa , svona kynjakassa , og þeir sem falla ekki inn í þetta norm verða utanveltu og eiga sér ekki stað .
Þá erum við að tala um til dæmis fjölskyldur , hinsegin fjölskyldur .
Og ég tala nú ekki um þá sem eru " transgender " , " segir hún .
Kidda er í Samtökunum ' 78 og tók nýverið þátt í verkefni á þeirra vegum sem hét Samtakamátturinn .
" Ég efldist öll við það , og það kom í ljós að það þarf að vinna að mörgu og ef ekki verður haldið áfram núna eru allar líkur á að það komi bakslag í baráttuna , " segir Kidda .
Hún bendir á að Ísland standi mjög framarlega í viðurkenningu á hinsegin fólki , en ekki megi gleyma alþjóðasamfélaginu .
" Ég er mjög þakklát fyrir það , fyrir Íslendinga og það hugrekki sem þjóðin sýnir , og ráðamenn þjóðarinnar .
En það er önnur og alvarlegri staða annars staðar , eins og í Rússlandi , Ameríku og Úganda þar sem samkynhneigðir eru beinlínis í lífshættu , " segir hún og bætir við : " það er okkar hér að axla líka ábyrgð á því að berjast gegn kúgun og ofbeldi vegna kynhneigðar " .
Fyrirmyndir skipta máli Kidda er þakklát fyrir að vera hinsegin á Íslandi .
" Það er auðvitað æðislegt að eiga borgarstjóra eins og Jón Gnarr , sem er bara sannur baráttumaður hinsegin fólks , jafnréttis og réttlætis , og hann sýnir það í verki , sem er mjög skemmtilegt líka , " segir hún .
" Auðvitað skiptir líka máli að hafa konu eins og Jóhönnu Sigurðar .
Þegar ég horfi til baka sem ung samkynhneigð kona hugsa ég til þess að þá voru engar fyrirmyndir fyrir mig , og engin umræða .
Það gaf manni þau skilaboð að maður væri á röngum stað , en nú er allt breytt .
Krakkar eru að koma yngri út úr skápnum , og sumir eru ekki einu sinni að koma út úr skápnum , þetta þykir ekkert mál .
" Tárast niður Laugaveginn Það mun ekki fara fram hjá þjóðinni að Gay Pride hátíðin er haldin með pomp og prakt á laugardag þegar tugþúsundir Íslendinga munu koma saman í miðbæ Reykjavíkur .
" Þetta er svo mikil gleði , allir sem vilja geta komið og fagnað með okkar fjölbreytileikanum .
Þetta er svo merkilegt og fallegt .
Skilaboðin eru bara , eins og í laginu , við erum bara eins og við erum .
Ég er svo þakklát fyrir hugarfar Íslendinga , sem koma svo niður í miðbæ og sýna stuðninginn í verki , ég meina : það koma stundum sextíu þúsund manns og ekki eru þeir allir hinsegin , " segir Kidda og hlær .
Kidda segir að þessi dagur skipti miklu máli fyrir allt hinsegin fólk .
" Á þessum degi er ég meyr og ég labba niður Laugaveginn með tárin í augunum .
Þarna finn ég þetta djúpa þakklæti , þakklæti fyrir að vera Íslendingur og þakklæti gagnvart fólki , " segir Kidda .
Á laugardag ætlar hún að byrja daginn á að hlusta á lag hátíðarinnar , " Ég er eins og ég er " , og gráta svolítið yfir því af gleði .
Síðan munu þær Ína ganga niður Laugaveginn með börnin sín ásamt öðrum hinsegin fjölskyldum .
Svo taka við skemmtanir og veisluhöld .
" Við endum svo í góðu lessupartíi og svo fer ég að spila alla nóttina en ég verð aðal DJ á Gay Pride ballinu sem er á Rúbín í Öskjuhlíð , " segir Kidda og er mjög spennt .
" Það verður mikið stuð ! " Stolt að vera lesbía Kidda segist aldrei hafa óskað sér þess að hún væri gagnkynhneigð og upplifir sig ekki öðruvísi en annað fólk .
" Í dag er ég bara svo stolt , ég hef aldrei óskað að ég væri ekki lesbía .
" Hún segir að samband tveggja manneskja af sama kyni þurfi ekkert að vera öðruvísi en hjá konu og manni .
" Ást er ekkert annað en það að vilja deila lífi sínu og hrifningu með einhverri manneskju og það þarf ekki að vera svo flókið , " segir hún .
" Stundum einblínir fólk á kynlífið , en við erum að sjálfsögðu bara með sömu þrár og væntingar og aðrir , við erum auðvitað bara öll manneskjur , " segir Kidda .
Hún segist afar þakklát á hverjum degi .
" Ég veit líka af bræðrum mínum og systrum úti í heimi sem hafa ekki sömu tækifæri og ég .
Að stofna fjölskyldu til dæmis .
Maður getur ekki verið einhver annar en maður er , þó maður reyni kannski í byrjun .
En svo kemur að því að maður þarf að horfast í augu við sjálfa sig og segja bara , ég er svona ! " 