Þegar Ragna Björg Ársælsdóttir hjúkrunarfræðingur er ekki að bjarga mannslífum á bráðadeildinni þá dundar hún sér við matargerð og gerir afrakstrinum góð skil á matarblogginu Ragna.is .
Sunnudagsblaðið náði tali af Rögnu í miðju barneignarfríi .
Hvað eruð þið mörg í heimili : Við erum 3 – 4 .
Fáum son kærastans míns aðra hverja helgi , en þess á milli erum við 3 , ég , kærastinn og 6 mánaða dóttir okkar .
Hvað áttu alltaf til í ísskápnum ? Pasta og tómata í dós til að henda í pastarétt þegar tíminn er naumur eða hugmyndaflugið lítið .
Á líka oftast ferskar kryddjurtir í innimatjurtargarði sem heitir Herb : ie og sér okkur fyrir ferskum kryddjurtum allt árið .
Hvað fer fjölskyldan með í mat og hreinlætisvörur á viku ? 15-20 þúsund en getur sveiflast svakalega til .
Fer eftir því hvað við erum dugleg að nýta það sem við eigum í frystinum Hvar kaupirðu helst inn ? Bónus og Krónunni .
Fer svo reglulega í Kost og Iceland til að kaupa það sem mig vantar þaðan þó ég geri ekki vikuinnkaupin þar .
Hvað freistar helst í matvörubúðinni ? Það er kannski ekki eitt sérstakt sem freistar oftast , en ef ég ætla að kaupa ávexti þá á ég til að kaupa allt of mikið af þeim .
Það sama má segja um mjólkurvörur , kjötvörur og dósamat .
Sit oft uppi með fullan skáp af allskonar núðlum og austurlenskum sósum einungis af því að ég fór í búðina með það í huga að kaupa í eina máltíð .
Hvernig sparar þú í heimilishaldinu ? Við fáum fisk frá tengdapabba sem á lítinn bát .
Fáum einnig slátur , bjúgu og kjöt frá mömmu og er þetta gríðarlega mikil búbót fyrir okkur .
Það er þess vegna nauðsynlegt að eiga frystikistu í geymslunni .
Hvað vantar helst á heimilið ? 28 ára uppþvottavélin andaðist fyrr í mánuðinum og er hennar er sárt saknað ! Erum núna að velta fyrir okkur hvort við eigum að kaupa notaða eða nýja .
Það er hins vegar alveg ómögulegt að vera án uppþvottavélar eftir að maður komst upp á lagið .
Eyðir þú í sparnað ? Já , reyni það , en stundum þarf að klípa aðeins af honum til að redda sér fyrir horn .
Skothelt sparnaðarráð ? Nýtið alla afganga sem falla til og frystið ef þið ætlið ekki að nota þá 1-2 dögum síðar .
Farið í berjamó um haustin og tínið bláber og krækiber , frystið fyrir " boozt " og bakstur og sultið .
Fáið líka að kíkja í garð gamallar frænku og kippið upp nokkrum stilkum af rabbabara til að sulta úr og frystið smá til að eiga í gómsætar bökur fram á næsta sumar .
