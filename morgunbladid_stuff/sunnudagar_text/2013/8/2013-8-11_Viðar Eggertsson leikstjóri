Þegar ég var unglingur rakst ég á litla ljóðabók , Endurtekin orð eftir Guðberg Bergsson .
Það varð ekki aftur snúið .
Höfundurinn Guðbergur Bergsson varð mitt skáld .
Ég hef sérstakt dálæti á " Tanga-bókunum " svonefndu , Það sefur í djúpinu , Hermann og Dídí og Það rís úr djúpinu , enda vann ég upp úr þeim leikrit fyrir Þjóðleikhúsið á sínum tíma sem ég nefndi Sannar sögur af sálarlífi systra .
Eitthvað það skemmtilegasta sem ég hef gert um ævina er að fá að sökkva mér á þann hátt í þennan sagnaheim Guðbergs .
Guðbergur á sér margar hliðar og er ekki alltaf á vísan að róa með hann .
Það má segja að bækur hans skiptist í tvo meginflokka : annars vegar prakkaralegar bækur og hins vegar einlægar og tregafullar .
Í seinni flokknum má nefna endurminningabækurnar hans sem eru einhverjar þær bestu sem hafa komið út á síðari árum : Faðir og móðir og dulmagn bernskunnar og Eins og steinn sem hafið fágar .
Í þessum seinni flokki er líka ein fallegasta og ljúfsárasta bók hans , Missir , sem kom út fyrir nokkrum árum .
Ein besta bók Guðbergs .
Af öðrum höfundum í miklu uppáhaldi vil ég nefna Gyrði Elíasson , Jón Kalman Stefánsson ( sérstaklega hinn magnaði þríleikur hans ) og galdrakonurnar Kristínu Ómarsdóttur og Vigdísi Grímsdóttur .
Oddný Eir Ævarsdóttir er nýjasta uppáhaldið mitt eftir að ég las bók hennar Jarðnæði .
Sigfús Daðason , Sigurður Pálsson og Vilborg Dagbjartsdóttir eru þau skáld sem ég gríp til þegar ég vil sökkva mér í ljóðadjúpin .
– Þá eru ónefndir allir erlendu rithöfundarnir ...
