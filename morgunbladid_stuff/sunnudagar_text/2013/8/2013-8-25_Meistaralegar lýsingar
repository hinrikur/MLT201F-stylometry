Skáldsagan Ballið eftir Irene Némirovsky er komin út í þýðingu Friðriks Rafnssonar .
Þetta er önnur bókin sem kemur út hérlendis eftir þessa merku skáldkonu , sú fyrsta var meistaraverkið Frönsk svíta sem Friðrik þýddi einnig .
Irene Némirovsky var kunn skáldkona á sinni tíð , hún var af gyðingaættum , fædd í Úkraínu , en bjó alla ævi í Frakklandi og lést í útrýmingarbúðum nasista í Auschwitz árið 1942 , aðeins 39 ára gömul .
Verk hennar féllu að mestu í gleymsku en eftir að óbirt handrit hennar að skáldsögunni Franskri svítu uppgötvaðist og var gefið út árið 2004 við gríðarlega góðar viðtökur vaknaði á ný áhugi manna á verkum þessarar frábæru skáldkonu .
" Sem höfundur stendur Némirovsky á frjósömum mörkum 19. aldar bókmennta þar sem hún fylgir rússnesku hefðinni en var líka vel heima í því sem var að gerast í bókmenntum millistríðsáranna í Evrópu .
Eins og verk annarra stórra höfunda eru flestar bækur hennar nánast tímalausar og sammannlegar , " segir Friðrik .
" Ballið er ein af fyrstu bókum Némirovsky , hún lauk við hana árið 1928 og söguna birti hún fyrst í tímaritinu Les oeuvres libres í febrúar 1929 undir dulnefni karlmanns , Pierre Nerey .
Sagan kom síðan út á bók , örlítið breytt , árið 1930 undir réttu nafni höfundarins , " segir Friðrik .
" Ballið fjallar um Kampfhjónin sem búa í París en herra Kampf er bankamaður sem auðgaðist mjög snögglega .
Hjónin ákveða að halda ansi veglegt ball til að koma sér í mjúkinn hjá aðlinum í borginni .
Fjórtán ára dóttir þeirra , Antoinette , vill ólm fá að fara á ballið og vera með í veislunni en móðurinni hugnast það ekki því stúlkan gæti varpað ljósi á það að móðirin er ekki eins ung og hún vill vera láta .
Hún bannar dótturinni því að mæta en stúlkan er ósátt við það og ákveður að hefna sín grimmilega .
Meira get ég ekki sagt , annars spilli ég ánægju væntanlegra lesenda .
" Spurður um mat sitt á bókinni segir Friðrik : " Þetta er stutt skáldsaga , það sem stundum er kallað nóvella .
Það eru til frábærar nóvellur frá ýmsum tímum , þetta er sannarlega ein þeirra .
Að mörgu leyti má jafna henni við Gamla manninn og hafið eftir Hemingway og Hamskiptin eftir Kafka .
Némirovsky lýsir meistaralega þeim tíðaranda og glæsibrag sem var ríkjandi í París um 1930 , en húmorinn er á sínum stað eins og í öllum bókum hennar .
Némirovsky kann að búa til sterkar lýsingar eins og fólk þekkir af Franskri svítu , en hún er líka frábær í að skrifa samtöl sem eru hér léttleikandi og meitluð .
Hún skrifaði talsvert af bókum í þessum stíl á sínum tíma og var mjög spennt fyrir kvikmyndaforminu , líkt og Halldór okkar Laxness um svipað leyti .
Enda var Ballið kvikmyndað strax árið 1931 , bæði í Frakklandi og Þýskalandi , sem sýnir hvaða stöðu Nemirovsky hafði strax þá .
Nýlega var svo gerð leikgerð eftir Ballinu á Spáni og ópera byggð á henni sett upp í Hamborg .
Bókin stendur fyrir sínu , en hefur líka öðlast framhaldslíf í öðrum listformum og er vinsælasta bók hennar um heim allan , ásamt Franski svítu og David Golder .
Mér finnst sagan vera ótrúlega nútímaleg , snobb og hégómi fólks sem hún deilir mjög á í bókinni hefur ekkert breyst frá því hún var skrifuð árið 1928 .
Það mætti alveg skipta um staðarnöfn og mannanöfn og þá hefði sagan allt eins getað gerst núna á Íslandi .
Það er bæði fyndið og ógnvekjandi .
Í Ballinu sýnir Némirovsky á sér aðra hlið en í Franskri svítu sem er stórt , breitt og mikið verk , meðan Ballið er miklu knappari og beinskeyttari saga og framvindan mun hraðari , en í báðum verkum er sama andrúmsloft og sami góðlátlegi hæðnistónninn ríkjandi .
" Friðrik tileinkar þýðinguna dóttur skáldkonunnar , Denise Epstein , sem lést fyrr á þessu ári og vann ötullega að því síðustu árin að koma verkum móður sinnar á framfæri , meðal annars með ferðalögum og kynningum um allan heim .
" Denise lést um það bil sem ég var ganga frá bókinni í prentun , " segir Friðrik .
" Hún kom hingað til lands fyrir tveimur árum í boði Bókmenntahátíðar í Reykjavík .
Ég kynntist henni þá og fannst ekki annað hægt en að þakka henni fyrir komuna á þennan hátt þótt í litlu sé .
Ég er afar þakklátur að hafa fengið að kynnast henni .
Það er afar gefandi að fást við að þýða verk móður hennar og sérlega ánægjulegt hvað íslenskir lesendur tóku Franskri svítu vel .
Ég vona að Ballið nái jafn vel til Íslendinga og sú saga .
" Bækur Kolbrún Bergþórsdóttir kolbrun@mbl.is Bók vikunnar L.E.Y.N.D .
er afar umtöluð og erótísk skáldsaga sem er nýkomin út í íslenskri þýðingu .
Aðalpersónan fær hvað eftir annað að upplifa erótískar fantasíur sínar .
Stalín var ekki þar Í miðborg Lundúna stansaði ég fyrir framan litla bókabúð , einfaldlega vegna þess að nafn hennar vakti athygli mína : The Socialist Bookshop .
Útstillingin í glugganum vísaði svo beint til nafnsins en þar mátti sjá rit Marx og Leníns , Rósu Luxemburg og Che Guevara .
Í búðarglugganum voru einnig nokkur sápustykki og jafnvel sælgæti en umbúðirnar voru skreyttar með myndum af Lenín .
Gott til þess að vita að sannir kommúnistar geti hreinsað af sér kapítalísk óhreinindi með réttri gerð af sápu .
Svo voru þarna litlar styttur af Marx og Lenín fyrir þá sanntrúuðu sem vilja skreyta vistarverur sínar með myndum af helstu dýrlingum sínum .
Og vitaskuld var einnig að finna bolla og krúsir með slagorðum gegn hinum fólskulega kapítalisma sem hefur fangað nútímamanninn og flækt hann í sinn stóra blekkingarvef .
Þetta virtist vera ansi sérviskuleg búð og það hvarflaði að mér að einhver gamansamur maður væri þarna að bregða á leik .
En er það ekki dálítið dýrt spaug að stofna heila bókabúð til að breiða úr húmorískum sans sínum ? hugsaði ég .
Mér fannst þó skrýtið ef hér væri alvara á ferð .
Hver þarfnast sósíalisma árið 2013 ? Ég ákvað að fara inn og spyrja afgreiðslumanninn hvort hér væri gaman á ferð .
Þegar ég kom inn gerði ég mér ljóst að ég þyrfti ekki að spyrja .
Við afgreiðsluborðið var ung kona sem leit nákvæmlega eins út og Birgitta Jónsdóttir .
Þá vissi ég að hér ríkti staðföst alvara sósíalískra hugsjónamanna .
Ég hrökklaðist út .
Ég var komin nokkurn spöl burt þegar ég áttaði mig á því að ekkert í búðinni hafði vísað á félaga Stalín .
Hann var ekki þar .
Sennilega vegna þess að hann hafði ekki framkvæmt kommúnismann á réttan hátt að mati nútímasósíalistanna .
Eða kannski var hann bara geymdur einhvers staðar á bak við , eins og klámmyndirnar á vídeóleigunum .
Daginn eftir sá ég mikið eftir því að hafa ekki keypt mér Lenín-handsápu .
En sósíalistarnir í Lundúnaborg munu vafalítið halda áfram sínum hugsjónamikla bókabúðarrekstri þannig að ég get keypt mér sápu í næstu ferð .
Helga Þóra Eiðsdóttir forstöðumaður Ég les mest á sumrin og kringum jólin .
Er nú samt alltaf með áhugaverðar bækur á náttborðinu .
Ein uppáhaldsbókin mín er Leitin að tilgangi lífsins sem góður vinur minn gaf mér fyrir tveimur árum .
Hún er eftir Viktor E. Frankl og lýsir því í stuttu máli hvað mannskepnan getur lagað sig að hinum verstu aðstæðum .
" Við megum aldrei gleyma því að við getum fundið tilgang í lífinu , jafnvel þótt við séum í vonlausri aðstöðu gagnvart örlögum sem ekki verða umflúin .
" Þessi bók er að mínu mati skyldulesning fyrir alla .
Hún opnar manni nýja sýn á lífið og maður sér hlutina og lífið í öðru ljósi .
Þessa bók les ég einu sinni á ári .
Ég er nýbúin að lesa He rbergi eftir Emmu Donoghuge .
Mæli eindregið með henni , ótrúlega góð en jafnframt átakanleg lesning .
Las einnig nýjustu bók Jons Nesb ø , Brynhjarta , en hún stóðst fyllilega mínar væntingar og er ekki síðri en Snjókarlinn .
Svo má ekki gleyma íslensku glæparithöfundunum eins og Arnaldi Indriðasyni og Yr su Sigurðardóttur , en ég hef sérstakt dálæti á Yrsu og finnst mér bækur hennar alltaf verða betri með hverju ári .
Kristín Marja Baldursdóttir er einn af mínum uppáhaldshöfundum .
Ég mun seint gleyma því þegar ég las Karitas og Málað á striga , hvað ég sá persónurnar ljóslifandi fyrir mér og drakk í mig hverja síðu .
Að lokum verð ég að nefna bók sem er alltaf á náttborðinu hjá mér .
Hún ber heitið Branded Beauty eftir Mark Tungate , en ég fékk hana að gjöf þegar ég byrjaði að vinna hjá Sif Cosmetics .
Hún fjallar um hvernig snyrtivöruiðnaðurinn varð til og hverjir voru brautryðjendur , allt saman konur , eins og Elisabeth Arden , Helena Rubinstein og Estee Lauder .
Ég nýt þeirra forréttinda að elsta dóttir mín er mikill lestrarhestur og leiðbeinir móður sinni um hvaða bækur er vert að lesa og ég hef aldrei orðið fyrir vonbrigðum með þær bækur sem hún hefur mælt með .
Meginþáttur allra gáfna er viss tegund viðkvæmni .
Sigurður Nordal Málsháttur vikunnar Víða er pottur brotinn .
Barátta ungrar konu í stjórnmálum Hin vinsæla skáldsaga Hanne-Vibeke Holst , Krónprinsessan , hefur verið endurútgefin í kilju en bókin kom fyrst út í íslenskri þýðingu árið 2005 .
Aðalpersóna bókarinnar er Charlotte Damgaard , tveggja barna móðir á fertugsaldri , sem óvænt er boðið að verða umhverfisráðherra .
En það er enginn leikur að vera ung og valdamikil kona í stjórnmálum og ætla sér að sameina frama og hjónaband .
Hverjir eignast Ísland ? Magnús Halldórsson og Þórður Snær Júlíusson eru þekktir fyrir snarpa blaðamennsku og áhugaverð skrif um viðskiptalífið .
Þeir eru höfundar bókarinnar Ísland ehf. – Auðmenn og áhrif eftir hrun .
Þar svara þeir spurningum eins og : Hvaðan koma fjármunirnir sem notaðir eru til að kaupa eignir þrotabúanna ? Og hverjir verða eigendur Íslands þegar gjörningaveðrinu slotar ? Það er mikill metnaður sem liggur að baki ljósmyndabók með myndum Ragnars Axelssonar .
Hin vinsæla Krónprinsessa snýr aftur og fjallað er um viðskiptablokkir og fleira sem tengist íslensku efnahagslífi í nýrri bók .
Óhætt er svo að mæla með nýrri sænskri glæpasögu .
Grípandi glæpasaga Fórnargjöf Móloks er afar spennandi og grípandi glæpasaga eftir Åsa Larsson .
Óvenjumargir einstaklingar í sömu fjölskyldu deyja á sviplegan hátt og Rebecka Martinsson rannsakar þessa dularfullu atburði .
Flakkað er fram og aftur í tíma og gömul örlagasaga kennslukonu sem sögð er í bókinni er minnisstæð og heldur lesandanum rækilega við efnið .
Lítill drengur sem þarf að vernda , er önnur sérlega minnisstæð og samúðarfull persóna .
Þetta er örugglega besta bók Åsa Larsson en hún fékk sænsku glæpasagnaverðlaunin fyrir hana .
Bók sem sannarlega er hægt að mæla með fyrir aðdáendur spennusagna .
Glæsileg og mögnuð ljósmyndabók Fjallaland eftir Ragnar Axelsson er stórglæsileg ljósmyndabók eftir einn færasta ljósmyndara landsins .
Myndirnar í þessari bók eru úr Landmannaafrétt þar sem bændur leita að fé sínu hvert haust .
Ragnar hefur í rúman aldarfjórðung slegist í för með þeim og myndað leitirnar .
Hér er að finna magnaðar myndir af mönnum , skepnum og ægifagurri náttúru .
Þetta er einkar eiguleg bók og vel að henni staðið á allan hátt .
Arnaldur heiðursgestur Eins og áður hefur komið fram á þessum síðum verður fyrsta íslenska glæpasagnahátíðin , Iceland Noir , haldin hér á landi í nóvember og hefst formlega klukkan 10 að morgni 23. nóvember í Norræna húsinu með pallborðsumræðum og viðtölum við höfundana .
Arnaldur Indriðason verður heiðursgestur á hátíðinni , en alls taka um 25 höfundar þátt í henni , þar af um helmingur frá útlöndum .
Stærstu nöfnin í þeim hópi eru sennilega Ann Cleeves , höfundur bókanna um Veru lögreglukonu , John Curran , fremsti sérfræðingur heims í verkum Agöthu Christie , og Jorn Lier Horst , handhafi Glerlykilsins 2013 .
Hátíðin hefur þegar vakið mikla athygli erlendis , en Guardian valdi hana eina af bestu glæpasagnahátíðum í heimi , og því er von á mörgum erlendum gestum , auk höfundanna sjálfra .
Búist er við því að loka fyrir skráningar síðar í þessum mánuði þar sem sætapláss í Norræna húsinu er takmarkað .
Vefur hátíðarinnar er www.icelandnoir.com .
Glæpasagnadrottning til Íslands Bókmenntahátíð verður haldin í Reykjavík í næsta mánuði , nánar tiltekið 11.-15. september .
Fjöldi erlendra rithöfunda mun mæta á hátíðina og má þar nefna hollenska rithöfundinn Herman Koch sem þekktur er hér á landi eftir að þýðingar komu út á skáldsögum hans Kvöldverðinum og Sumarhúsi með sundlaug .
Rachel Joyce mætir einnig en bók hennar Hin ótrúlega pílagrímsganga Harolds Fry seldist vel hér á landi .
Daninn Kim Leine verður meðal gesta og einnig kanadíski rithöfundurinn Douglas Coupland , sænska ljóðskáldið Kjell Espmark , Antonio Skármeta , rithöfundur frá Síle , og þýski rithöfundurinn Jenny Erpenbeck – svo nokkur nöfn séu nefnd .
Suðurafríski rithöfundurinn Margie Orford , sem kölluð hefur verið glæpasagnadrottning S-Afríku , verður stödd á landinu á þessum tíma til að taka þátt í ráðstefnu PEN-samtakanna , sem eru alþjóðasamtök rithöfunda .
Ráðstefnan verður hér á landi 9.-15. september , en Orford er varformaður Suður-Afríkudeildar samtakanna .
Einnig ætlar hún að reyna að sækja einhverja atburði á vegum Bókmenntahátíðarinnar .
Bók hennar Daddy ' s Girl mun koma út hér á landi næsta vor hjá bókaforlaginu Draumsýn .
