Elon Musk tilkynnti nýlega á Twitter að hann hefði í hyggju að birta fyrstu teikningar af nýju byltingarkenndu farartæki hinn 12. þessa mánaðar .
Margir bíða þess í ofvæni hvað hann hefur fram að færa .
Áhugi Elon Musk á háhraða almenningssamgöngum vaknaði þegar hann skoðaði áætlanir um nýja háhraðalest sem ráðgerð er á milli Los Angeles og San Francisco .
Það eru rúmlega 600 km sem skilja borgirnar að en sú háhraðalest sem nú er á teikniborðinu myndi stytta ferðatímann á milli borganna í tæplega þrjár klukkustundir .
Elon Musk telur að hægt sé að gera betur .
Undanfarið hefur hann gefið í skyn að hann sé að vinna í útfærslu á því sem hann hefur kallað fimmtu stoðina í samgöngum ( hinar fjórar væru bílar , bátar , lestar og flugvélar ) sem myndi stytta ferðatímann á milli Los Angeles og San Francisco um 30 mínútur .
Brjálaði uppfinningamaðurinn Undir flestum kringumstæðum væru svona yfirlýsingar afskrifaðar sem hvert annað bull , í það minnsta þar til teikningar lægju fyrir .
En þegar Elon Musk talar er tækniheimurinn vanur að hlusta .
Musk fæddist í Suður-Afríku árið 1971 , en fluttist til Bandaríkjanna til að stunda háskólanám í hagfræði og eðlisfræði ungur að aldri .
Að loknu námi setti hann ásamt bróðir sínum á laggirnar fyrirtæki sem nefndist Zip2 og bjó til hugbúnað fyrir fréttastofur .
Þeir högnuðust ágætlega þegar Compaq keypti það fyrir $300 milljónir árið 1999 .
Einungis nokkrum mánuðum síðar stofnaði Musk fyrirtækið X.com til að þróa greiðsluaðferðir yfir netið .
Það sameinaðist fljótlega öðru fyrirtæki og úr varð PayPal .
Musk hagnaðist gríðarlega árið 2002 þegar eBay keypti PayPal fyrir $1,5 milljarða , en hann var þá stærsti einstaki hluthafinn með um 12% eignarhlut .
Musk hafði þá þegar stofnað SpaceX , með það að markmiði að gera geimferðalög ódýrari .
Þar hefur hann einbeitt sér að því að þróa eldflaugar og geimför og starfar bæði sem forstjóri og yfirmaður tæknimála .
SpaceX hefur náð góðum árangri í að þróa eldflaugar , en það varð jafnframt fyrsta einkafyrirtækið til að þróa geimfar sem tengst hefur alþjóðlegu geimstöðinni , en Musk segir þróun þess geimfars hafa kostað innan við $200 milljónir , sem er mjög lítið þegar geimferðalög eru annars vegar .
Árið 2008 gerði SpaceX samning við NASA um að þróa nýtt birgðaskip sem gæti leyst geimskutlurnar af hólmi við að þjónusta alþjóðlegu geimstöðina .
En samhliða ævintýrum sínum í geimnum hefur Musk einnig fengist við samgöngur á jörðu niðri , en hann er stofnandi rafbílafyrirtækisins Tesla Motors , þar sem hann stýrir vöruþróun .
Tesla hefur verið leiðandi í þróun rafmagnsbíla , og meðal annars séð Toyota og Mercedes Benz fyrir mótorum til að knýja sína rafmagnsbíla .
Þá átti hann einnig þátt í að stofna SolarCity , en það þróar lausnir fyrir sólarorkuframleiðslu fyrir almenning í Bandaríkjunum með góðum árangri .
Samgöngumáti framtíðarinnar ? Þegar Musk fór fyrst að tala um hið nýja samgöngutæki fyrir um ári spenntu margir eyrun .
Hann hefur sjálfur kallað það Hyperloop ( ísl. yfirlykkja ) en lítið viljað segja um frekari útfærslur enn sem komið er .
Í nýlegu viðtali lýsti hann fyrirbærinu sem eins konar samsuðu af Concorde þotu , segulbyssu ( e. railgun ) og þythokkí-borði , sem einfaldar málið lítið .
Fjölmiðlar hafa þó verið duglegir við að geta í eyðurnar með aðstoð sérfræðinga og uppfinningamanna .
Flestir telja að um sé að ræða einhvers konar segulsvifstækni ( magnetic levitation ) þar sem segulsvið yrði notað til að knýja farartækið áfram .
Slík tækni hefur verið notuð við háhraðalestir í Japan og Kína sem ná um 500 km hraða á klukkustund , en tæknilega séð er hægt að ná talsvert meiri hraða með segulsvifi .
Til að ná áætluðum ferðatíma milli Los Angeles og San Francisco þyrfti hámarkshraðinn hins vegar að vera vel yfir 1.000 km á klukkustund .
Það krefst mikillar orku að ná slíkum hraða , en Musk hefur sagt að hann sjái þetta farartæki ganga fyrir sólarorku .
Til að það sé mögulegt telja sérfræðingar að farartækið þyrfti að ferðast í lofttæmi til að útiloka loftmótstöðu og draga úr hávaða .
Slíkar aðstæður mætti búa til í rörum eða göngum sem faratækið gæti ferðast eftir .
Musk hefur þó sagt á twitter að hann sjái ekki fyrir sér farartæki sem ferðist í lofttæmi , þó að hann hafi gefið í skyn að það myndi í göngum .
Áætlanir hans virðast frekar gera ráð fyrir að í göngunum væri hringrás lofts sem ferðist á miklum hraða í sömu átt og farartækið og drægi þannig verulega úr loftmótsöðu , líkt og þegar hjólað er í meðvindi .
Opin tækni Þrátt fyrir margar lærðar ágiskanir hefur enginn viljað slá því á föstu hvernig þessi samgöngumáti gæti virkað .
Flestir eru þó tilbúnir að taka þetta alvarlega þar sem Elon Musk er annars vegar .
Musk hefur fyrir sitt leyti sagt að hann muni ekki leita eftir einkaleyfi fyrir þessa hugmynd , heldur muni birta teikningar sínar undir opnum skilmálum sem muni gera öllum kleift að betrumbæta þær .
Það er þó ljóst að ef hugmyndir hans ganga eftir myndi það gjörbylta samgöngum í heiminum .
Hvort það verður fáum við væntanlega að vita 12. ágúst .
