Fræðsludeild Borgarleikhússins byrjar starfsemi í haust með það að markmiði að efla fræðslu um leikhús og auka áhuga ungs fólks á leiklist .
Ástrós Elísdóttir kemur til með að leiða fræðslustarfið en hún telur mikilvægt að kynna börn snemma fyrir leikhúsi og starfi þess .
Gunnþórunn Jónsdóttir gunnthorunn@mbl.is Tilgangurinn með stofnun fræðsludeildar Borgarleikhússins er að opna leikhúsið enn frekar fyrir ungu fólki .
Ástrós Elísdóttir hefur verið ráðin í nýtt starf fræðslufulltrúa en hún mun stýra deildinni ásamt því að njóta krafta fjölda annarra starfsmanna leikhússins .
Hún segir mikilvægt að koma leikhúsinu til fólksins snemma .
" Leikhús skiptir máli og ungu fólki á að líða eins og það eigi stað í leikhúsinu , að leikhúsið sé líka þeirra , " segir Ástrós í samtali .
" Reynt hefur verið að hafa einhvern vísi að fræðslustarfi síðustu ár og til dæmis hefur verið tekið á móti hópum sem þess óska að fá að koma og skoða leikhúsið .
Þetta verður aukið og lögð meiri áhersla á fræðslustarf .
" Með starfinu verða bæði skipulagðar heimsóknir grunnskólabarna og leikskólabarna í leikhúsið auknar .
Þá verður skipulögð fyrirlestraröð í framhaldsskólum ásamt framleiðslu á ýmisskonar fræðsluefni með sýningum og framleiðslu á fræðslumyndböndum um starfið í leikhúsinu .
Einnig verða opnar skoðunarferðir fyrir almenning sem nefnast Að tjaldabaki .
Vilja auka áhuga á góðri list " Þetta er liður í því að opna leikhúsið enn frekar og þá fyrst og fremst fyrir ungt fólk á grunnskólaaldri , " segir Ástrós sem vill auka hlut unga fólksins í leikhúsinu og auka aðsókn og áhuga þeirra á góðri list .
Ár hvert verður öllum börnum í 5. bekkjum grunnskóla Reykjavíkur boðið í heimsókn í Borgarleikhúsið og að dvelja þar heilan morgun og gefst þeim þar tækifæri til þess að skoða leikhúsið , sjá leiksýningu og taka þátt í leiksmiðju .
" Þetta verður viðamikil heimsókn fyrir börnin .
Þarna verður farið í skoðunarferð um leikhúsið og þá getur verið ýmislegt spennandi í gangi .
Þau fá síðan að sjá leiksýningu og enda í leiksmiðju sem er unnin í samstarfi við kennarana .
Við komum síðan til með að hafa einhverja eftirfylgni með þessu sem verður vonandi skemmtilegt .
" Leiksýningin sem boðið verður upp á fyrir 5. bekkinga næsta vetur er Hamlet litli sem byggist á sjálfum Hamlet eftir Shakespeare en er útfærð sérstaklega fyrir ungt fólk .
Bergur Þór Ingólfsson mun leikstýra verkinu en hans síðasta uppfærsla er leiksýningin Mary Poppins sem er vinsælasta sýning ársins .
Leiklist í námskrá Hún segir að leiklist sé stöðugt að ryðja sér frekar til rúms enda er leiklist nú orðin nýr liður í námskrá í grunnskólum og ljóst að fólk geri sér betur og betur grein fyrir því hversu mikilvægt það er að kynna börn fyrir leikhúsi .
Ástrós hefur starfað hjá Borgarleikhúsinu síðastliðin tvö ár .
Hún er leikhúsfræðingur að mennt sem og leiðsögumaður en hún hefur verið að lóðsa fólk um bygginguna og kynna þeim leikhússtarfið .
" Þá var ég að leggja grunn að þessu starfi , " segir hún .
" Fræðsludeildin fbyrjar í haust af fullum krafti og verður þá líka komið að verkefnavali og ýmsu öðru .
" Ýmsar listir koma saman í einni Í leikhúsi er mikið unnið með fólk og samskipti sem snertir alla og segir Ástrós það mikilvægt fyrir börn fyrir utan hvað leikhúsið sé auðvitað skemmtilegt .
" Þarna koma saman hinar ýmsu listir í eina heildstæða list og þetta er gott tækifæri til að verða læs á listformin snemma , " segir Ástrós .
Sjálf segist Ástrós vera mikil leikhúsmanneskja .
" Já , það hef ég alltaf verið , alla tíð , " segir hún og hlær en hún segist hafa sótt öll leiklistarnámskeið sem hún komst í kynni við á unglingsaldri .
Hún tók þátt í leiksýningu Menntaskólans í Reykjavík , Herranótt , en einnig tók hún þátt í samstarfsverkefni fimm framhaldsskóla árið 2002 .
" Leikfélagið Þrándur setti upp Fullkomið brúðkaup og voru það nokkrir krakkar úr fimm menntaskólum sem komu saman og stofnuðu leikfélag , fengu styrk og settu upp sýningu .
" Í framhaldi af því flutti hún til Ítalíu og lærði þar leikhúsfræði .
" Ég veit að ég hefði haft mjög gaman af þessu þegar ég var yngri , að fá meiri innsýn í leikhúsið .
Ég er ekki búin að gleyma því hvernig það var að vera lítil og hafa mikinn áhuga á leikhúsi , " segir Ástrós .
