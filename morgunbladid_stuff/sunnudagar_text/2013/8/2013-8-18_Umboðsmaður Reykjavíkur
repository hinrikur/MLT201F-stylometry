Meðan Einar Bárðarson var að búa sig undir að taka við starfi forstöðumanns Höfuðborgarstofu gerðist hann ferðamaður í Reykjavík og kunni vel að meta það sem hann upplifði og sá .
Hann segir verkefni stofunnar fjölbreytt og spennandi og sóknarfærin í ferðaþjónustu ótvíræð .
Orri Páll Ormarsson orri@mbl.is Geysishúsið , heimkynni Höfuðborgarstofu , iðar af lífi .
Sendinefnd Morgunblaðsins þarf að skáskjóta sér fram hjá upplýsingaþyrstum útlendingum á jarðhæðinni áður en haldið er upp stigann , þar sem skrifstofuna er að finna .
Bókaður hefur verið tími hjá sjálfum forstöðumanninum , Einari Bárðarsyni , en hann er hvergi að finna .
" Svo virðist sem ég sé búin að týna honum , hvernig sem það er nú hægt , " segir stúlkan í móttökunni afsakandi og brosir sínu blíðasta .
Fullyrðir að Einar geti ekki verið langt undan .
Augnabliki síðar birtist hann líka , hress í bragði .
Hafði bara rétt skotist frá til að sinna aðkallandi verkefni .
Ekkert út á það að setja , sendinefndin kom hvort eð er með fyrri skipunum .
Spurður um fjölmennið í húsinu segir Einar það daglegt brauð .
" Ferðamönnum fjölgar jafnt og þétt á Íslandi og álagið er alltaf að dreifast betur .
Vetrartúrismi hefur aukist verulega , ekki síst eftir að við fórum að auglýsa norðurljósin .
Hver vill ekki berja þau augum ? Það er ekkert óalgengt að hér sé fullt úr úr dyrum , strax í mars , " útskýrir hann .
Höfuðborgarstofa tók til starfa í ársbyrjun 2003 og sinnir hún þríþættum verkefnum fyrir hönd Reykjavíkurborgar ; rekstri Upplýsingamiðstöðvar ferðamanna í Reykjavík ( UMFR ) , almennum ferða- og kynningarmálum Reykjavíkur auk þess að bera ábyrgð á skipulagi og framkvæmd ýmissa lykilviðburða á vegum borgarinnar , svo sem Vetrarhátíð , Menningarnætur , Aðventuhátíðar o.fl. og vera ráðgefandi fyrir skipuleggjendur stórra viðburða í borginni .
Níu manns vinna hjá Höfuðborgarstofu og sex til tólf ganga vaktir hjá UMFR , eftir álagi .
Vildi vinna fyrir aðra Einar Bárðarson hefur víða komið við á ferlinum , áður en hann kom til Höfuðborgarstofu rak hann útvarpsstöðina Kanann og lagði stund á MBA-nám við Háskólann í Reykjavík .
" Ég hef gaman af ólíkum verkefnum .
Ég hafði unnið lengi fyrir sjálfan mig og fór eiginlega í MBA-námið til þess að búa mig undir að fara að vinna fyrir einhvern annan .
Öfugt við flesta skólafélaga mína , þeir þráðu flestir að vinna fyrir sig sjálfa , " segir hann .
Einar brautskráðist úr náminu vorið 2012 og skömmu síðar auglýsti Höfuðborgarstofa eftir forstöðumanni .
Hann var ekki seinn að senda inn umsókn .
" Ég þekkti aðeins til Höfuðborgarstofu , hafði unnið með henni að verkefnum .
Kom meðal annars að því að stofna Reykjavík loftbrú sem hefur heppnast afskaplega vel og síðan hjálpaði ég til við að hafa ofan af fyrir Yoko Ono þegar hún byrjaði að venja komur sínar hingað í tengslum við friðarsúluverkefnið .
" Höfuðborgarstofa heyrir undir menningar- og ferðamálasvið Reykjavíkurborgar en Einar og sviðsstjórinn þar , Svanhildur Konráðsdóttir , hafa unnið tölvert saman áður .
" Mér þótti eftirsóknarvert að vinna meira með henni , " segir hann .
Margir voru um hituna og Einar kveðst afar þakklátur fyrir að hafa hreppt hnossið .
Hann tók til starfa 1. janúar síðastliðinn .
" Ég skildi áferðina og sá verkefnin en það tekur alltaf tíma að komast til botns í þeim og kynnast umhverfinu .
Í það fór fyrsta hálfa ár mitt í starfi .
Sumir hlógu bara upp í opið geðið á mér þegar ég var orðinn opinber starfsmaður en mig langaði að prófa eitthvað nýtt .
Þetta var frábært tækifæri .
" 120 þúsund vinnuveitendur Spurður um viðbrigðin segir Einar það vissulega hafa verið skrýtið að vera kominn með vinnuveitanda – ekki bara einn , heldur 120 þúsund .
Hann er að vinna fyrir alla Reykvíkinga .
" Ég var samt fljótur að aðlagast .
Borgarkerfið er þægilegra en ég átti von á .
Mýtan um hinn opinbera starfsmann á ekki við hér .
Kerfið er lipurt og virkar vel .
Það eru andlit á bak við tölvupóstana , " segir hann og skellir upp úr .
" Auðvitað gengur maður ekki alltaf inn um réttar dyr til að byrja með en það er manni sjálfum að kenna og lærist fljótt .
Þegar maður er farinn að þekkja réttu boðleiðirnar gengur allt vel fyrir sig .
Ég er farinn að standa ölduna , " segir Einar og bætir við að hann sé mjög hrifinn af vinnubrögðunum í borgarkerfinu , " þau eru öguð og góð " .
Hann kveðst meðal annars hafa lært mikið af stjórnendum menningarstofnana í borginni en með þeim fundar hann reglulega .
Þá sé stoðkerfið eðli málsins samkvæmt öflugra en hjá einherja úti í bæ .
" Annars er stærsti munurinn á því að vinna fyrir borgina sá að maður fær útborgað í hverjum mánuði .
" Hann brosir .
Endurskoða markaðsefnið Ekki er tjaldað til einnar nætur á Höfuðborgarstofu , heldur unnið markvisst eftir ferðamálastefnu Reykjavíkurborgar fyrir árin 2011 til 2020 .
Markmiðin eru skýr .
Einar segir helsta verkefnið þessar vikurnar vera að endurskoða allt markaðsefni borgarinnar .
" Við erum alltaf að reyna að gera borgina meira aðlaðandi sem áfangastað fyrir ferðamenn og verkefnið er unnið í nánu samtali við hagsmunaaðila í ferðaþjónustu og önnur sveitarfélög á höfuðborgarsvæðinu koma að því líka .
Eins Íslandsstofa .
Það er góður samhljómur milli þessara aðila enda hafa nágrannasveitarfélögin hag af því að fylgja borginni í þessum efnum .
Erlendir ferðamenn sjá höfuðborgarsvæðið sem eina heild .
" Einar segir verkefnið spennandi enda hafi borgin aðra áferð en náttúran og landið .
" Lykilatriðið í þessu sambandi er að við séum ærleg , " varan " sem við erum að selja þarf að vera sönn .
Ekki viljum við fá fólk hingað á fölskum forsendum .
" Einar er staðráðinn í að leggja sitt af mörkum til að skapa þjóðinni gjaldeyri .
" Markmiðið er að fá hingað til lands góða gesti .
Gesti sem vilja koma oftar og vera lengur .
Það er mikil gerjun í gangi og kröfurnar alltaf að verða meiri .
Það er gaman að taka þátt í slíku starfi og finna að mönnum er virkilega annt um að allt fari vel .
Það skiptir höfuðmáli .
" Ekki komið að þolmörkum Einar hefur fylgst grannt með umræðunni um ferðamannapassa enda þótt hún snerti Reykjavík ekki beint .
Og þó .
" Við tökum gjald á söfnum og í eðli sínu er þetta ekkert ólíkt .
Gjaldtaka við náttúruperlur tíðkast víðsvegar um heim og þykir sjálfsagður hlutur .
Aukið álag kallar á aukið viðhald og hver á að borga það ? " Nokkur umræða hefur verið um þolmörk í ferðaþjónustu , sumir staðir hér á landi taki hreinlega ekki við fleiri gestum .
Einar segir þetta ekki eiga við um Reykjavík .
" Ég er sannfærður um að borgin getur tekið við talsverðum fjölda til viðbótar enda er ferðamennska farin að dreifast betur yfir árið en áður þekktist , eins og við komum inn á áðan .
En auðvitað reynir þetta á samfélagslega þáttinn .
" Viðhorf borgarbúa til þessa hefur enn ekki verið kannað en að sögn Einars stendur það til .
Hann segir borgarbúa á margan hátt njóta góðs af aukinni ferðamennsku , hún eigi til að mynda stóran þátt í þeirri blómlegu veitingahúsamenningu sem hér er að finna .
Eins og í erlendri borg Þetta hefur Einar reynt á eigin skinni .
Meðan hann var að búa sig undir starfið hjá Höfuðborgarstofu seint á síðasta ári gerðist hann tvær helgar ferðamaður í borginni .
Gisti á hótelum , snæddi á veitingahúsum , spásseraði um stræti og neytti menningar og lista .
" Þetta var mjög ánægjuleg upplifun og í raun alveg eins og að vera í erlendri borg – nema hvað ég rakst á aðeins fleiri sem ég þekkti , " segir hann hlæjandi .
Eitt af því sem heillaði Einar upp úr skónum var menningar- og veitingahúsasvæðið við höfnina , sem iðar nú af lífi .
Það er því engin tilviljun að rík áhersla verður á það svæði um næstu helgi , þegar Menningarnótt verður haldin hátíðleg í borginni .
Menningarnótt er stærsta verkefni Höfuðborgarstofu .
" Ég hef komið að mörgu stóru gegnum tíðina , svo sem skipulagningu fimmtíu þúsund manna tónleika á Laugardalsvellinum fyrir einn af bönkunum á því herrans ári 2007 , en Menningarnótt er það langstærsta , " segir Einar en tugþúsundir streyma þá í bæinn .
Hellingur af álfum í Hafnarfirði Fyrir utan hin föstu verkefni geta verkefni Höfuðborgarstofu verið af ýmsum toga .
Í maí síðastliðnum komu hingað til lands sex málsmetandi menn frá Hollywood sem hafa þann starfa að velja tökustaði fyrir kvikmyndir .
Farið var með þá vítt og breitt um borgina að skoða áhugaverðar byggingar og svæði og einnig upp á Hellisheiði og virkjanasvæðið í kring .
" Við gerðum þeim glaðan dag og þeir vilja allir koma aftur – eins og áhöfnin á kútter Haraldi , " segir Einar sposkur .
Erlendir blaðamenn leita líka mikið til stofunnar , eins er þeim boðið hingað með markvissum hætti .
Einar segir áhugasvið þessa fólks eins misjöfn og það er margt og er reynt að koma til móts við þarfir hvers og eins .
Óskirnar eru af ýmsum toga , eins og að leita að álfum í Hafnarfirði .
Spurður hvernig það hafi gengið glottir Einar við tönn : " Það sást hellingur .
" Hátíðir skipa sífellt stærri sess í borgarlífinu eins og glöggt kom fram á fundi sem skipuleggjendur hátíða á höfuðborgarsvæðinu , forsvarsmenn ferðaþjónustunnar og Reykjavíkurborg héldu í Hörpunni í vikunni .
Eitthvað er um að vera alla mánuði ársins og flestum hefur hátíðum þessum vaxið fiskur um hrygg .
Einar fagnar þessu .
" Hátíðir eru stöðugt að verða ríkari þáttur í útgeislun borga .
Það á við um allan heim og ánægjulegt að Reykjavík láti ekki sitt eftir liggja í þeim efnum .
" Einar vekur athygli á því að viðburðir séu ekki bara skipulagðir innan borgarkerfisins , heldur leiti fjölmargir aðilar til Höfuðborgarstofu vegna hugmynda sem þeir vilja hrinda í framkvæmd .
" Það er hlutverk okkar að greiða götu þessa fólks , leiðbeina því og ráða heilt .
Það felst ekki síst í því að hjálpa mönnum að velja réttar helgar , þannig að viðburðurinn drukkni ekki í flóðinu .
" Að skapa og fægja Einar gekk um árabil undir nafninu " umboðsmaður Íslands " .
Hann kveðst vera búinn að loka þeim kafla í sínu lífi – alltént að sinni .
" Núna er ég bara umboðsmaður Reykjavíkur , " segir hann .
" Minn vettvangur er Höfuðborgarstofa og hér mun ég svala þörf minni fyrir að skapa og fægja .
Það er mitt fag .
Mín köllun .
" Stefnan sem Höfuðborgarstofu hefur verið mörkuð er skýr .
Spurður hvort hann búi eigi að síður ekki að einhverjum hugmyndum sem hann langi að koma á framfæri kinkar Einar kolli .
" Ég er alltaf með hugmyndir , allskonar hugmyndir , og langar að koma ýmsu að .
Ég get til dæmis nefnt að ég er vel tengdur inn í klassíska tónlistarheiminn í Bretlandi gegnum vinkonu mína Kiri Te Kanawa og langar að nýta þau sambönd í þágu Reykvíkinga .
Ég hef rætt við fólk ytra sem er mjög spennt að koma hingað , bæði til að halda tónleika og sækja þá .
Orðspor Hörpu vex hratt , ekki bara í Bretlandi heldur um allan heim .
" Einar nefnir einnig frekara samstarf við Yoko Ono .
" Friðarsúluverkefnið er afskaplega vel heppnað og ég er sannfærður um að vinna má frekar út frá því .
" Í þriðja lagi segir hann þá Jakob Frímann Magnússon lengi hafa gengið með þann draum í maganum að setja á laggirnar poppminjasafn á Íslandi .
" Popp er sú listgrein sem hefur borið hróður þjóðarinnar lengst , alla vega á umliðnum árum .
Allt frá Sykurmolunum til Of Monsters and Men .
Það er af ýmsu að taka .
" Þannig mætti lengi halda áfram enda er Einar Bárðarson alltaf opinn fyrir góðum hugmyndum .
Það er hans eðli .
