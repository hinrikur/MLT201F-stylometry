Gömlu vopnabræðurnir Bragi Ásgeirsson og Tryggvi Ólafsson leggja undir sig hvor sinn salinn í Galleríi Fold frá og með helginni .
Grafík er það heillin , en Tryggvi sýnir nú ný verk í fyrsta skipti í sjö ár .
Og um hvað er ort ? Auðvitað konur .
Það er nefnilega eins með sköpunargáfuna og kvensemina .
Texti : Orri Páll Ormarsson orri@mbl.is Mynd : Ómar Óskarsson omar@mbl.is Á ég að vera eins og Beethoven ? Hann var alltaf svo alvarlegur á myndum , " spyr Tryggvi Ólafsson Ómar Óskarsson ljósmyndara sem smellir af honum í gríð og erg .
" Það hefur alltaf þótt fínt að vera í fýlu á Íslandi .
Þykir svo gáfulegt .
Verst að ég nenni því ekki .
" Tryggvi opnar um helgina sína fyrstu sýningu í sjö ár , Úr gullastokknum , en hann er nýbyrjaður að svala sköpunarþörfinni aftur eftir alvarlegt slys sem hann lenti í snemma árs 2007 .
Hefur verið í hjólastól síðan .
" Þetta eru grafíkmyndir unnar á síðustu átta mánuðum .
Undir lok síðasta árs komst ég í samband við ágæta menn , prentara og tölvumann , og það hleypti mér á skrið .
Eftir slysið átti ég ekki von á því að komast af stað aftur .
Ég ræð ekki almennilega við að mála en grafíkin hentar ágætlega .
Ég er að vísu hálfgerður aumingi og þarf hjálp við þetta , tæknin er orðin flóknari í dag en hún var í gamla daga og leiðin frá teikningu yfir á pappír lengri .
Hér áður var það bara krít á stein og þaðan beint á pappír .
Eftir að tölvurnar komu til sögunnar er ferlið miklu lengra .
Það er mikilvægt að hafa aðgang að mönnum sem maður treystir og það hef ég .
" Eins og með kvensemina Iðjuleysi er böl málarans og Tryggvi er í skýjunum með að vera kominn á skrið að nýju .
" Sjáðu til , það er eins með sköpunarþörfina og kvensemina .
Hún fer ekkert .
Þörfin verður alltaf til staðar .
Þetta er allt af sömu rótum runnið , karlmaðurinn hefur bara þrjá fasta punkta í sinni tilveru : Fæðingu , konu og dauða .
Þá er ég ekki bara að tala um málara , þurfi menn að syngja eða spila á fiðlu tengist það líka hormónunum .
Það hundskammaði mig einu sinni kona í partíi í Danmörku fyrir að halda þessu fram en ég er enginn dólgur og dóni .
Ég meina þetta .
" Margbrotinn líkami Ekki þarf að snúa upp á höndina á hans gamla lærimeistara og vini , Braga Ásgeirssyni , til að fá hann til að samþykkja þessa sýn á tilveruna .
Bragi sýnir í næsta sal í Galleríi Fold , líka grafíkmyndir , og þar er konan auðvitað í öndvegi .
Nánar tiltekið kvenlíkaminn .
" Allar götur frá tímum Forn-Grikkja hefur konan verið málurum hugleikin , " segir Bragi .
" og fyrir 350 árum skapaðist hefð fyrir því í Evrópu að mála konur vegna þess hvað þær hafa margbrotinn líkama .
Líkama sem tekið hefur milljónir ára að þróa .
Ég er að tala um grannar konur , feitar konur og allt þar á milli .
" – Býr sannleikurinn ef til vill í konulíkamanum ? " Hvað er sannleikurinn ? " spyr Bragi á móti og glottir við tönn .
" Konan er alltént þyngdarpunkturinn í tilverunni .
Lífið heldur áfram í líkama hennar .
" Bragi vinnur í gömlu tækninni , það er gerir allt í höndunum .
Á sýningunni eru verk frá síðustu þrjátíu árum en fyrra yfirlit skeði árið 1994 og var verk Listasafns Íslands .
" Ég byrjaði í grafíkinni í Ósló 1952 , vann upp úr skissum sem ég hafði gert á Spáni .
Ég þurfti að selja það allt til að geta lifað .
" Fimmtíu eintök á fjórum dögum Síðan hætti hann í grafík .
" Ég drukknaði í kennslu , hafði of mikið á minni könnu .
Það er líka erfitt að fá aðföng og ég fórnaði þeim til nemenda .
" Hann byrjaði aftur fyrir réttum þrjátíu árum , fyrir hvatningu Knúts Bruun .
" Við hittumst úti í Kaupmannahöfn og brölluðum ýmislegt saman .
Hann hvatti mig til dáða .
Það varð til þess að ég fór aftur að vinna í grafík .
" Nokkrar myndir frá þessum tíma eru á sýningunni en einhverjir muna eflaust eftir þeim , þær héngu allt til hinsta dags við barinn á Hótel Valhöll á Þingvöllum .
Komu víst róti á blygðunarkennd sumra .
Þarna eru líka myndir sem afgreiddar voru með hraði fyrir tíu árum .
" Þær voru fyrir klefana í Norrænu .
Ég fékk fjóra daga til að klára upplag upp á fimmtíu myndir og var með hjartað í buxunum .
Það slapp til en ég mæli ekki með vinnubrögðunum .
" Einnig eru á sýningu Braga myndir innblásnar af ljóðum Jóns Helgasonar og Matthíasar Johannessen .
Bragi vinnur ekki í grafík í augnablikinu , nýjustu myndirnar gerði hann fyrir tveimur árum í Færeyjum , myndefnið sótt til Jónasar Hallgrímssonar .
Í huga listamannsins snýst grafík um gæði en ekki fjölda þrykkja .
" Það er alveg sama hversu grafíkverkstæði er stórt , pressurnar margar , ef hjartað vantar í húsnæðið .
Þar verður að vera fagmaður sem kann til verka en ekki listamaður .
" Synti á móti straumnum Bragi og Tryggvi kynntust í Myndlista- og handíðaskólanum fyrir meira en fimmtíu árum og með þeim tókst góð vinátta sem haldist hefur fram á þennan dag enda þótt sá síðarnefndi hafi lengst af búið í Danmörku .
Hann flutti heim á því herrans ári 2008 – synti gegn straumnum .
" Fólk spurði hvort ég væri genginn af göflunum , " segir Tryggvi og brosir .
Þetta er merkilegt nokk í fyrsta skipti sem þeir sýna undir sama þaki á Íslandi .
Gerðu það einu sinni , ásamt fleirum , í Árósum .
Þá málverk .
Það var 1994 .
Bragi lýsir þeim sem " ástríðufullum fagurkerum " .
" Í mörg ár var fagurfræðin komin út af borðinu en nú er hún komin aftur .
Málverkið lifir góðu lífi og menn eru að endurreisa grafíkina .
" Þeir félagar eru samstiga í listinni en synd væri að segja að þeir gengju í takt í pólitíkinni .
" Hann er kominn af marxistum , " upplýsir Bragi og glottir .
" Og þú ert afturhaldspungur , " svarar Tryggvi fullum hálsi .
Þeir hlæja .
" Það er engin skömm að vera afturhald , ég er það af húmanískum hvötum , " segir Bragi .
" Fortíðin er miklu merkilegri en við höldum .
Hvers vegna stendur Forum Romanum að hluta til ennþá og Akvadúktarnir í Segovía ? Þeir höfðu einfaldlega betur samsetta sementblöndu en seinna gerðist .
Í raun megum við þakka fyrir að vera til .
Það er þó engin afsökun til að láta sér leiðast .
" Dagur og nótt Og það gera þeir félagar sannarlega ekki .
Enda þótt Bragi sé kominn á níræðisaldurinn , fellur honum aldrei verk úr hendi .
Mætir á vinnustofu sína á hverjum virkum degi .
Tryggvi vinnur mest á nóttunni , í ró og næði .
" Nóttin er minn tími , þá kemur andinn yfir mig .
Ég geri ennþá mínar vitleysur en þá breyti ég bara og bæti .
Það er bara partur af ferlinu .
Málarinn er heldur ekki að fást við sannleikann , þetta er póesía .
Ég er að yrkja og melódían er liturinn .
" Bragi og Tryggvi hafa farið um víðan völl saman .
Tryggvi rifjar upp söguna af því þegar siglt var með þá og fleiri málara frá Austur-Þýskalandi út á Eystrasaltið .
Sex dátar stóðu heiðursvörð meðan látið var úr höfn .
Félagi Castro hafði verið í heimsókn skömmu áður og þá voru dátarnir 21 .
Bragi botnaði hvorki upp né niður í því .
" Nú veistu ekki hvers vegna það er ? " spurði Tryggvi .
" Nei .
" " Þeir hafa dátana aldrei fleiri en sex ef einhver frá Morgunblaðinu er um borð .
" Sem kunnugt er skrifaði Bragi um myndlist í Morgunblaðið áratugum saman .
Bragi hefur ekki farið utan á þessu ári en hann hefur gegnum tíðina lagt sig fram um að fylgjast með framvindunni í heimslistinni .
" Það er orðið alltof dýrt að fara til útlanda .
Synd og skömm .
Ísland er að verða að vanþróuðu ríki .
" Svaf á milli Tryggvi var tvær vikur í Madríd í vor og sneri endurnærður til baka .
" Ég þræddi söfn og skrapp líka út fyrir borgina .
Þetta gekk eins og í sögu , ég var með tvær konur með mér , eiginkonuna og hjálparhellu , " segir hann .
" Og svafst á milli þeirra á nóttunni , " flýtir Bragi sér að segja .
Þeir hlæja .
Fjölgað hefur á kaffistofu Gallerís Foldar , Daði Guðbjörnsson málari er kominn í kaffi með hund mikinn .
Sá veltir sér fram og til baka við fætur meistaranna .
" Hann skilur ykkur , þessi , " segir Daði og fullyrðir að hundurinn sé með þessu athæfi að búa sig undir að skoða sýninguna .
Tryggvi veltir vöngum .
" Í gamla daga var stelpa í sveitinni sem sagði öllum sem vildu heyra að tíkin á bænum væri kærastan mín , " segir hann .
" Ég var á viðkvæmum aldri og fannst það óþægilegt .
" Bragi hefur meiri áhuga á mannaferðum í galleríinu , öllu heldur kvennaferðum .
" Hefurðu tekið eftir því , Tryggvi , hversu margar konur hafa komið hingað inn í morgun ? Hvort eru þær að koma út af mér eða þér ? " Þegar stórt er spurt ...
