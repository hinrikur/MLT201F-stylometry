" Þetta byrjaði allt þegar ég var sex ára , á síðustu öld , árið 1999 , að mamma sendi mig í Ölver .
Hún ætlaði svo bara að sækja mig ef ég væri grátandi í marga daga , " segir Agnes , en þess þurfti ekki .
" Ég varð bara ástfangin af staðnum .
Svo var maturinn svo góður þarna , að ég sagði alltaf öllum að uppáhaldsmaturinn minn væri Ölversmatur , ekki jólamaturinn hjá mömmu ! " segir hún og hlær .
Sumarbúðirnar , sem eru reknar af KFUM og K , eru undir Hafnarfjalli , rétt hjá Borgarnesi .
Þar dvelja stúlkur á aldrinum sex til fimmtán ára , yfirleitt 45 saman í viku í senn .
Margt skemmtilegt er í boði eins og ratleikir , brennó , kvöldvökur , hæfileikakeppni , hárgreiðslukeppni og gönguferðir .
Einnig eru bænastundir kvölds og morgna og mikið sungið .
Þegar Agnes hafði verið þar sem barn fór hún ásamt vinkonum sínum í unglingaflokk .
" Það var alveg grátið þarna síðustu tvö sumrin , stanslaust næstum því , við vorum svo miður okkar yfir að þetta væru seinustu sumrin okkar , " segir Agnes og skellihlær af tilhugsuninni .
" Við grétum í alvöru , það var mjög fyndið .
" Þegar hún var sextán og sautján var hún sjálfboðaliði þar og fékk svo vinnu sem flokksforingi átján ára .
Þar hefur hún svo starfað síðustu fjögur sumur .
" Þetta er bara ólýsanlega gaman , líka af því að þegar ég var lítil leit ég svo upp til foringjanna , og hugsaði að ég ætlaði að verða foringi einn góðan veðurdag , " segir hún .
" Það er gaman að vera núna fyrirmynd , og svo hefur þetta hjálpað mér að þroskast og að geta talað fyrir framan hóp , " segir Agnes .
Agnes hefur líkað starfað í fiski á Vopnafirði og hjá Póstinum um jólin , en hún varð stúdent í fyrra úr Menntaskólanum í Reykjavík .
Hún notaði árið til ferðalaga en hyggst setjast á skólabekk í haust í Háskóla Íslands .
Á sumrin mun hún halda áfram að vinna í Ölveri .
" Þetta er fimmtánda sumarið mitt í röð .
Ég ætla að halda áfram þarna , ég get einhvern veginn ekki sleppt því .
" 