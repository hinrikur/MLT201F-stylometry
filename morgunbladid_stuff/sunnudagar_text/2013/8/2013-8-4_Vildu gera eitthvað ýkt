Við vorum bæði búin að tala um að okkur langaði að gera eitthvað svona ýkt , " segir Margrét Þóra en hún og bróðir hennar , Brynjar Óli , ætla að hlaupa til styrktar SKB , Styrktarfélagi krabbameinssjúkra barna .
Það stendur til að ferðin taki 13 daga , en þá hlaupa þau að meðaltali 40 kílómetra á dag .
Þau gista í tjaldvagni sem Útilegumaðurinn skaffaði þeim og ætla vinir og vandamenn að fylgja þeim .
" Að vísu erum við í vandræðum með bílinn sem við ætluðum að nota , svo það væri vel þegið ef eitthvað fyrirtæki sæi sér fært um að styrkja okkur með afnot af bíl fyrir tjaldvagninn og eldsneyti , " segir Margrét Þóra .
Systkinin hefja hlaupið 12. ágúst nk. og koma til með að enda í höfuðborginni sama dag og Reykjavíkurmaraþonið hefst , 24. ágúst .
Aðspurð hvort systkinin stefni að því að hlaupa beint í maraþonið segir hún það geta komið til greina .
" Ég var eitthvað að grínast með það að ef maður væri í gírnum væri gaman að taka einn hring þar , en það verður að koma í ljós þann daginn , " segir hún .
Brynjar Óli átti hugmyndina að hlaupinu .
" Ég hringdi samstundis í Sportís og bar þetta undir þá þar .
Þeir vildu vera með og eru búnir að græja okkur frá toppi til táar og eiga hrós skilið .
" Til heiðurs móður þeirra Hlaupið er til heiðurs móður þeirra , Bryndísi Birnis , sem lést árið 2004 eftir erfiða baráttu við krabbamein en að þessu sinni vilja þau að hlaupið snúist um litlu hetjurnar sem berjast við sjúkdóminn og fjölskyldur þeirra .
Systkinin halda úti heimasíðu á fésbókinni sem nefnist Hlaupið fyrir hetjur og er hægt að finna upplýsingar þar .
Að auki ætla þau að reyna að vera virk í því að láta vita á heimasíðunni hvar þau verða hverju sinni .
Það gerir fólki auðveldara fyrir ef það vill slást í för með þeim .
" Við erum einmitt búin að vera að hvetja fólk til að hlaupa með okkur og sumir hafa sagt að ef þeir verði þarna á ferðinni muni þeir gera það .
Það gæti verið svolítið gaman , " segir Margrét Þóra .
Hún segir að þau séu að undirbúa sig fyrir hlaupið en á sinn hátt .
" Jú , það stóð nú til að halda úti réttu mataræði en svo finnst manni kökur svolítið góðar , sérstaklega á sumrin , " segir Margrét Þóra og hlær .
" Bróðir minn er duglegri , hann má eiga það .
Ég hugsa að maður taki bara íslensku leiðina á þetta , þetta hefst allt á endanum .
" Styrkjum hetjurnar Söfnunarreikningur hefur verið stofnaður og er hann í eigu SKB , Styrktarfélags krabbameinssjúkra barna .
Hægt er að leggja inn á hann hvenær sem er og um leið er beðið um að skrifa áheit í tilvísun á millifærsluna .
Hægt er að heita á systkinin til 25. ágúst nk. en hins vegar er alltaf hægt að styrkja SKB óháð þeirra hlaupi og segja þau að fólki sé velkomið að gera það líka .
Reikningsnúmer : 0301-26-545 Kennitala : 630591-1129 Áheit : Hlaup 