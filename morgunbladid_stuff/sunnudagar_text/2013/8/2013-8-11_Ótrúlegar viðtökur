Iceland Small World , ljósmyndabók Sigurgeirs Sigurjónssonar hefur setið ofarlega á metsölulistum frá því hún kom út árið 2012 og um 30 þúsund eintök hafa selst af henni .
Bókin er í litlu og handhægu broti og eins og titillinn ber vitni um er hún ætluð útlendingum .
Í henni eru ljósmyndir af ýmsum stöðum á Íslandi .
Þegar Sigurgeir er spurður hvernig hann skýri gríðarlegar vinsældir bókarinnar segir hann : " Ég held að það séu margir þættir sem skýri velgengnina .
Aðalatriðið er að finna eitthvað sem kveikir í fólki og þá skipta kápan og titillinn miklu máli , auk vandaðrar vinnu .
Það má segja að það fari ekki minni tími í það að búa til bækurnar en að mynda í þær .
Einnig er formáli Árna Þórarinssonar öðruvísi en gengur og gerist í íslandsbókum .
Ljósmyndin sem er á kápunni á Iceland Small World er tekin á Hofsósi .
Mér fannst sú mynd skemmtileg en hélt reyndar að ég myndi aldrei nota hana .
Þegar ég var byrjaður að vinna í bókinni og kominn með nafnið Iceland Small World þá fór ég að leita að mynd sem hæfði titlinum .
Þessi mynd kom upp í hugann og ég sá að hún smellpassaði .
" Bjóstu við þessum miklu vinsældum þegar þú varst að koma bókinni saman ? " Ég er gjarn á að sýna fólki það sem ég er að gera og taka við athugasemdum .
Mörgum fannst þetta fáránleg hugmynd að forsíðu á Íslandsbók .
Það var eins með Lost in Iceland , mögum fannst óviðeigandi að hafa á forsíðu þeirrar bókar svarta rigningarmynd af Íslandi .
En ég hef séð hvernig útlendingar upplifa íslenskt landslag og það er ekki endilega sólin sem heillar þá heldur kannski miklu frekar rigning og rok og auðn .
Þannig að ég bjóst nú frekar við að þessi bók myndi ná athygli útlendinga .
En þessar viðtökur eru auðvitað ótrúlegar .
" Hvað ertu að gera núna ? " Ég er að vinna bók fyrir erlendan útgefanda sem kemur ekkert Íslandi við .
Eins og stundum er þá get ég ekki sagt meira um það að sinni .
Svo er ég með ýmsa aðra hluti í gangi .
Þegar ég er að gera eina bók verður oft önnur bók til út frá henni .
Ég fer að tína út úr bókinni myndir vegna þess að ég sé að þar er efni í annað verk .
Þannig að úr einni bók koma sprotar sem vaxa seinna meir .
" Áttu þér uppáhaldsstað á Íslandi ? " Já , mér finnst svæðið i kringum Veiðivötn vera hreint ótrúlegt .
" 