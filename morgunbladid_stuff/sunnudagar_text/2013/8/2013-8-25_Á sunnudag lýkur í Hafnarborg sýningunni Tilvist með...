Á sunnudag lýkur í Hafnarborg sýningunni " Tilvist " með verkum hins góðkunna listamanns Eiríks Smith .
Á sýningunni eru málverk og vatnslitamyndir eftir Eirík frá 1968 til 1982 en það er eitt hans vinsælasta tímabil .
Sýning á tíu grafíkverkum eftir Dieter Roth verður opnuð klukkan 14 á laugardag á Loftinu , Austurstræti 9 .
Þessi verk svissneska meistarans eru frá árinu 1978 , úr syrpunni " Two Times Five Bats " .
Bassasöngvarinn snjalli , Jóhann Smári Sævarsson , heldur upp á 20 ára starfsafmæli með stórtónleikum í Hljómahöllinni í Reykjanesbæ á sunnudagskvöld klukkan 20 .
Margir stórsöngvarar fagna með Jóhanni Smára og taka lagið , þar á meðal Þóra Einarsdóttir , Kristján Jóhannsson og Garðar Thór Cortes .
Tónlistarunnendur eru hvattir til að halda austur í sveit á sunnudag þegar Guja Sandholt mezzó-sópran og Ana Stamp píanóleikari halda tónleika í Selinu á Stokkalæk klukkan 16 .
Þær munu m.a. flytja tvo söngflokka eftir Benjamin Britten , í tilefni af aldarafmæli hans .
Myndlistarkonurnar Didda Hjartardóttir Leaman og Hadda Fjóla Reykdal munu á laugardag milli kl. 15 og 16 leiða gesti um sýningar sínar í Listasafni ASÍ við Freyjugötu og ræða um tilurð og tengingar verkanna .
