Við erum hálfgerðir veislustjórar á þessari hátíð , " segir Gunnar Helgason annar af tvíeykinu Gunni og Felix en þeir félagar verða á sínum stað á Neistaflugi , útihátíð fyrir fjölskylduna .
" Þarna getur maður verið öruggur með börnin sín .
Þeir tóku fjölskyldustefnu á þessa hátíð og hún hefur tekist gríðarlega vel .
Þarna er alltaf gaman að vera , " segir Gunni en hann er staddur í fríi þessa dagana – tölvulaus .
" Tölvan mín hrundi daginn sem ég fór í frí .
Það er æðislegt .
" Skemmtileg stemning og allir taka þátt Þeir félagar eru að alla helgina , heimsækja götugrillin , stjórna og taka þátt í dagskrá á stóra sviðinu á föstudagskvöld , laugardag og sunnudag og ljúka svo leik á kvöldvökunni á sunnudagskvöldinu .
" Við heimsækjum öll hverfin og í þetta sinn er Eyþór Ingi með okkur , nýgiftur og flottur .
Verðum á pallbíl og við fengum að vera í dómnefnd um flottustu skreytinguna í hverfinu og það verður mikið fjör .
Svo höldum við niður í bæ þar sem við tökum á móti skrúðgöngunni og stýrum skemmtun kvöldsins .
Þetta kvöld er alltaf mjög skemmtilegt og allir klæddir í liti síns hverfis .
Það myndast skemmtileg stemning þarna og allir taka þátt .
" Neistaflug hefur verið haldið um verslunarmannahelgina frá árinu 1993 .
Þetta er því 21. hátíðin og hefur aldrei verið glæsilegri .
Neistaflug er sannkölluð fjölskylduhátíð og boðið er upp á mikla dagskrá fyrir fólk á öllum aldri frá fimmtudegi til sunnudags .
Börnin fá sitt og meðal þeirra sem sprella fyrir þau eru auk Gunna og Felix þau Skoppa og Skrýtla , Tóti tannálfur og Jósafat mannahrellir , Bína og Búri , Ingó töframaður og Eyþór Ingi Eurovision-stjarna .
Hinir eldri geta svo farið á tónleika með hljómsveitum eins og Sálinni , SúEllen , Buffinu og Dúndurfréttum .
Það eru félagar í BRJÁN í Neskaupstað sem hafa staðið að hátíðinni frá upphafi .
Fótbolti með brunaslöngur " Á Neistaflugi eru alltaf góðar barnaskemmtanir .
Persónulega er ég mikill aðdáandi brunaslöngubolta sem er þannig að þetta er fótbolti þar sem markvörðurinn er með brunaslöngu .
Við Felix spilum með fámennara liðinu og þarna verða þúsund manns og allir rennandi blautir en góðir .
Svo veislustýrum við Brekkusöngnum á sunnudag .
Þar er Hlynur Ben í essinu sínu .
Falin perla á Austfjörðum sá gæi .
Gerir þetta ofboðslega vel .
Og svo endar þetta á risaflugeldasýningu .
Þetta er í raun hátíð sem er alhliða fjölskylduskemmtun .
Algjörlega frábær hátíð og við erum ekki mikið að slaka á þessa helgina .
Brosum bara hringinn .
" 