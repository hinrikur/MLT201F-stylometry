Hlutirnir fara ekki alltaf eins og við ætlum .
Tinna Hrafnsdóttir leikkona hefur brugðið sér í mörg hlutverk en árið 2006 tók hún ákvörðun , sem hún hélt að væri einföld , um að takast á við móðurhlutverkið .
Í einlægu viðtali í blaðinu í dag lýsir hún þeim fimm árum sem tóku við þar sem hún og unnusti hennar reyndu að eignast barn en gátu ekki sökum ófrjósemi .
Þau voru orðin vonlítil um að geta nokkurn tímann eignast barn en á síðasta ári fæddi Tinna svo tvíburadrengina Starkað Mána og Jökul Þór sem komu í heiminn eftir svokallaða smásjárfrjóvgun .
Tinna ákvað að koma í viðtal og segja frá sinni upplifun af því að glíma við ófrjósemi því hún vill opna umræðuna , ófrjósemi eigi ekki að vera feimnismál .
Vandann þurfi að ræða upphátt og opinskátt , enda sé ófrjósemi að aukast hér á landi og annars staðar í heiminum .
Tinna bendir á þann mikla kostnað sem fylgir því að reyna að eignast börn með aðstoð tækninnar .
Hún bendir á að margir ráði ekki við að greiða þann kostnað sem meðferðunum fylgi en annars staðar á Norðurlöndunum sé fyrsta tæknifrjóvgunin , sem er dýrust , niðurgreidd .
Hún skorar á velferðarráðherra að beita sér fyrir sams konar niðurgreiðslu til tilvonandi foreldra hér á landi .
" Börn eru fjárfesting til framtíðar og skila sínu til baka til samfélagsins , " segir Tinna í viðtalinu .
Það er alltaf jákvætt þegar hægt er að tala um hlutina , þótt þeir séu ekki eins og við héldum að þeir yrðu .
Þótt þeir séu ekki alveg nákvæmlega eins og þeir " áttu " að vera .
Við ráðum ekki alltaf hlutverkum okkar á sviði lífsins .
