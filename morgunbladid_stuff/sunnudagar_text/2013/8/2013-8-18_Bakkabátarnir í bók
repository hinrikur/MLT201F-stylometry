" Sögu hvers byggðarlags má segja með ýmsu móti .
Lengi vel snerist flest á Eyrarbakka um útgerð og fiskvinnslu og því er þetta öðrum þræði saga byggðarinnar , " segir Vigfús Markússon skipstjóri .
Hann gaf á dögunum út bókina Saga bátanna – Vélbátar smíðaðir eða gerðir út frá Eyrarbakka .
Þrátt fyrir erfið hafnarskilyrði var lengi umsvifamikil útgerð á Bakkanum .
Nokkrir fyrstu Bakkabátanna voru smíðaðir í Danmörku , en vélbátaútgerð þar hófst af alvöru um 1920 .
Bátarnir voru gjarnan 10 til 15 tonn , en stærri síðar .
Voru allmargir bátar smíðaðir á Eyrarbakka á tímabili , svo sem á árunum milli stríða þegar byggðarlagið blómstraði .
Þá – og raunar lengur var – þar verslun , útgerð , iðnaður , þjónustustafsemi og menning .
Með öðum orðum , flest sem gildir þéttbýlisstaðir þess tíma höfðu .
En þetta kostaði sitt og það var aflinn sem skóp aurana .
Mitt hálfa líf í fjörutíu ár " Sjómennskan hefur verið mitt hálfa líf .
Ég munstraðist fyrst á bát fjórtán ára .
Hef verið viðloðandi þetta síðan , eða í meira en fjörutíu ár , " segir Vigfús sem er fæddur og uppalinn á Eyrarbakka .
Grunnurinn í bókinni góðu eru punktar frá Vigfúsi heitnum Jónssyni á Eyrarbakka .
Hann var í áratugi forystumaður byggðarlagsins .
Hafði þar flesta þræði í hendi sér .
Skapaði söguna og skráði .
" Við Elínbjörg Ingólfsdóttir eiginkona mín vorum síðustu árin bakhjarlar Vigfúsar sem lést 1989 .
Hjálpuðum honum meðal annars með bátasöguna , efni af handskrifuðum blöðum var sett í tölvutækt form , " segir Vigfús Markússon , sem fyrir um fjórum árum fór að glugga í þetta efni að nýju .
" Grunnurinn var til staðar , en með því að fara í gamlar skrár , sjómannaalmanakið , leita á vefnum og tala við fólk sem þekkir til var hægt að fylla inn í eyðurnar .
Alls eru bátarnir í bókinni um 100 , " segir Vigfús , sem er yfirstýrimaður á Grindavíkurbátnum Tómasi Þorvaldssyni GK .
Hann notaði gjarnan frívaktina á sjónum til skrifta og heimildaöflunar og útkoman er bókin góða .
Á sjónum er Vigfús svo jafnan með myndavélina í brúnni .
" Mér finnst alltaf gaman að taka myndir af skipum .
Bestar finnast mér myndirnar verða þegar er svolítil bræla ; vagg og velta .
" " Fórst þar með öllum mönnum " Saga bátanna er öðrum þræði örlagasaga , þótt framsetningin sé í einskonar skýrsluformi .
Þannig segir m.a. frá bátnum Sæfara ÁR 69 sem fórst í innsiglingunni á Eyrarbakka í apríl 1927 .
" Inni á miðju sundi við svokallaðan Mannskaðanadd , sem er blindsker á skipaleiðinni , fékk báturinn á sig mikinn sjó og fórst þar með öllum mönnum , " segir í bókinni um slysið þar sem átta manns fórust .
Annað sjóslys á sömu slóðum varð árið 1983 þegar báturinn Bakkavík ÁR fórst og með honum tveir menn , Þórður og Sigfús Markússynir .
Vigfús bróðir þeirra , sem hér er viðmælandi , bjargaðist .
" Þegar best lét voru umsvifin í útgerðinni á Eyrarbakka mikil , mest líklega milli 1970 og 1975 og svo á meðan á gosinu í Eyjum stóð og bátar þaðan voru gerðir héðan út .
Það ár voru Bakkabátarnir alls ellefu og afli ársins nærri 4.800 tonn .
Þegar kom fram yfir 1980 fór útgerðin að láta undan .
Má segja að botninn hafi endanlega úr þessu farið þegar Óseyrarbrúin var tekin í notkun árið 1988 .
Með því var örstutt í góða hafnaraðstöðu í Þorlákshöfn .
Aðrar ástæður voru þess svo valdandi að fáum árum síðar lögðu fiskvinnslufyrirtækin á staðnum upp laupana .
" sbs@mbl.is 