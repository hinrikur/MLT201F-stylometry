Boltinn byrjaði að rúlla í nokkrum Evrópulöndum um síðustu helgi og að þeirri lokinni sem nú er gengin í garð , verður ballið alls staðar byrjað nema hvað Ítalir opna sín knattspyrnuleikhús eftir viku .
Allt er sem sagt klárt og hægt að taka undir með Sigurði Guðmundssyni í laginu góða ; Nú mega jólin koma fyrir mér .
Loks hefst keppni fyrir alvöru , eftir langa kjánatíð , sem stendur að vísu út mánuðinn ; Silly season , eins og Englendingar kalla sumarið þegar mest er spáð og spekúlerað um það hvaða leikmaður verði keyptur eða seldur og hvert .
Nóg hefur verið að frétta af þeim vettvangi í sumar , eða að " ekki frétta " og varla sér fyrir endann á vangaveltum um Luiz Suarez hjá Liverpool , Manchester United-manninn Wayne Rooney og Gareth Bale , leikmann Tottenham .
Forráðamenn félaganna lýsa því reyndar yfir nær daglega að snillingarnir séu ekki til sölu en eigendur komast stundum snögglega á aðra skoðun rétt áður en félagaskiptaglugganum er lokað , þegar áhugasamir birtast með fúlgur fjár .
Vafasamt er að veðja gegn því að Bayern München verði þýskur meistari ; við nær fullkomið lið hafa bæst frábærir leikmenn og Pep Guardiola , maðurinn á bak við Barcelona-veldið síðustu ár , er kominn í brúna .
Dortmund og jafnvel fleiri gæti þó vissulega strítt stórliðinu .
Real Madrid og Barcelona bítast án efa um titilinn á Spáni en Atletico Madrid gæti blandað sér í baráttuna .
Keppni á Ítalíu verður spennandi og líklega einnig í Frakklandi þar sem París Saint-Germain og Mónakó keppast um að eyða sem mestum peningum .
Á Englandi verður rimman um titilinn hugsanlega harðari en nokkru sinni ; Manchester City og Chelsea hafa keypt eðalmenn , Manchester United ekki enn en er að sögn með nokkra í sigtinu , Arsenal og Tottenham verða bæði sterk í vetur og spennandi að sjá hvernig Everton , Liverpool og Newcastle reiðir af .
Sannarlega áhugaverður vetur framundan .
sigursælust • Real Madrid hefur 32 sinnum orðið spænskur meistari , tíu sinnum oftar en næsta lið , Barcelona .
• Manchester United hefur oftast orðið enskur meistari , 20 sinnum ; þar af 13 sinnum á síðustu 20 árum ! Liverpool hefur unnið titilinn 18 sinnum .
• Juventus er langsigursælast ítalskra liða , hefur orðið landsmeistari 29 sinnum .
• Bayern München hefur unnið þýska meistaratitilinn langoftast allra , 23 sinnum .
• St .
Etienne og Marseille eru sigursælust í Frakklandi , bæði lið hafa unnið deildarkeppnina 10 sinnum .
• Ajax er langsigursælast í Hollandi .
Liðið hefur 32 sinnum orðið meistari .
