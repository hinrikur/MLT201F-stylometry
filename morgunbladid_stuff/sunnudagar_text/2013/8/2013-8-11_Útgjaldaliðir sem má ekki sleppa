Þegar illa árar er oft ekki auðvelt að velja hvar skera skal niður .
Við blasir að sleppa má t.d. áskrift að íþróttastöð eða fækka rauðvínsflöskunum en öðrum útgjaldaliðum er freistandi en um leið hættulegt að sleppa .
Hættan er þá að eyririnn sé sparaður en krónunni kastað .
Í grein sem birtist á fjármálavef Yahoo ! á dögunum var tekið saman gagnlegt yfirlit yfir útgjöldin sem ekki má spara .
Framtíðin lögð að veði Fyrst ber að nefna tryggingar .
Það er svo auðvelt að halda að það megi sleppa tryggingunum , sérstaklega ef stórar fjárhæðir hafa runnið til tryggingafélagsins síðustu ár en engin óhöpp komið upp og engar bætur verið greiddar .
Er það ekki tapað fé ? En að segja upp tryggingum er samt mikil áhætta , enda eru iðgjöldin yfirleitt ekki há miðað við þær bætur sem eru í spilinu .
Sjálfsagt er að fara vandlega yfir tryggingarnar , leita tilboða og sjá hvort kannski er verið að tryggja of mikið , eða hvort aðstæður hafi breyst svo mjög að ekki sé lengur þörf á víðtækum tryggingum .
Hvað segja skilmálarnir ? Eru tryggingarnar að bæta það sem máli skiptir ? Kannski eru sjúkdóma- og örorkutryggingarnar mikilvægastar af öllu .
Fá áföll eru stærri en þegar heilsan gefur sig og iðulega kemur það fólki óþægilega á óvart hversu litlar bætur eru í boði hjá TR eða stéttarfélögum .
Talandi um sjúkdóma , þá ætti ekki að slá heimsóknum til læknisins á frest .
Blaðamaður Yahoo ! bendir réttilega á að þegar heilsan er vanrækt er lífið lagt að veði .
Að bíða með lyfjakaup , breyta lyfjakúrum til að spara , eða ætla að reyna að ganga af sér veikindi og verki getur hæglega endað með ósköpum .
Útkoman getur orðið mun alvarlegri veikindi , örorka , stórlega skert lífsgæði og jafnvel ferðalag yfir móðuna miklu .
Hættulegu skuldirnar Kreditkortaskuldir ættu heldur ekki að bíða .
Íslensk kortafyrirtæki bjóða upp á alls kyns afborgunarmöguleika sem freista en eru oft ofboðslega dýrir .
Ef það er hægt þá ætti alltaf að reyna að greiða reikninginn upp að fullu hver mánaðamót .
Ef hluti af reikningnum fær að velta yfir á næsta mánuð er boltinn fljótur að vaxa og verða að illviðráðanlegum hnullungi sem hleður vöxtum og gjöldum utan á sig .
Sparnaðinn má heldur ekki vanrækja .
Skoðaðu hvaða sparnaðarleiðir standa til boða , athugaðu vandlega áhættu , mótframlög og vaxtaspár , og reiknað út hvers má vænta og hver peningaþörfin verður við ævilok .
Ekki gleyma að taka með í reikninginn að sparnaðurinn getur t.d. tekið á sig þá mynd að greiða hraðar af fasteignalánum og geyma þannig sparnaðinn í steinsteypu , eða kannski kaupa falleg listaverk og njóta sparnaðarins uppi á vegg þar til gott sölutækifæri býðst .
Loks leggur Yahoo ! til að spara ekki við dýnukaupin .
Góður svefn er undirstaða vellíðunar , orku og afkasta .
Ódýr en léleg dýna getur orsakað verki um allan kroppinn og truflað svefninn svo að þreyta og syfja plagar daginn út og inn .
Lúxusdýna er ekki bara munaður heldur fjárfesting sem borgar sig .
