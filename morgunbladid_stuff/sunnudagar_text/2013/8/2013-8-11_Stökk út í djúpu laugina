Kristjana Motzfeldt fluttist til Grænlands árið 1992 þegar hún giftist Jonathan Motzfeldt .
Hann hefur verið kallaður landsfaðir Grænlands , barðist ötullega fyrir réttindum Grænlendinga og var formaður grænlensku landstjórnarinnar .
Hann lést árið 2010 .
Kristjana býr enn á Grænlandi en hyggst setjast að á Íslandi í náinni framtíð .
Kristjana er spurð um fyrstu kynni sín af Grænlandi og segir : , , Ég kom fyrst til Grænlands árið 1973 í stutta skemmtiferð ásamt vinnufélögum frá Hótel Sögu þar sem ég vann í gestamóttökunni .
Þegar ég vann síðan á Rannsóknarstofnun landbúnaðarins fór ég ásamt fleirum til Suður-Grænlands sumarið 1977 og vann þar í fimm sumur við að kortleggja gróður á Suður-Grænlandi , meðal annars með tilliti til sauðfjárræktar .
Rannsóknirnar voru fjölbreyttar og meðal annars var unnið við mælingar á túnum , kannað hvaða fræ væri best að nota og hvaða útbreiðsluaðferðir og áburður hentuðu best .
Það var Jonathan Motzfeldt sem átti hugmyndina að þessum rannsóknum .
Eins og svo margir vissi ég lítið sem ekkert um Grænland áður en ég kom þangað .
Stundum er sagt að þeir sem koma til Grænlands fái Grænlandsveikina .
Það átti við um mig .
Jonathan sagði að ég hefði verið bitin af vitlausum Grænlendingi .
Í þessari fimm ára sumarvinnu eignaðist ég vini og bönd mín við Grænland styrktust .
Árið 1990 var mér boðið í vikuferð til Grænlands á 75 ára afmælishátíð Búnaðarsamtaka Suður-Grænlands .
Þar var Jonathan sem ég hafði reyndar hitt áður en þá var hann giftur danskri konu með tvö börn .
Nú var hann laus og liðugur og jú , ég var liðug .
Þarna gerðist eitthvað .
" Annað hvort eða ...
Var þetta mikil ást ? , , Heldur betur ! Ég var 39 ára , í góðri vinnu og átti fjölskyldu og vini hér á landi sem ég tengdist sterkum böndum .
Ég hefði sjálfsagt stokkið samstundis út í hjónaband ef ég hefði verið rúmlega tvítug , en ég tók mér langan umhugsunarfrest .
Jonathan kom oft í heimsókn hingað til lands og í apríl 1992 fórum við út á Laugarnestanga sem hefur alltaf verið einn af mínum uppáhaldsstöðum því þar er allt annar heimur en annars staðar í Reykjavík .
Jonathan sagði við mig : Nú er það annað hvort eða ...
Ég sagði já og þegar ég segi já þá meina ég það .
Við giftum okkur sama ár og þegar kom að undirbúningi brúðkaupsins sagði Jonathan : Det skal være folkefest .
Við giftum okkur í Hvalseyjarkirkju við Einarsfjörð á Suður-Grænlandi og bjuggum í Nuuk .
" Hvernig maður var Jonathan ? , , Í bók sem var skrifuð um hann þar sem rætt var við hann sjálfan , fjölskyldu hans og samferðarmenn hans sagði ég að Jonathan væri sameiginleg eign .
Höfundur bókarinnar gerði mikið úr þeim orðum mínum .
Jonathan var á stöðugum ferðum út um allt og fyrri eiginkona hans sagði að ferðadagarnir væru 200 á ári .
Hann kynntist óhemju mörgum á þessum miklu ferðalögum .
Grænlendingar hafa hann í miklum metum og mér finnst dálæti þeirra á honum bara hafa aukist eftir dauða hans .
Hann var lengi á toppnum í pólitíkinni og það er kalt á toppnum .
Ég upplifði aldrei að hann stundaði klæki eins og svo margir stjórnmálamenn .
Maður vissi alltaf hvar maður hafði hann .
Þegar ég játaðist honum á sínum tíma var það vegna þess að ég sá fyrir framan mig heiðarlegan mann .
Hann var mikil manneskja og óskaplega hlýr en hafði skap og gaus .
Eina skiptið sem ég sá hann óöruggan var þegar hann kom í fyrsta sinn heim til móður minnar .
Mamma fór að spá í bolla fyrir tveimur vinkonum mínum sem voru í heimsókn og svo kom að bolla Jonathans og hún sagði : Ég get eiginlega ekkert sagt nema eitt , Jonathan : þú ert eins og eldfjall , þú gýst og svo er það búið .
Nákvæmlega þannig var hann .
Hann var frægur fyrir að reka starfsfólk ef það fauk í hann þegar hann var í gleðskap eða boðum .
Sumir voru reknir mörgum sinnum .
Svo var allt gleymt daginn eftir og enginn missti vinnuna .
" Var ekkert erfitt fyrir þig að flytja til Grænlands ? , , Ég stökk bara út í djúpu laugina .
Það tók mig tíma að aðlagast lífinu í Nuuk .
Nuuk er 16.000 manna bær og maður bankar ekki upp á hjá fólki á kvöldin eins og hér á Íslandi .
Þarna eru allt aðrir siðir en ég hafði átt að venjast .
Þjóðirnar halda mikið saman , Grænlendingar halda hópinn , Grænlendingar sem eru giftir Dönum halda sig mikið sér og sömuleiðis Danir sem eru giftir Dönum .
Þetta er ósköp eðlilegt .
Þegar ég fluttist til Grænlands vorið 1992 voru þar ekki aðrir útlendingar en Danir .
Nú er þarna fjöldi fólks frá Filippseyjum og Taílandi sem er komið til að vinna og starfar mikið til á veitingahúsum .
Þannig að grænlenskt samfélag hefur tekið nokkrum breytingum frá því ég fluttist þangað .
" Fannstu aldrei fyrir einangrun ? , , Nei , alls ekki .
Það var lúxuslíf fyrir mig að búa með Jonathan .
Ef ég vildi gat ég flogið til Íslands svo að segja hvenær sem var .
Ég var mjög frjáls .
Á Grænlandi vann ég sem sérfræðingur á Náttúrufræðistofnun Grænlands .
Þar vann ég meðal annars að gróðurrannsóknum á vesturströnd Grænlands með tilliti til hreindýrabeitar og ferðaðist mikið um Grænland vegna starfs míns .
" Í frjálsu falli Jonathan dó árið 2010 .
Var hann lengi veikur ? , , Haustið 2009 var hann greindur með krabbamein í vélinda .
Þetta var mjög erfitt en hann gafst aldrei upp og var í fullri baráttu allan tímann .
Hann fór strax til Kaupmannahafnar og var þar í læknismeðferð í tvo og hálfan mánuð .
Æxlið minnkaði en var vaxið upp í barkaveginn og ekki var hægt að skera .
Við vorum á Ríkisspítalanum í Kaupmannahöfn í sjö vikur , Jonathan hafði misst röddina og hún kom ekki aftur .
Það var erfitt fyrir mann eins og Jonathan en hann var fljótur að skrifa og fljótur að hugsa .
Ég bjó hjá fyrrverandi eiginkonu hans og núverandi manni hennar og eitt sinn var hringt í mig frá spítalanum og mér var sagt að Jonathan hefði dáið en verið lífgaður við .
Hann beið ekki neinn skaða af því .
Hjúkrunarfræðingur á spítalanum sagði við mig : Það hefði átt að leyfa honum að fara .
Mér fannst fáránlegt að segja þetta því Jonathan var í fullri baráttu og ég barðist með honum .
Eftir sjö vikna sjúkrahúslegu í Kaupmannahöfn átti hann að leggjast inn á spítalann í Nuuk en hann vildi vera á heimili okkar í Nuuk og hafði það í gegn .
Hann var fjórar vikur heima en svo fékk hann lungnabólgu og háan hita og var fluttur á sjúkrahús .
Síðan brast æð við krabbann og Jonathan blæddi út á skömmum tíma .
Jonathan sagði alltaf að ef hann fengi heilablóðfall vildi hann fá að fara .
Þetta var svipað heilablæðingu , var bara í hálsinum .
Hann fékk að fara , eins og hann vildi .
Svo varð að undirbúa jarðarförina .
Á þessum tíma var verið að gera við kirkjuna í Nuuk og ekkert benti til að þeim viðgerðum yrði lokið fyrir jarðarförina sem ljóst var að yrði fjölmenn .
En allt gekk samt upp .
Þegar á reynir geta Grænlendingar gert ótrúlega hluti .
Ólafur Ragnar Grímsson , Friðrik krónprins Dana og stjórnmálamenn frá Danmörku og Færeyjum voru meðal þeirra sem voru við útförina .
Í Menningarmiðstöðinni í Nuuk sem tekur 500 manns var sýnt beint frá útförinni .
Eftir dauða Jonathans vissi ég að ég myndi fara aftur heim til Íslands en frestaði því stöðugt .
Svo féll ég í þunglyndi ári eftir að Jonathan dó og leitaði mér aðstoðar .
Það eiga allir sína erfiðu tíma , það er bara misjafnt hvernig fólk vinnur úr þeim .
Fyrir mér var það að missa Jonathan eins og að vera kastað út úr þyrlu og vera í frjálsu falli .
Nú er ég á leiðinni heim til Íslands .
Ég mun sakna Grænlands en það er ekki langt á milli landanna .
Ég er ekki að kveðja Grænland fyrir fullt og allt .
" Þrekvirki Hróksins Hvernig er staða mála í Grænlandi ? , , Félagsleg vandamál í Grænlandi eru mikil .
Þar er til dæmis mjög há sjálfsmorðstíðni hjá drengjum , eins og er reyndar víða annars staðar í heiminum .
Það tekur á að vita af því .
Í litlu samfélagi þekkir maður svo að segja alla og dauði drengja snertir mann mjög .
Grænlendingar eru yndislegt fólk .
Það er tiltölulega stutt síðan þeir komust inn í nútímann , pabbi Jonathans var til dæmis kajakveiðimaður .
Þróunin á Grænlandi tekur tíma en samt eru hlutir sem komu þangað fyrr en til Íslands .
Faxtæki sá ég á skrifstofum á Grænlandi áður en ég sá það á Íslandi og vídeó sá ég fyrst á Grænlandi .
Þetta er risastórt land þar sem þróunin er í rétta átt .
Grænland var neytt inn í Evrópusambandið og það átti sinn þátt í að Grænlendingar fóru að berjast fyrir heimastjórn .
Grænlendingum þótti mikil minnkun að þurfa að fara mörgum sinnum á ári til Brussel og spyrja hvar þeir mættu veiða .
Grænland er eina landið sem hefur sagt sig úr Evrópusambandinu .
Jonathan stóð í því árið 1985 að fara til allra utanríkisráðherra Evrópusambandslandanna og tilkynna þeim formlega um þá ákvörðun .
Grænlendingar ráða nú yfir landi sínu en um leið og þeir fara að græða umtalsvert til dæmis á námugreftri eða olíu þá skerðist framlag Dana til Grænlands .
Forsenda sjálfstæðis er fjárhagslegt sjálfstæði .
Ég hef ekki áhyggjur af því að Grænlendingar fari á rosalegt peningafyllirí ef þeir auðgast af náttúruauðlindum sínum því þeir hafa samþykkt að stofna olíusjóð eins og Norðmenn hafa gert .
" Hvað viltu segja um samskipti Íslands og Grænlands ? , , Þau eru töluverð en þekking Íslendinga á grænlenskum málefnum er af skornum skammti .
Grænlendingar vita mikið um Ísland og koma oft hingað .
Skákfélagið Hrókurinn , með Hrafn Jökulsson og Róbert Lagermann í broddi fylkingar , hefur svo unnið þrekvirki á Grænlandi .
Starfið hófst fyrir tíu árum með alþjóðlega skákmótinu í Qaqortoq .
Síðan hafa þeir félagar farið í 25 ferðir til austurstrandar Grænlands .
Aðaláherslan hefur verið að kenna börnum skák og þeir hafa heimsótt öll þorp á Amassalik-svæðinu og mörg undanfarin ár hafa þeir staðið fyrir skákkennslu og skákmótum .
Hrókurinn og Kalak , vináttufélag Íslands og Grænlands var svo primus motor , ásamt Hörpu og fleiri hörkuduglegum aðilum í söfnuninni vegna bruna tónlistarhússins í Kulusuk .
Ég vil ekki halla á neinn en umsvif Hróksins eru eins og jökulsker sem skera sig úr .
Allt stefnir í góða átt í samskiptum Íslands og Grænlands og það er líklegt að þau aukist á næstu árum .
Össur Skarphéðinsson skipaði í ráðherratíð sinni nýjan sendiherra sem er að fara til Grænlands sem aðalræðismaður .
Grænland mun svo í nánustu framtíð opna kynningarstofu á Íslandi .
Þetta verður mikil lyftistöng fyrir samskipti þjóðanna .
