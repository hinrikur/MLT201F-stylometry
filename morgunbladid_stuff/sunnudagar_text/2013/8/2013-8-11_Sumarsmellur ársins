Skáldsagan Maður sem heitir Ove eftir sænska rithöfundinn Fredrik Backman hefur svo sannarlega verið sumarsmellurinn í ár .
Bókin kom út um miðjan júni og var tíu dögum síðar komin í efsta sæti á metsölulistum og hefur verið þar síðan – varð að vísu að gefa fyrsta sætið eftir til Jo Nesbø í þessari viku .
Útgefandinn hefur þurft að endurprenta bókina hvað eftir annað til að geta sinnt allri þessari eftirspurn .
Hinn beiski og hornótti Ove hefur heillað lesendur til sjávar og sveita og vakið upp tilfinningar af öllu tagi .
Á vef Bókasafns Ölfuss má til dæmis sjá eftirfarandi ummæli frá þakklátum lesanda : " Hreinn unaður frá upphafi til enda , ein af þessum bókum sem á ekki að enda og þegar hún gerir það þá fyllist maður svolítilli sorg og heilmiklu þakklæti fyrir samfylgdina .
" Þeir sem kjósa hjartnæma en um leið fyndna sumarlesningu ættu ekki að missa af Ove sem gleymist ekki svo glatt .
