Fish Spa Iceland er heilsulind sem sérhæfir sig í fótsnyrtingu .
Fyrirtækið var opnað í júní 2013 , en heldur óhefðbundin leið er notuð við fótsnyrtinguna .
Meðferðin virkar þannig að viðskiptavinir setja fætur sína í fiskabúr og láta sérstaka fiska ( Garra Rufa ) narta dauða húð af fótunum .
" Fiskarnir eru gæddir þeim eiginleikum og það er þeirra eðlishvöt að narta dauða húð af fótunum .
Þeir skilja svo eftir sig ensím sem heitir Ditranol sem gerir húðina mjúka og lætur hana endurnýja sig , " segir Hallgrímur Andri Ingvarsson , framkvæmdastjóri hjá Fish Spa Iceland .
Eigendurnir ákváðu að opna fiskaheilsulindina eftir að hafa sjálfir prófað þetta erlendis .
Hallgrímur segir slíkar heilsulindir orðnar mjög vinsælar um allan heim og eina slíka hafi einfaldlega vantað hér á landi .
" Ég hafði prófað þetta erlendis og kunni mjög vel við þetta .
Mér leist vel á hvernig þetta er gert og fólk kann að meta þetta , " segir hann en sérstakt leyfi þarf til að flytja inn fiskana .
" Við settum upp starfsemina í samráði við heilbrigðiseftirlitið og leggjum mikið upp úr hreinlæti .
Það er stanslaust flæði á vatninu í fiskabúrunum sem eru útbúin sérstökum hreinsibúnaði ásamt því að sérstakur UV-hreinsibúnaður dauðhreinsar vatnið .
Við skiptum svo um vatn á hverjum degi og látum fólk sótthreinsa á sér fæturna áður en það stingur þeim í vatnið , " segir Hallgrímur .
Hingað til hefur Fish Spa einungis boðið upp á fótsnyrtingu en eftir rúma viku munu viðskiptavinir einnig geta skellt sér í handsnyrtingu .
" Við erum að setja upp ný búr sem eru hönnuð til þess að dýfa höndunum ofan í .
Allir sem hafa komið til okkar hafa verið mjög ánægðir svo ég held að margir bíði spenntir eftir þessu , " segir Hallgrímur , en auk þess að gera húðina mjúka og fallega er talið að meðferðin auki blóðflæði og dragi úr einkennum húðsjúkdóma eins og sóríasis og exems .
