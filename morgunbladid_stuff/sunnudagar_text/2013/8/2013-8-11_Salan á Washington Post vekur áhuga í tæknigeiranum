Eigendaskipti urðu að dagblaðinu Washington Post í síðustu viku .
Nýr eigandi er Jeff Bezos , betur þekktur sem forstjóri Amazon .
Viðskiptin hafa vakið mikla athygli , en margir spyrja sig af hverju Bezos , sem orðið hefur vellauðugur af rekstri Amazon og fjárfestingum í tæknigeiranum , hafi skyndilega öðlast áhuga á dagblaðaútgáfu .
Sveinn Birkir Björnsson sveinnbirkir@gmail.com Fjölmiðlar vestanhafs hafa verið duglegir að fjalla um málið .
Flestir virðast líta svo á að þetta sé fyrirboði um tæknibyltingu í dagblaðaútgáfu , en aðrir telja að Bezos sé fremur að leita leiða til að hafa áhrif í höfuðborginni .
Það er ekki að ástæðulausu að nafn Jeff Bezos vekur áhuga þeirra sem fylgjast með framþróun í tækniheiminum .
Hann þykir vera framsýnn í fjárfestingum og hafa gott auga fyrir ónýttum tækifærum .
Hann hefur hagnast gríðarlega á fyrirtæki sínu Amazon ( er 19. á lista Forbes yfir ríkustu einstaklinga heims ) , sem stofnað var um sölu bóka árið 1995 , en er nú langstærsta netverslun heims líkt og flestir þekkja .
Færri átta sig þó líklega á því að Amazon rekur einnig eina öflugustu þjónustu heimsins á sviði netþjónabúa , og dágóður hluti veraldarvefsins keyrir á netþjónum fyrirtækisins .
Bezos fjárfesti snemma í fyrirtækjum á borð við Twitter og Airbnb með góðum árangri .
Undanfarið hefur hann lagt aukna áherslu á að gera Amazon að tæknifyrirtæki , fremur en bara verslanaveldi .
Nýlega hefur Amazon hellt sér út í framleiðslu sjónvarpsefnis líkt og Netflix hefur gert með góðum árangri .
Þá má ekki gleyma að Bezos er öðrum fremur ábyrgur fyrir því að gjörbylta bókaútgáfu eins og við höfum átt að venjast , en Kindle lesbrettin frá Amazon hafa rutt brautina fyrir rafbókavæðingu undanfarinna ára .
Þá hafa einfaldari og ódýrari spjaldtölvur frá Amazon , Kindle Fire , verið einn helsti keppinautur Apple og Samsung í sölu á spjaldtölvum .
Fjárfestingar Bezos í tæknifyrirtækjum og netþjónum og áhersla hans á þróun rafbóka og lesbretta þykja öðru fremur sýna skilning hans á þróun internetsins og vilja neytenda .
Byltir Bezoz blöðum næst ? Margt hefur þegar verið ritað um fjárhagslega afkomu dagblaða í kjölfar netvæðingarinnar , og óþarfi að fjölyrða sérstaklega um það hér .
Samdráttur í áskrift og auglýsingum hefur komið niður á tekjum dagblaða um allan heim , og ljóst er að þörf er fyrir nýjar leiðir til að gera slíka útgáfu arðbæra , þá sérstaklega á netinu .
Bezos er þetta fullljóst .
Í viðtali við þýska dagblaðið Berliner Zeitung í fyrra staðhæfði Bezos að prentun dagblaða myndi líða undir lok á næstu 20 árum .
" Það er eitt sem ég er viss um : það verða ekki til prentuð dagblöð eftir tuttugu ár .
Mögulega sem lúxusvarningur á hótelum sem vilja bjóða upp á þau sem sérþjónustu .
Prentuð blöð verða ekki venjan eftir tuttugu ár .
" Starfsmenn Washington Post binda vonir við að Bezos sé rétti maðurinn til að takast á við þessa áskorun .
" Við höfum öll verið að leita leiða til að færa giftusamlega saman gæðablaðamennsku og fjárhagslegan ávinning á tíma stafrænnar miðlunar , og það er erfitt að hugsa sér neinn sem er í betri aðstöðu til að finna út úr því en Jeff Bezos , " sagði Fred Hiatt , einn af ritstjórum blaðsins þegar tilkynnt hafði verið um kaupin .
Nýjar leiðir Í bréfi sem Bezos sendi starfsmönnum Washington Post tekur hann sérstaklega fram að hann ætlist til að blaðið haldi áfram að skila gæðaefni og að gildi blaðsins muni ekki breytast .
En jafnframt segir í bréfinu að til að mæta þeim áskorunum sem við blasa sé nauðsynlegt að gera tilraunir og hugsa skapandi .
Í hverju þær tilraunir kunna felast á eftir að koma í ljós , en Bezos hefur áður lýst því yfir að hann sjái fyrir sér að framtíð dagblaða verði óhjákvæmilega tengd snjallsímum og spjaldtölvum .
Amazon hefur náð töluverðum árangri í að þróa algrím sem spáir fyrir um það hverju viðskiptavinur kunni að hafa áhuga á , byggt á kaupsögu hans .
Allir sem verslað hafa við Amazon kannast við að hafa fengið tillögur að áhugaverðum bókum eða annað sem vekja kann áhuga .
Í umfjöllun erlendra tæknisíðna hafa því verið gerðir skórnir að Bezos hafi áhuga á að yfirfæra slíkt algrím á fréttaflutning og sérsníða þannig efni að áhugasviði lesenda .
Þá er rétt að hafa í huga að Amazon vinnur nú að þróun nýrrar tegundar af litaskjá fyrir spjaldtölvur .
Sá skjár mun verða talsvert frábrugðin þeim skjám sem við þekkjum á spjaldtölvum dagsins í dag , og mun líkari því að lesa af pappír .
Skjárinn verður ekki baklýstur , heldur mun endurkasta birtu , en án glampa , sem gerir mjög erfitt að lesa af spjaldtölvum í sólarljósi .
Hann mun væntanlega búa yfir mikilli skerpu , og nota umtalsvert minna rafmagn en þeir LED skjáir sem við þekkjum .
Amazon hefur þegar þróað slíkan skjá í svart-hvítu , sem hefur vakið mikla ánægju hjá Kindle-notendum .
Takist þeim á næstu árum að útbúa slíkan litaskjá , eins og flest bendir til , myndi það veita fyrirtækinu talsverða sérstöðu á spjaldtölvumarkaði , sérstaklega á meðal notenda sem brúka spjaldtölvur mikið til lesturs .
Það þarf ekki auðugt hugmyndaflug til að ímynda sér að kaup Bezos á Washington Post séu liður í einhvers konar vopnakapphlaupi fyrir stríð á spjaldtölvumarkaði .
Á þessu stigi málsins er ómögulegt að segja hver þróun Washington Post verður undir eignarhaldi Jeff Bezos .
Hann er þekktur fyrir að bíða mjög þolinmóður eftir að fjárfestingar hans skili arði .
Amazon hefur til dæmis ekki skilað miklum hagnaði í gegnum árin , þrátt fyrir góðar tekjur , þar sem megnið af fénu hefur farið í að styðja við vöxt fyrirtækisins .
Það eru því allar líkur á því að hér sé um langhlaup að ræða , en fáir eru betur í stakk búnir en Jeff Bezos til að þreyja það .
Efasemdaraddir Það eru ekki allir jafn trúaðir á að Bezos ætli sér að umbylta fjölmiðlaheiminum .
John Cassidy , dálkahöfundur The New Yorker , segir í dálki sínum í vikunni að hann telji Bezos einkum vilja nota The Washington Post til að hafa áhrif á fjölmiðlaumfjöllun um fyrirtæki sitt .
Amazon er stórt fyrirtæki og löggjöf um eitt og annað getur haft talsverð áhrif á afkomu þess .
Sem dæmi má nefna að Amazon ( og þar með Bezos ) hefur gríðarlegra hagsmuna að gæta þegar kemur að löggjöf um netið , söluskatt og einokunaraðstöðu , svo eitthvað sé nefnt .
Einnig er vert að hafa í huga að Amazon hefur nýlega verið talsvert í fréttum fyrir bágborinn aðbúnað starfsmanna í vöruhúsum sínum og baráttu gegn verkalýðsfélögum .
Þó veldi Washington Post sé ekki í líkingu við það sem eitt sinn var er það þó enn einn áhrifamesti fjölmiðill Bandaríkjanna þegar kemur að því að móta þjóðmálaumræðuna .
Ekki skemmir fyrir að blaðið þykir skyldulesning í höfuðborginni , hvort sem er hjá þingheimi eða í Hvíta húsinu .
Jeff Bezos er 49 ára gamall , með gráðu í tölvunarfræði frá Princeton háskóla .
Hann stofnaði Amazon árið 1994 , þá þrítugur að aldri , og hefur stjórnað fyrirtækinu allar götur síðan .
Hann þykir framsýnn stjórnandi , en er þekktur fyrir natni við smáatriði .
Hann er mikill áhugamaður um geimferðir og hefur meðal annars stofnað fyrirtæki sem miðar að því að gera almennar geimferðir mögulegar .
Bezos þykir frjálslyndur í stjórnmálum , en hann lét sjálfur af hendi rakna $2,5 milljónir til að styðja baráttuna fyrir því að leyfa hjónaband samkynhneigðra í Washington-ríki .
