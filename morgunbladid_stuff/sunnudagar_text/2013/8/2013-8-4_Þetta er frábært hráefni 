Danski matreiðslumeistarinn Søren Westh var í þrjá daga að undirbúa matinn fyrir veislu sem haldin var í veiðihúsinu við Vatnsdalsá á dögunum .
Í matinn notaði hann allrahanda jurtir úr dalnum , sem hann tíndi á bökkum árinnar .
" Það er andrúmsloftið og andinn sem er búinn til með borðhaldinu og matnum sem verður á endanum minnisstæður , " segir Westh .
Eftir Einar Fal Ingólfsson og Sigurð Árna Sigurðsson .
Ljósmyndir : Starfsfólk Flóðvangs , veiðihússins við Vatnsdalsá Á dögunum kom saman til tæplega viku dvalar í veiðihúsinu Flóðvangi við Vatnsdalsá , hópur um fjörutíu gesta .
Það er ekkert nýtt að veiðihús landsins fyllist af erlendum gestum á sumrin , en samsetning og markmið þessa óvenju stóra hóps er óvenjuleg .
Í mörg ár hefur komið saman í Flóðvangi áhrifafólk í rekstri stórfyrirtækja , hönnunar , fjölmiðlunar , uppfinninga og vísinda , og rætt sjálfbæra þróun og bætta nýtingu auðlinda heimsins og orkumál .
Gestirnir eru í boði hins heimskunna arkitekts Williams McDonough , sem er kunnur fyrir vistvænar byggingar víða um heim og ráðgjöf um sjálfbærni .
Hann er annar höfunda frægrar bókar um þetta efni , Cradle to Cradle .
Gestirnir koma í Vatnsdal til að funda í rólegheitum , um leið og þeir njóta þess að veiða lax og silung í Vatnsdalsá , stunda útreiðar og gönguferðir í íslenskri náttúru .
Einn hápunkta dvalarinnar í Flóðvangi að þessu sinni var kvöldverður rómaðs og framsækins matreiðslumeistara , Sørens Westh , sem starfaði í ein átta ár í hinu kunna veitingahúsi NOMA í Kaupmannahöfn , sem var í tvígang valið það heimsins besta , og er einn lykilmanna í vinsældum nýja norræna eldhússins .
Westh var í þrjá daga að undirbúa einstaka veislu sem hann hélt gestum , ásamt aðstoðarfólki sínu , þar sem hann notaðist við hráefni sem hann fann meðal annars í náttúru Vatnsdals .
" Sá sem stýrir þessu holli , McDonough , hefur veitt hér í fjöldamörg ár , fyrst með föður sínum og nú síðar syni sínum .
Hann þekkir því vel til í Vatnsdal , " segir Pétur Pétursson , leigutaki árinnar og staðarhaldari í Flóðvangi .
" Hann hefur verið mér mikil stoð og stytta í þeirri þróun að taka það upp að veiða-og-sleppa laxinum hér í ánni .
Hann kemur árlega með hóp af áhugaverðu fólki í dalinn , að ræða sjálfbærni og orkusparnað í hinum hreina orkugeira .
Þau njóta þess að vera í þessari fallegu náttúru og ræða sín mál .
Hér fær fólk að vera í friði og nær vel saman í einstöku umhverfinu .
" Óvenjulegt ævintýri William McDonough kom fyrst til veiða í Vatnsdal ásamt Benny Goodman , klarínettuleikaranum fræga , og í framhaldinu bættist faðir McDonoughs í hópinn .
Síðasta áratug hefur hann stefnt saman í Vatnsdal þessum áhugaverða hópi gesta ; kunnum uppfinningamönnum , framsæknum hönnuðum , viðskiptajöfrum og vísindamönnum .
Forsetahjónin hafa oft tekið þátt í fundunum og þá eru oft frægir listamenn í hópnum .
McDonough varð kunnur fyrir að leita sífellt nýrra leiða í hönnun sinni , og vinna með hráefni , og endurvinna , með sjálfbærum hætti .
" Ég sá að hér mætti skapa rólegt og afslappað andrúmsloft þar sem fólk gæti setið í nokkra daga og spjallað saman á sokkaleistunum ; rætt um hönnun og sjálfbærni á afslappaðan hátt án þess að þurfa að rjúka eitthvað annað áður en fundi væri í raun lokið .
Ég sá að hér mætti breyta í raun venjulegri upplifun í óvenjulegt ævintýri , á þessum fundum sem eru ekki opinberir heldur afslappað einkasamtal , " segir hann .
" Ísland er kjörið fyrir svona fundi og Vatnsdalur hentaði fullkomlega .
Við erum ekki brjálaðir veiðimenn – við veiðum fólk ! Veiðum hugmyndir fyrir framtíðina .
" Snillingur á þessu sviði Danski kokkurinn Søren Westh hefur unnið eftir hugmyndafræði um sjálfbæra nýtingu gæða náttúrunnar , sem tengist beint hugmyndum McDonough , og honum var boðið að útbúa einn kvöldverð í ár , þar sem hann nýtti það sem náttúran býður upp á .
" Hann fór alla leið í því , " segir Pétur ; " notaði súrur , lúpínu , hreindýramosa og margt annað .
Maðurinn er snillingur á þessu sviði og naut dyggrar aðstoðar lærlings síns og kokksins hér í Flóðvangi , Hallgríms Inga Þorlákssonar .
Þeir voru í tvo sólarhringa að undirbúa veisluna og þurftu að vinna í eldhúsinu á nóttinni , því Hallgrímur var að elda kvöldverð hin kvöldin , fyrir þennan 40 manna hóp í heila viku .
Það þurfti því að hliðra til og vinna á samhentan hátt í eldhúsinu , til að allt gengi upp .
Þetta var gífurleg törn fyrir starfsfólkið og allir hjálpuðu til .
Hluti gestanna hjálpaði líka til , þeir voru úti um Vatnsdalshóla að tína jurtir sem hann notaði , ýmist í matinn eða skreytingar .
Þetta heppnaðist með ólíkindum vel , allt saman .
" Pétur segir langt í frá að þetta sé venjuleg eldamennska .
Til dæmis hafi Westh búið til egg úr sykurskurn , fyllt þau af creme brulee sem var blandað þurrkuðu heyi sem var malað niður og gaf sérstakan keim .
Hann segir Westh hafa gert fimm rétti fyrir gestina .
" Hann nýtir hluti , eins og rætur af grænmeti , sem venjulega enda í tunnunni .
Hann hreinsaði rætur af púrrulauk , sauð í fjórar mínútur og djúpsteikti .
Það er sælgæti ! Fiskiroð er skafið og djúpsteikt og bragðast frábærlega .
" Vallhumall , hundasúra , haugarfi ...
Blaðamaður fylgdi Søren Westh að hinum kunna veiðistað Hólakvörn við Vatnsdalshóla , ekki til að kasta fyrir laxana sem voru að sýna sig þar , heldur til að fylgjast með honum finna villijurtir að nota í matreiðsluna .
Eins og fyrr segir er Westh enginn nýgræðingur í faginu , vann í ein átta ár hjá NOMA og var í millitíðinni " í láni " hjá öðru heimsþekktu veitingahúsi , El Bulli í Katalóníu .
Hann hefur nú sagt skilið við NOMA og kemur ásamt félaga sínum þaðan , Torsten Vildgaard , nú að matseldinni í sjúkrahúsinu í Herlev í Danmörku , þar sem verkefnið er að þróa matargerð við slíka stofnun ; þeir vinna innan norrænu línunnar úr því hráefni sem verður til á hverri árstíð .
" Í raun snýst þetta mikið um að tengja matseðilinn við umhverfi og árstíðir og fullnýta hráefni .
Hugsaðu þér hvað eru mörg jólatré á sjúkrahúsum í Danmörku yfir jólin .
Við endurnýttum jólatrén og notuðum furunálar í matargerð , bæði sem krydd á kjöt og fisk og eins sem skraut í salat , " segir hann .
Westh segir að þegar hann kom í Vatnsdal að elda , hafi hann aðeins haft í huga að maturinn sýndi náttúruna og gæfi tilfinningu fyrir bragði og ilm umhverfisins .
" Þess vegna var mjög gott að hafa nokkra daga hér til að upplifa umhverfið og vitaskuld til að undirbúa matinn , " segir hann .
Og Westh fann sitthvað að vinna með .
" Já , það var ótrúlega margt sem ég fann hér í kring .
Til dæmis vallhumal og lokasjóð , eða peningablóm eins og það er kallað , og hundasúru eða túnsúru , sem kom mér alveg á óvart .
Það er mikið af henni og hún er mjög fersk og sterkt græneplabragð af henni .
Þetta er frábært hráefni með sætum eða söltum mat .
Það voru margar grænmetisætur í matarboðinu , svo ég lagði sérstaka áherslu á þá hlið og fann mikið af jurtum til að nota í sósur .
Það er mikið af haugarfa hér , sem er mjög safaríkur og góður .
" Hann segir þetta ekki vera alveg sömu jurtir og hann er vanur að vinna með .
" Þær eru svo bragðsterkar og ferskar hér .
Blóðbergið , eða tímíanið sem ég fann hér , er til dæmis það besta sem ég hef smakkað .
" Þegar West er spurður út í eggin sem hann útbjó fyrir creme brulee segir hann vin sinn sem vinnur við leikmunagerð hafa hjálpað honum við að gera mót fyrir eggin .
" Þetta er í raun eins og að gera skúlptúr úr sykri , ég forma eggin , en þau þurfa að vera hol að innan .
Inni í þau kemur svo sjálft kremið og skurnin er eins og brennda húðin í creme brulee .
Við tíndum svo strá og blóm til að búa til hreiður , það tók langan tíma en þessi eftirréttur er borinn fram eins og egg í hreiðri .
" Hvönn lengir ilm sumarsins Westh hlær þegar haft er á orði að þegar horft hafi verið yfir diskana sem hann útbjó , hafi fólk upplifað íslenska náttúru sterkt og það hafi líka hvarflað að fólki hvort hann ætti eftir að matbúa úr álfum og tröllum .
" Það er frábært að fá tíma til að upplifa umhverfið þar sem maður eldar og vonandi kemur það inn smám saman , " segir hann .
En snýr hann heim í eldhús sitt í Danmörku með hugmyndir úr Vatnsdal ? " Já , klárlega , " segir hann .
" Það er þó ekki endilega einhver ákveðin jurt eða hráefni sem ég hef fundið .
Ég er búinn að taka mikið af myndum og þær eiga eftir að veita mér innblástur .
Landslagið hefur áhrif á mann , maður fer ekki sami maður frá Íslandi .
" Westh bragðar á hinum og þessum jurtum sem hann finnur í haganum og segist þurfa að gera það áður en hann ákveður hvort hann geti nýtt sér þær sem mat eða krydd .
" Ef bragðið er beiskt eða mjög skrítið þá kyngi ég ekki , ég athuga bara hvernig bragðið er , " segir hann og bætir við að hann sé sífellt að smakka .
" Hvönnin í Danmörku er ekki villt eins og hér en ég nota hana töluvert .
Ég tíni fræin þegar þau eru um 3 mm og geymi þau til vetrarins .
Það er kjörið að lengja ilm sumarsins og taka fram hvannarfræ til að krydda með á veturna .
" Annað sem hann nýtti hér var hreindýramosi , sem hann hafði ekki notað áður .
" Samar borða hann og mig hefur alltaf langað til að prófa að vinna með hann .
Ég notaði hann bæði sem skraut og einnig djúpsteiktan .
Ég myndi gjarnan vilja prófa hreindýramosann meira .
Ég þarf líka að kynna mér betur sögu álfa og trölla til að gera mat úr þeim , " segir hann og hlær .
" En það eru forréttindi að vera kokkur og fá að vinna með ólíku fólki .
Kvöldmaturinn sem við gerðum hér í Flóðvangi var eins og matarboð eiga að vera .
Allir hjálpuðust að , þetta var eins og fjölskylduboð .
Gestirnir voru búnir að hjálpa mér fyrr um daginn að tína grös , blóm og arfa til að búa til matinn .
Ég held að fólk muni ekki alltaf eftir bragðinu af matnum sem það borðar , það er andrúmsloftið og andinn sem er búinn til með borðhaldinu og matnum sem verður á endanum minnisstæður , " segir Westh .
Eftir eldamennskuna fór hann að veiða með Pétri og fékk þá maríulaxinn , það var kærkomið frí eftir törnina í eldhúsinu .
" Ég áttaði mig á að jurtir sem maður gengur á á árbakkanum er hinn besti matur , " segir Pétur .
" Það þarf að fræða fólk um hvað íslenska náttúran býður upp á margt .
" 