Tækniheimurinn er fullur af litríkum persónuleikum .
Einn sá allra litríkasti er Kim Dotcom sem stundum hefur verið líkt við skúrk úr James Bond mynd .
Hans bíður nú málsókn í Bandaríkjunum ef hann fæst þangað framseldur , þar sem hann á yfir höfði sér allt að 55 ára fangelsi fyrir brot á höfundarétti .
Í vikunni lýsti hann því yfir að hann hefði hug á því að flytja hluta af starfsemi sinni til Íslands , vegna fyrirhugaðra lagabreytinga í núverandi heimalandi sínu , Nýja-Sjálandi .
Sveinn Birkir Björnsson sveinnbirkir@gmail.com Í ljósi mögulegra flutninga Kim Dotcoms til Íslands er ekki úr vegi að skoða feril þessa nýjasta Íslandsvinar aðeins nánar .
Hann er fæddur í Kiel í Þýskalandi árið 1974 undir nafninu Kim Schmitz .
Hann hefur gengið undir mörgum nöfnum , meðal annars Kimble ( eftir Dr. Richard Kimble úr sjónvarpsþáttunum um Flóttamanninn ) og Dr. Evil ; en árið 2005 lét hann með lögum breyta eftirnafni sínu í Dotcom , til heiðurs internetinu , sem hefur gert hann að margföldum milljarðamæringi .
Ungur athafnamaður Kim Schmitz vakti fyrst athygli fjölmiðla sem ungur hakkari í Þýskalandi .
Hann var einn viðmælenda í grein um tölvuglæpi í tímaritinu Forbes árið 1992 þar sem hann stærði sig af því að hafa brotist inn í tölvukerfi NASA , Citibank og Pentagon , þótt fátt bendi til það eigi við rök að styðjast .
Það er þó ljóst að hann var fær um að brjótast inn í símstöðvar fyrirtækja þaðan sem hann gat hringt út á þeirra kostnað .
Þetta nýtti hann sér til að hringja í gjaldtökunúmer sem hann setti upp í Hong Kong , og svindlaði þannig út tugi þúsunda evra .
Um svipað leyti starfrækti hann einnig vefsvæði þar sem notendur gátu keypt sér aðgang til þess að skiptast á tölvuleikjum .
Árið 1994 var hann dæmdur fyrir þessa iðju og fleiri tölvuglæpi , og fékk tveggja ára skilorðsbundinn dóm .
Dómari málsins sagðist telja að um unggæðingshátt væri að ræða , enda Schmitz þá ekki orðinn tvítugur að aldri .
Hann nýtti sér athygli fjölmiðla til að stofna netöryggisfyrirtæki sem hann seinna seldi með ágætum hagnaði , þótt seinna hafi hann verið dæmdur fyrir fjárdrátt vegna vafasamra fjármálagjörninga sem tengdust dótturfyrirtækjum þess .
Árið 2001 keypti hann svo hlutabréf fyrir 375.000 í bágstaddri netverslun sem hét Letsbuyit.com og tilkynnti að hann hygðist fjárfesta fyrir 50 milljónir evra til viðbótar í fyrirtækinu .
Við það hækkuðu hlutabréf fyrirtækisins umtalsvert , en Schmitz seldi sinn hlut um leið og innleisti hagnað upp á 1,5 milljónir .
Þegar þýska fjármálaeftirlitið hóf að rannsaka þennan gjörning sem innherjaviðskipti flúði Schmitz undan réttvísinni til Taílands .
Þar á bæ höfðu menn lítinn áhuga á honum , en hann var handtekinn og framseldur til Þýskalands í byrjun árs 2002 .
Hann gekk að dómsátt og var dæmdur í tuttugu mánaða skilorðsbundið fangelsi fyrir innherjaviðskipti , og önnur tvö ár fyrir fjárdrátt vegna lána sem hann veitti sjálfum sér í gegnum dótturfyrirtæki áðurnefnds öryggisfyrirtækis .
Hann flutti í framhaldinu til Hong Kong , þar sem hann var áfram viðriðinn ýmsa vafasama starfsemi .
Megaupload Árið 2005 stofnaði Kim Dotcom vefsvæðið Megaupload .
Að hans sögn kviknaði hugmyndin af því hve erfitt var að senda stórar tölvuskrár , svo sem myndbönd , sem viðhengi með tölvupósti .
Til að leysa vandamálið bjó hann til vef þar sem notendur gátu hlaðið upp stórum skrám , og sent svo slóð í tölvupósti á síðu þar sem móttakandinn gat hlaðið skránni niður , ekki ósvipað og Dropbox virkar í dag , þó vissulega væri það talsvert frumstæðara .
Reyndin varð þó sú að úr varð stærsta skráarskiptisíða heims .
Notendur hlóðu upp efni án tillits til höfundarréttar og dreifðu hlekkjum á þar til gerðum síðum .
Megaupload stækkaði hratt , og þegar mest lét , árið 2011 , skömmu áður en vefnum var lokað í umfangsmikilli lögregluaðgerð , er talið að allt að 4% af allri netumferð í heiminum hafi verið tengd Megaupload .
Gagnamagn í umferð í gegnum síðuna var þá nær 1,5 terabæti á sekúndu , og gagnamagnið sem síðan hýsti er talið hafa verið um 50 petabæti ( rúmlega 6 milljónir gígabæta ) .
Vefurinn hafði um 50 milljónir heimsókna á hverjum degi og var um tíma 13. mest heimsótta vefsvæði heims .
Þessa gríðarlegu umferð nýtti Kim Dotcom sér til þess að selja auglýsingar á vefnum sem skiluðu honum gríðarlegum tekjum , auk þess sem fjöldi notenda greiddi fyrir áskrift að Megaupload sem fylgdu sérstök fríðindi .
Alls er talið að fyrirtækið hafi hagnast um 180 milljónir Bandaríkjadala af rekstri síðunnar .
Eins og gefur að skilja stóð talsverður styr um þessa starfsemi á meðal höfundarrétthafa , ekki síst í Hollywood , en í ákæru sem gefin hefur verið út á hendur honum í Bandaríkjunum er fjárhagslegt tjón höfundarrétthafa metið á 500 milljónir Bandaríkjadala .
Sjálfur hefur Dotcom alltaf haldið því fram að hann hafi engin lög brotið , hann hafi einungis smíðað gagnageymslu í skýinu , og get ekki borið ábyrgð á því hvernig notendur nýti sér hana , og að starfsmenn Megaupload hafi brugðist skjótt við öllum tilmælum um að fjarlægja efni sem sannarlega væri varið höfundarrétti , ef beðið væri um það .
Handtaka á Nýja-Sjálandi Dotcom flutti til Nýja-Sjálands árið 2009 þar sem hann býr í dag ásamt eiginkonu sinni og fimm börnum .
Ýmislegt hefur komið fram í fjölmiðlum þar í landi sem tengist komu hans til landsins , og margt bendir til að fé hafi verið borið á réttar hendur til að liðka fyrir flutningunum .
Þar hélt hann starfsemi sinni áfram , allar götur fram til 2012 .
Eftir að ákæra var gefin út á hendur honum og öðrum lykilstjórnendum Megaupload í Bandaríkjunum leitaði dómsmálaráðuneytið í Bandaríkjunum eftir aðstoð lögreglunnar á Nýja-Sjálandi við að handsama höfuðpaura Megaupload .
Úr varð umfangsmikil lögregluaðgerð þar sem 76 þungvopnaðir lögreglumenn réðust með aðstoð tveggja þyrlna til inngöngu í einkavillu Kim Dotcoms , og handsömuðu allt hans lið .
Handtakan vakti heimsathygli , bæði fyrir það hve umfangsmikil hún var , og eins hver átti í hlut , og þau áhrif sem það hafði á skráarskipti , en á því hægði í skamma stund , þótt fljótlega væri fyllt í skarð Megaupload .
Kim Dotcom hefur þó enn ekki fengist framseldur til Bandaríkjanna , og reyndar hefur hallað mjög á yfirvöld á Nýja-Sjálandi í réttarsölum þar sem hinar ýmsu hliðar málsins hafa verið teknar fyrir .
Nú virðist helst sem það endi með því að Dotcom fái að lokum greiddar talsverðar skaðabætur fyrir ólöglega handtöku og njósnir yfirvalda um starfsemi hans .
Það breytir því þó ekki að Megaupload er fyrir bí .
Ísland heillar Samhliða því sem Kim Dotcom hefur barist fyrir frelsi sínu á Nýja-Sjálandi hefur hann unnið hörðum höndum að því koma á laggirnar nýju vefsvæði sem hann kallar einfaldlega Mega .
Það er um margt líkt Megaupload , að því undanskildu að öll gögn sem þar eru hýst eru dulkóðuð .
Margir telja að með þessu sé Dotcom einfaldlega að skapa sér ákveðna vernd gegn lögsóknum , þar sem nú geti hann sannarlega haldið því fram að hann hafi enga hugmynd um hvaða efni sé geymt á netþjónum fyrirtækisins .
Og því hefur áhugi hans á Íslandi kviknað .
Í nýlegu viðtali við vefsíðuna Torrentfreak , segir Dotcom að verið sé að vinna að lögum sem myndu neyða fyrirtæki sem hýsa dulkóðuð gögn til að láta stjórnvöldum í té dulkóðunarlykla , svo hægt sé að gægjast í pakkann .
Slík löggjöf myndi koma sér illa fyrir starfsemi Mega , og hefur Dotcom því verið að horfa í kringum sig eftir álitlegum stað til að reka fyrirtæki sitt , þar sem persónuverndarlöggjöf er sterk , og njósnastarfsemi yfirvalda er ekki vandamál .
Dotcom segir Ísland vera lítið og vinalegt land þar sem lítill áhugi sé á njósnum .
Það sé því í kjöraðstöðu til að njóta góðs af gerræðislegum njósnatilburðum bandarískra yfirvalda og ríkjum hliðhollum þeim , en hann telur þess ekki langt að bíða að fjöldi fyrirtækja muni flytja gagnaver sín frá þessum löndum til að forðast eftirlit stjórnvalda með gögnum og gagnaflutningum .
Það er vert að hafa í huga að þegar veldi Megaupload var sem mest , störfuðu um 160 manns hjá fyrirtækinu .
Mögulega er þetta okkar næsta stóriðja .
Grínari og góður granni Stór maður en léttur á bárunni .
Kim Dotcom er mikill umfangs .
Hann fyllir tvo metra á hæð og vegur um 160 kíló .
Hann er þekktur fyrir ríkt skopskyn .
Þegar hann flutti í glæsivillu á Nýja-Sjálandi sendi hann nágrönnum sínum bréf sem í stóð m.a. : " Ég get fullvissað ykkur um að það hefur ákveðna kosti að eiga glæpamann eins og mig að nágranna .
Við höfum nýlega opnað peningaþvættistöð sem getur aðstoðað ykkur við skattsvikabestun , og net okkar af alþjóðlegum innherjum getur veitt ykkur dýrmætar ábendingar um hlutabréfakaup .
" 