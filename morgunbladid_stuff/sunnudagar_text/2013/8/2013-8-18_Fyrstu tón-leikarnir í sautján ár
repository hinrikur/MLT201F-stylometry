Friðrik Karlsson er einn þeirra sem koma fram á Jazzhátíð Reykjavíkur sem hófst á fimmtudaginn og lýkur 22. ágúst .
Hljómsveit Friðriks heldur tónleika í kvöld , laugardagskvöld , í Silfurbergi í Hörpu og eru það fyrstu tónleikar hans hér á landi í sautján ár .
Spurður hvað fékk hann til að taka þátt í hátíðinni segir Friðrik : " Ég hef búið í Bretlandi síðastliðin sautján ár en hef samt alltaf verið með annan fótinn á Íslandi .
Á þeim tíma hef ég ekki haldið neina tónleika hérlendis undir eigin nafni og datt því í hug að það væri góð hugmynd að gera þetta núna .
Ég setti því saman hljómsveit og tel þetta vera tilvalið tækifæri til að koma fram á skemmtilegri hátíð .
Það er til svo mikið af frábæru tónlistarfólki á Íslandi svo þetta verður örugglega mjög gaman , " segir hann .
Unnið með stórum nöfnum Friðrik hefur löngum verið kenndur við hljómsveitina Mezzoforte en hefur síðustu ár starfað í Bretlandi sem gítarleikari , upptökustjóri og útgefandi .
Friðrik hefur unnið með fólki eins og Madonnu , José Carreras og Ronan Keating svo eitthvað sé nefnt , ásamt því að vinna að stofnun útgáfufélags í Bretlandi .
" Ég er búinn að vera að vinna í Bretlandi sem hljóðversgítarleikari og mikið í raunveruleikasjónvarpsþáttum eins og X-Factor .
Svo hef ég gert sólóplötur í Bretlandi sem ekki hafa verið gefnar út á Íslandi .
Í Bretlandi er útvarpsstöð starfrækt sem heitir UK Jazz Fm radio og er mjög vinsæl .
Lögin mín hafa mikið verið í spilun þar og því er gaman að geta notað það efni hér á landi , " segir Friðrik en á tónleikunum mun hann flytja efni af fyrri sólóplötum ásamt nýju efni með eigin hljómsveit .
Spilar með gömlum félögum Hljómsveitin sem kemur fram með Friðriki um helgina mun spila tónlist í svipuðum stíl og Mezzoforte er þekkt fyrir , þ.e. blöndu af djass , rokki og fönki .
Hljómsveitin samanstendur af Róberti Þórólfssyni á bassa , Pétri Grétarssyni á slagverk , Sigfúsi Óttarssyni á trommur og Þóri Úlfarssyni á hljómborð .
" Við erum búnir að vera að æfa saman undanfarið og þótt mjög gaman .
Þetta eru gamlir félagar og við höfum þekkst í langan tíma .
Mér þótti þeir henta vel í verkið og þetta hefur bara komið mjög vel út , " segir Friðrik .
Ferðaðist um alla Ástralíu Friðrik lauk nýverið hljómleikaferðalagi um Ástralíu með enskri uppfærslu af Jesus Christ Superstar sem fékk frábærar viðtökur en Friðrik hefur á síðustu árum verið nokkurs konar hirð-gítarleikari Andrews Lloyds Webbers og Nigels Wrights sem starfar sem tónlistarstjóri Andrews og Simons Cowells .
Sýningin var sett upp í öllum helstu borgum Ástralíu .
" Það var uppselt á allar sýningarnar en áhorfendafjöldinn var á bilinu tíu til fimmtán þúsund manns á hverri sýningu .
Þetta var mjög gaman en ég hef aldrei áður komið til Ástralíu .
Þetta er mjög stórt land og því tók það svolítinn tíma að ferðast á milli borganna en ferðalagið tók okkur um einn mánuð , " segir Friðrik en bætir þó við að honum finnist skemmtilegra að spila fyrir framan lítinn hóp en stóran .
" Þegar þú ert að koma fram fyrir svona stóran hóp þá nærðu engu sambandi við áhorfendur .
Þetta getur verið voða gaman fyrst eins og mín upplifun var í Ástralíu en svo saknar maður tengingarinnar við áhorfendur .
Svo er það oft þannig að glamúrinn hrynur af þessum stjörnum sem draga mikinn fjölda að þegar maður kynnist þeim .
Þetta er nefnilega oft fólk með stórt sjálfsálit sem vill að allt snúist um þau , " segir Friðrik .
