Hægt er að fljúga beint til Ósló frá Íslandi og njóta norskrar gestrisni .
Borgin er svolítið dýr en fjörið er líka mikið .
Margir þekkja Óperuhúsið í borginni og fara flestir eina ferð að skoða þá byggingu .
Hún er þeirra Harpa .
Sé fólk lítið fyrir arkitektúr má skella sér í Frognerbadet sem er útisundlaug .
Þar kostar 83 norskar krónur ofan í fyrir fullorðna , rúmar 1700 íslenskar krónur .
Stökkbretti , stökkpallur , vatnsrennibraut , barnalaug og annað skemmtilegt sem ekki er hér á landi má finna í Frognerbadet .
Vilji fólk meira adrenalín má skella sér í stærsta klifurgarð Norðurlanda , Sumargarð Ósló .
Þar er ekki bara hægt að klifra og leika sér , þar er einnig fjallahjólabraut sem hefur sex brautir .
Erfiðleikastuðullinn er frá byrjanda að atvinnumanni .
Vinsælt er að koma með sinn eigin mat og einnota grill og grilla í garðinum .
Komi fólk til Ósló yfir vetrartímann og missi af Sumargarðinum má alltaf skella sér í Vetrargarðinn .
Hann er hálftíma í burtu frá Ósló og þekktist áður sem Tryvann .
18 brekkur og 11 lyftur eru í garðinum og brekkurnar eru jafn mismunandi og þær eru margar .
Allt frá barni til atvinnumanns .
Dagpassi fyrir fullorðinn kostar 310 norskrar krónur , rúmlega sex þúsund krónur .
Opið er frá nóvember fram í apríl en opið er lengur um jól og páska .
Sé enginn vilji til að skíða heldur skauta er Spikersuppa svellið í miðbænum og er frítt þar inn .
1 norsk króna eru 20 íslenskar og því ekkert sérstaklega gott að versla í borginni .
Hinsvegar má gera kjarakaup í Grunerlokka hverfinu þar sem margar second hand búðir eru .
" Það sem mér fannst best við að vera í Ósló er að borgin er nánast alveg vindalaus .
Það er aldrei vindur þarna .
Veturnir eru kaldir en sumrin mild og góð .
Þetta er mjög skemmtileg borg , " segir Bjarni Ólafur Eiríksson sem bjó í Ósló um nokkurra ára skeið .
