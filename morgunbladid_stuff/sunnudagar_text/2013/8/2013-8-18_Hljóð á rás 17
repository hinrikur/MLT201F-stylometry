Sjónvarpsþáttur vefsíðunnar fótbolti.net er sendur út á föstudögum bæði á rás 17 á afruglurum og á heimasíðu þeirra , fótbolti.net .
Hefur Sólmundur Hólm stýrt þættinum með góðum gestum og er þátturinn mjög lifandi .
Sólmundur er með puttann á púlsinum á samfélagsmiðlinum Twitter sem segja má að sé aukagestur í þættinum .
Hlustar á og tekur eftir hvað notendur eru að segja um þáttinn .
Eitthvað var tæknin að stríða Sólmundi og félögum í síðasta þætti því útsending á vefsíðunni lá niðri og náðist aðeins þátturinn á afruglurum landsmanna .
Umræður þáttarins snerust um enska boltann og bikarúrslitaleikinn .
Gestir að þessu sinni voru þeir Henry Birgir Gunnarsson og Sigurbjörn Hreiðarsson .
Skyndilega öskraði Sólmundur með sinni þrumandi röddu .
" Er ekkert hljóð á okkur á rás 17 , " þannig að gestir þáttarins hrukku við og settu upp undrunarsvip .
Kom í ljós að einn notandinn á Twitter hafði kvartað undan hljóðleysi og tók Sólmundur athugasemdina alvarlega með tilheyrandi látum .
Hann hljóp víst aðeins á sig því notandinn áttaði sig síðar á að það var ekkert að hljóðinu í útsendingunni , viðkomandi hafði bara verið með sjónvarpið sitt án hljóðs .
