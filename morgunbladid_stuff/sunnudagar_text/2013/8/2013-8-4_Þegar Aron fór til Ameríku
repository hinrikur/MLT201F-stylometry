Þú verður að fyrirgefa , þjóð mín , en ég skil ekki hvers vegna þú ert í svona miklu uppnámi vegna ákvörðunar knattspyrnumannsins Arons Jóhannssonar þess efnis að taka bandaríska landsliðið fram yfir það íslenska .
Maðurinn er fæddur í Bandaríkjunum og samkvæmt reglum Alþjóðaknattspyrnusambandsins á hann fullan rétt á þessu vali .
Og þarf ekki að gera neinar sérstakar ráðstafanir .
Hefði Aron tekið ákvörðun um að skipta um ríkisfang væri málið stærra og flóknara .
Í yfirlýsingu Arons í vikunni kom fram að ákvörðunin var ekki tekin í neinni léttúð , hann velti málinu fyrir sér mánuðum , ef ekki árum saman .
Þess vegna eru ýkt viðbrögð Knattspyrnusambands Íslands svolítið úr takti .
Hvað á það að þýða að mótmæla ákvörðuninni formlega og skora á þig , þjóð mín góð , að skora á Aron að skipta um skoðun ? Þetta er fáránleg pressa á ungan mann .
Maður hefði haldið að KSÍ kynni orðið þá list að tapa .
Hvernig væri að við litum okkur nær ? Fór þjóðin á hliðina þegar Kúbumaðurinn Julian Duranona og Lettinn Alexander Petersson gengu til liðs við handboltalandsliðið ? Ekki minnist ég þess .
Og þurftu þeir þó að skipta um ríkisfang til þess arna .
Man ekki heldur eftir móðursýkisköstum af því tilefni að Bandaríkjamaðurinn Brenton Birmingham fór að leika með körfuboltalandsliðinu .
Það er líka skrýtið að blanda Ásgeiri Sigurvinssyni inn í mál Arons .
Ásgeir fæddist ekki í Þýskalandi og hafði leikið marga landsleiki fyrir Ísland áður en hann fór að leika með Bayern München og síðar Stuttgart .
Aroni Jóhannssyni óska ég alls hins besta og vonast til að sjá hann á HM í Brasilíu að ári .
