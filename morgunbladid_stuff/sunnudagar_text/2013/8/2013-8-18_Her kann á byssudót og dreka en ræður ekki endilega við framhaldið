Borgarastyrjöld geisar í Sýrlandi .
Líbanon er sundurtætt .
Hugrakkur kóngur heldur Jórdaníu á floti enn sem komið er .
Friður á milli Ísrael og Palestínu er jafnfjarlægur og endranær .
Sumri hallar eftir vor í Túnis .
Afganistan verður brátt skilað aftur til talíbananna og þeir sem þar dreyptu á dropum frelsis og nútíma lífs , ekki síst konur , horfa framan í ógn og skelfingu .
Pakistan , sem hélt verndarhendi yfir Osama bin Laden í rúman áratug , er kraumandi pottur og innhald hans er ekki kræsilegt .
Þar og í endurnýjuðu ríki talíbana handan landamæranna hefst framleiðsla hermdarverkamanna brátt á ný .
Klerkar stjórna enn Íran og mjakast landið hægt en örugglega í átt til kjarnorkusprengjunnar og þess oflætis og sjálfstrausts sem henni fylgja , þrátt fyrir efnahagsþvinganir og brotthvarf Ahmadinejad af forsetastóli .
Og bílsprengjur farga óbreyttum borgurum í Írak enn sem fyrr .
Og svo er það Nílarland Enn brenna eldarnir í Egyptalandi , þremur árum eftir fall Mubaraks .
Sjálfskipuð samviska heimsins , Bandaríkin , sem tóku sér það hlutverk vegna þess að enginn annar reis undir því , er sögð hafa lokað alþjóðlegu neyðar- og næturvaktinni með kjöri Obama sem forseta .
Fullyrt er að forsetinn hafi beðið Mubarak að stíga til hliðar er mótmæli fóru vaxandi og þegar hann tók ekki þeim tilmælum hafi egypski herinn fengið skýr skilaboð úr Hvíta húsinu .
Það leysti ekkert .
Herinn ákvað að gera lýðræðislega tilraun um leið og réttað væri yfir Mubarak herbróður á sjúkrabörunum .
En lýðræðisstiklingar þurfa frjóan jarðveg til að skjóta rótum .
Eina aflið sem tilbúið var í þessa lýðræðistilraun á þessu augnabliki var Bræðralag múslíma .
Það var óneitanlega sérstætt því lýðræðisskipan er ekki keppikefli eða endamark þeirrar hreyfingar .
Lítill vafi er á að Morsi hafi verið réttilega kjörinn fyrsti lýðræðislegi forseti Egyptalands .
En málinu lauk ekki þar .
Stjórnkerfi , sem byggist á lýðræði , var ekki til staðar og sú agaða stjórnskipun með aðhaldsstofnanir , sem lýðræðislega kjörnir valdamenn búa við annars staðar , var ekki fyrir hendi .
Morsi forseti hóf að breyta stjórnarskránni á átt að stefnumiðum Bræðralags múslíma .
Þegar honum óx ásmegin gaf hann út tilskipun um að óheimilt væri að andæfa sjónarmiðum forsetans og steig síðan fleiri skref í þá veru .
Þeir , sem höfðu bundið við það vonir að lýðræðisleg glufa væri að opnast í Egyptalandi , sáu að nú stefndi óðfluga í illt efni .
Og þótt það væri beiskur biti að kyngja , þá blasti við , að herinn einn var fær um að grípa í taumana .
Og þótt ráðamenn , jafnt í Bandaríkjunum sem Evrópu , væru hættir að standa vaktina og komnir í alþjóðlegan frígír önduðu þeir léttara á golfvöllunum , þegar aftur tók að glitta í herinn í Kaíró .
Vissu þeir ekki betur ? En pólitískt óraunsæi einkenndi því miður alla þeirra afstöðu .
Engu var líkara en þessir valdamenn hafi trúað því , að Bræðralag múslíma , sem var búið að koma sér fyrir í sjálfri forsetahöllinni í Kaíró og það með eins lögmætum hætti og skilyrði voru til , myndu hverfa frá nýfengnum völdum vandræðalaust .
Áskoranir voru birtar í helstu höfuðborgum þar sem skorað var á deiluaðila að setjast niður og finna lausn .
Bræðralag múslíma sagðist aðeins sætta sig við eina lausn .
Hún væri sú að Morsi yrði skilað aftur í forsetahöllina , svo hann gæti haldið verki sínu áfram í samræmi við umboð sitt .
Í næstu áskorunum frá vestrænum höfuðborgum komu alvarleg tilmæli um að herinn myndi alls ekki beita skotvopnum sínum gegn mótmælendum .
Það er auðvitað sjálfsögð ósk og krafa að friðsamlegum mótmælum sé aldrei svarað með valdi af neinu tagi .
En þegar mótmæli eru komin langt út fyrir ramma þess að vera friðsamleg horfir málið öðru vísi við .
Þegar hundruð þúsunda mótmælenda reyna að leggja undir sig stjórnarskrifstofur lands með ofbeldi og vopnaburði , þá er aðeins tvennt til .
Að láta þá tilraun ná fram að ganga , þótt vitað sé að mikill meirihluti þjóðarinnar sé ekki aðeins andvígur henni , heldur skelfingu lostinn um framtíð sína , eða að grípa til aðgerða .
Her , sem við slíkar aðstæður lofar að beita ekki þeim úrræðum sem hann hefur , er enginn her , ekki einu sinni Hjálpræðisher .
Hann verður undir .
Hver yrðu viðbrögð í Vesturheimi ? Fróðlegt væri að vita hvaða fyrirmæli vestrænar lýðræðisstjórnir gæfu sínum öryggissveitum ef þúsundir manna , þar af nokkur hundruð þeirra búnir skotvopnum , stefndu að Hvíta húsinu eða Downingstræti 10 .
Myndu ráðamenn þar , á þeirri ögurstund , hlusta mest eftir áskorunum frá Kaíró og Kabúl um að taka nú alls ekki of hart á mótmælendum ? Enginn vafi er á því , að þegar eru til útfærðar áætlanir um hvernig bregðast ætti við atburðum af því tagi .
Enda flokkaðist það undir alvarlega vanrækslu að láta hjá líða að gera slíkar áætlanir sem grípa mætti til í slíkri neyð .
En það er jafn vafalaust að ekki er nokkur leið að fá upplýsingar um tilurð og innihald slíkra áætlana .
Það er ekki einu sinni víst að þeir Manning og Snowden hafi séð þær .
Erdogan með Morsi En það er hins vegar jafnan svo að valdamenn sem aðrir horfa gjarnan með öðrum hætti til atburða fjær en þeirra sem verða í þeirra ranni .
Þannig er sá góði forsætisráðherra Tyrkja , Erdogan , rasandi reiður yfir meðferð Egypta á mótmælendum síðustu daga .
Sjálfum þótti honum á hinn bóginn sjálfsagt að beita miklu afli nýlega gegn löndum sínum sem andæfðu nýjum skipulagstillögum í miðborg Istanbúl .
En Erdogan lítur á sig sem baráttubróður Morsis og Bræðrafélags múslíma og sjálfur er hann ekki búinn að gleyma því þegar tyrkneski herinn fékk komið honum sjálfum á bak við lás og slá fyrir það ódæði að fara með ljóð sem hershöfðingjarnir höfðu ekki smekk fyrir : " Moskurnar eru okkar herskálar / hvolfþök þeirra okkar hjálmar / turnspírurnar byssustingirnir / og hinir trúföstu okkar hermenn .
" Fyrir þennan lestur mátti Erdogan dúsa innan múrs í fjóra mánuði .
Á Íslandi , þar sem annar hver maður er skáld og hinn telur að hann sé það og utanbókarkunnátta á ljóðum er enn almenn , gæti slík refsistefna verið verulega íþyngjandi , eins og það yrði líklega orðað í opinberum skýrslum .
