Við vildum sigra heiminn strax , " sagði Guðný Ragnhildur Jónasdóttir sem ákvað þegar hún varð sextug að fljúga á vit ævintýranna ásamt manni sínum Hinriki Þorsteinssyni og stofna ABC-skóla fyrir fátæk börn í Bóbó í Búrkína Fasó í Afríku .
Nú fimm árum síðar hafa þau komið upp skóla fyrir fátæk börn og stofnað örlánasjóð fyrir fátækar konur á svæðinu og hafa ýmislegt fleira í bígerð .
" Allt tekur langan tíma í Búrkína Fasó , " segir Guðný og hafa þau lært að það er hægara sagt en gert að sigra heiminn .
Þegar Guðný var sjö ára sá hún myndir frá Afríku hjá trúboða sem kom og talaði í kirkjunni hennar .
Þetta kveikti hjá henni brennandi áhuga á Afríku og var hún staðráðin í að gerast hjúkrunakona og fara þangað í hjálparstarf .
Svo liðu árin og hún flutti frá heimahögunum á Akureyri þegar hún var tíu ára til Reykjavíkur , þar fór hún síðar í nám við Kennaraháskóla Íslands .
Hún gifti sig og eignaðist börnin sín fimm og starfaði sem kennslukona og síðar meir skólastjóri .
Hún og maðurinn hennar bjuggu lengst af í Fljótshlíðinni , þar störfuðu þau sem forstöðuhjón hjá Hvítasunnukirkjunni og ásamt því var Guðný skjólastjóri í Fljótshlíðarskóla .
Öll þessu ár átti hún sér samt þann draum að hjálpa konum og börnum í Afríku .
Skóli stofnaður á tíu dögum Þegar Guðný varð sextug hætti hún sem kennari og þau hjónin hættu sem forstöðuhjón .
Á sama tíma ákvað Atorka að gefa 15 milljónir til stofnunar ABC-skóla í því landi í Afríku sem minnst menntunarstig væri í .
Búrkína Fasó varð fyrir valinu þar sem um 70% af þjóðinni voru ólæs .
Sonur þeirra Jóhannes var í stjórn ABC á þessum tíma og bar það undir þau hvort þau vildu taka þátt í þessu verkefni .
Hinrik hafði oft farið til Búrkína Fasó og þekkti til þar .
Hjónin slógu til og höfðu þá tvo mánuði til stefnu til þess að fara út og stofna skólann .
Loksins ætlaði langþráður draumur Guðnýjar að verða að veruleika .
Hinrik fór á undan til Búrkína Fasó til þess að sækja um leyfi og svo fóru þau saman út ásamt tveimur öðrum úr kirkjunni til þess að stofna skólann .
Þau höfðu þrjár vikur til stefnu þegar þau komu út til þess að stofna skólann .
Þau komust í samband við hollenska konu sem gift var innfæddum manni sem hét Elí .
Elí átti land ásamt systkinum sínum sem þau höfðu byggt þrjár skólastofur á og stóðu þær auðar .
Guðný segir ómögulegt að fara út í svona framkvæmdir án þess að hafa mann eins og Elí með í för , sem er innfæddur og þekkir vel inn á kerfið .
Elí var allur af vilja gerður og var tilbúinn að lána Guðnýju og Hinriki landið sitt með skólastofunum þar til þau fengu leyfi til þess að byggja skólann .
Fljótlega eftir að þau komu út lést móðir Elí og því gat hann ekki aðstoðað þau fyrr en tíu dögum áður en Guðný og Hinrik áttu pantað flug heim .
Á þessum tíu dögum þurftu þau að laga skólann , steypa gólf , setja nýtt þak , mála kennslustofurnar , finna kennara , matráðskonu og skrifstofukonu ásamt því að fara í fátækrahverfin og bjóða börnum skólavist .
" Þar sem Elí þekkti svo vel inn á kerfið þá tókst þetta og daginn áður en við flugum heim voru 98 börn skráð og við stofnuðum skólann , " segir Guðný .
Guðný og Hinrik flugu aftur heim til Íslands og Elí og kennararnir ráku skólann fyrsta árið .
En þau hafa dvalið í Bóbó í Búrkína Fasó hvern vetur síðastliðin fimm ár og unnið að uppbyggingu skólans .
Guðný segir allt taka langan tíma í Búrkína Fasó og tók það þrjú ár að fá leyfi til þess að byggja skóla .
Þau byggðu skólann í fátækasta hverfinu í Bóbó og leitast við að fá allra fátækustu börnin í skólann .
Á hverju hausti er innritað í skólann og komast 50 börn að hverju sinni .
Guðný segir þetta mjög erfiðan dag þar sem oft bíði mörg hundruð foreldrar fyrir utan skólann sem hafa jafnvel sofið á skólalóðinni um nóttina til þess að komast að .
Foreldrarnir þurfa að koma með fæðingarvottorð fyrir börnin sem er oft erfitt að útvega og þykir Guðnýju mjög sárt að þurfa að vísa fólki frá , en þau eru ekki með fjármagn til þess að taka fleiri inn .
Foreldrarnir koma í viðtal hjá skólanefndinni , kennurunum og Guðnýju og eru börnin valin út frá aldri .
Börnin eiga að vera í kringum sjö ára og það barn sem er næst þeim aldri í hverri fjölskyldu kemst inn .
Skortur á stuðningsaðilum Skólinn hefur getið sér gott orð og er því eftirsóttur .
Skólavistin er ókeypis og börnin fá gott atlæti og fría máltíð .
Í dag eru skólastofurnar orðnar sex og búið er að byggja eldhús , búr , matsal , hús fyrir húsvörðinn og átta klósett .
Guðný segir að þetta hafi allt tekist að gera fyrir Atorkupeninginn en þau hafi endað á að borga 10 milljónir í stað 15 því kreppan skall á hér heima ári eftir að þau fóru út .
Nú eru börnin í kringum 300 en stuðningsaðilarnir eru aðeins tæplega 200 .
Margir stuðningsaðilar hafa hætt að styrkja starfið eftir hrunið .
Guðný og Hinrik ákváðu að fjárfesta í landi fyrir utan Bóbó sem foreldrar barnanna í skólanum rækta , til þess að ná endum saman fyrir skólann .
Þau hafa fengið aðstoð frá hjálparsamtökum á Englandi sem senda þeim ýmiskonar dót sem nýtist í starfinu og einnig hefur nytjamarkaðurinn á Selfossi náð að styrkja einn bekk með framlögum sínum .
Guðný og Hinrik hugsa stórt og eru með ýmis verkefni á prjónunum .
Þau eru að reyna að safna fjármagni fyrir fleiri verkefnum , þar á meðal verkmenntaskóla þar sem kennd yrði hagnýt iðn , til dæmis smíði , saumaskapur , bílaviðgerðir eða hjólaviðgerðir .
Reglurnar í Búrkína Fasó eru þannig að ef barnið nær ekki prófum að vori þarf það að sitja í sama bekk aftur .
Þetta gerir það að verkum að oft eru krakkar innan um smábörn og segir Guðný það mikla niðurlægingu fyrir þá .
Þau hafa ekki fjármagn til þess að sinna sérkennslu og vilja þau því setja upp þennan verkmenntaskóla , til þess að auka atvinnumöguleika þeirra barna sem geta ekki lært á bókina .
Guðný segir þessi hjálparsamtök í Englandi mikla guðs blessun því þau hafi hjálpað þeim mikið og ætli einnig að aðstoða þau við að koma upp verkmenntaskólanum .
Í haust kemur fólk úr hjálparsamtökunum með allskonar tæki og tól og ætlar að þjálfa fólk í að kenna krökkunum á tækin .
" Okkur langar líka til þess að byggja gagnfræðaskóla á skólalóðinni en kennararnir hafa lagt hart að okkur að reyna að fá ABC til þess að styrkja það .
Kennararnir vilja geta fylgt nemendunum úr hlaði og séð til þess að þeir fái gott atlæti , " segir Guðný .
Með fullri reisn Draumur Guðnýjar hafði alltaf verið að hjálpa börnum og konum í Afríku .
Þegar hjálparstarfið fyrir börnin var komið á skrið höfðu mæður barnanna í skólanum samband við Guðnýju og báðu hana um aðstoð .
Guðný vissi ekki hvað hún var að fara út í en var mjög spennt .
Hún fór á fund með þessum 130 konum undir stóru mangótré og í ljós kom að þær vildu fá fjárhagslega aðstoð .
Þær sögðust hafa leitað til hinna ýmsu stjórnmálakvenna sem hefðu lofað öllu fögru en ekki staðið við neitt .
Guðný segir konurnar þarna úti vera í mikilli neyð því þær eigi oft ekki fyrir mat og þurfi að sjá fyrir stórum fjölskyldum .
Þegar Guðný kom heim til Íslands um vorið fór hún að sækja um fjármagn fyrir þetta nýja verkefni .
Hún leitaði til hinna ýmsu fyrirtækja og hjálparstofnana en kom alls staðar að lokuðum dyrum .
Hún leitaði til kirkjunnar sinnar og fjölskyldunnar og tókst að safna hálfri milljón sem hún fór með út um haustið .
Fyrst ætlaði hún að gefa konunum peningana sem hún hafði safnað en ákvað að ráðfæra sig við skrifstofukonuna og matráðskonuna fyrst .
Þær ráðlögðu henni að lána peninginn í stað þess að gefa hann , því mennirnir eða stórfjölskyldan yrði fljót að eyða peningunum .
Guðný ákvað því að stofna örlánasjóð sem fékk nafnið " Dignity " eða reisn á íslensku .
Örlánasjóðurinn vikar þannig að konurnar fá ákveðna upphæð að láni vaxtalaust sem þær geta notað til þess að hefja einfaldan atvinnurekstur .
Konurnar greiða peningana svo til baka í nokkrum greiðslum .
Þegar konurnar eru búnar að greiða af láninu geta þær fengið lánað aftur til þess að bæta við stofninn í fyrirtækinu .
Til þess að fá lánið þurfa konurnar að vera í litlum hópi með gjaldkera og formann og tilkynna hópinn til lögreglunnar .
Gjaldkerinn ber svo ábyrgð á sínum hóp .
Konurnar koma 12 til 50 í hóp og ræða við Guðnýju og skrifstofukonuna Katy .
Konurnar fá um 5.000 krónur hver til þess að stofna einhverskonar rekstur .
Gyðný segir að þær kaupi ýmislegt fyrir peningana sem hægt sé að græða á þarna úti .
Til dæmis kaupa þær lítið eldstæði , pott og olíu og steikja kartöflusneiðar eða bananasneiðar og selja .
Sumar hafa keypt maíssekki þegar þeir eru ódýrir og selt þá aftur þegar verðlagið hefur hækkað , einhver stofnaði sápugerðarrekstur og svo mætti lengi telja .
Guðný segir þetta verkefni hafa gengið vonum framar og séu konurnar mjög ánægðar með þetta , enda hafi það verið nánast ómögulegt fyrir þær að verða sér úti um stofnfé áður en að Dignity-sjóðurinn kom til sögunnar .
Nú er verkefnið búið að vera í gangi í þrjú ár og er 361 kona að nýta sér örlánin og fleiri á biðlista .
Guðný segir að konurnar hafi nánast undantekningarlaust staðið í skilum .
" Þetta er yndislegt verkefni og hefur gefið konunum nýja von , nú langar mig bara til þess að fara lengra með það , " segir Guðný .
Eilífðarverkefni fyrir stórhuga Guðný og Hinrik vilja byggja stærri skóla , auka fjölbreytnina í skólanum , fara lengra með Dignity-sjóðinn , koma upp heilsugæslu og foreldrafræðslu svo fátt eitt sé nefnt .
Guðný segir að ekki vanti hugmyndirnar og þörfin sé mikil á svæðinu og með guðs hjálp takist þeim vonandi að byggja svæðið hægt og rólega upp .
Í haust er hópur frá Íslandi að koma út til þess að aðstoða þau og á meðal þeirra er hjúkrunarfræðingur sem hefur unnið í mörgum þróunarlöndum .
Guðný ætlar að fá hjúkrunarfræðinginn með sér í það að kenna Dignity-konunum heilsufræði og hreinlæti , um sjúkdóma og mataræði .
Guðný segir mikla þörf vera á slíkri fræðslu þar sem fólk í Búrkína Fasó viti ekki hvað hægt sé að nota mikið af auðlindum landsins í lækningaskyni .
Guðný og Hinrik eru búin að sækja um styrk til þess að byggja hús með þremur stofum næsta vetur sem á að rúma heilsugæslu , saumastofu og kennslustofu fyrir fullorðinsfræðslu .
Mikið ólæsi er á meðal foreldranna á svæðinu og vilja Guðný og Hinrik bæta úr því .
Guðný segir þetta vera eilífðarverkefni því þörfin sé mikil í Bóbó líkt og alls staðar í Búrkína Fasó , þau ætli því að halda áfram að vinna að uppbyggingu á svæðinu svo lengi sem þau hafi heilsu til .
