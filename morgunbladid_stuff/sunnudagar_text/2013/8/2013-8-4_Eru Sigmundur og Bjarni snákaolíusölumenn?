Ingvi Hrafn Jónsson er einn reynslumesti og litríkasti fjölmiðlamaður landsins , vann meðal annars lengi á Morgunblaðinu , hjá Ríkisútvarpinu og Stöð 2 .
Í rúm sex ár hefur hann rekið sjónvarpsstöðina ÍNN þar sem hann stýrir hinum vinsælu þáttum Hrafnaþingi þar sem fjallað er um þjóðfélagsmál og pólitík .
Þar mætir Ingvi Hrafn venjulega prúðbúinn og rauður jakki hans hefur vakið sérstaka athygli fagurkera .
" Mér finnst að í sjónvarpi eigi menn að vera snyrtilegir og rúmlega það .
Ég set engar reglur um klæðaburð en geng á undan með góðu fordæmi , " segir Ingvi Hrafn .
" Ég geymi hér á vinnustaðnum tíu jakka , tuttugu skyrtur og fimmtíu bindi .
Öll mín föt eru frá Macy ' s of Miami , keypt á útsölu sem er haldin á miðvikudögum og laugardögum .
Þar fékk ég á 90 dollara þennan fína rauða jakka sem átti að kosta 275 dollara og Donald Trump-skyrtur á 15,50 dollara .
" Þú hefur stýrt þessari litlu sjónvarpsstöð þinni af mikilli röggsemi .
Heldurðu að þú haldir því áfram mörg ár í viðbót ? " Ég veit það ekki .
Ég er 71 árs .
Ýmsir vilja eiga ÍNN með mér en ég hef viljað eiga fyrirtækið einn .
Nú finn ég hjá mér löngun til að einbeita mér að þáttagerð og vil losna undan bókhaldinu og öllu sem því fylgir .
Ég er að velta fyrir mér hverja ég eigi að taka með mér inn í reksturinn .
Þar eru fleiri en einn og fleiri en tveir sem vilja komast að .
Það er blússandi gangur á þessari sjónvarpsstöð , fyrir sex árum var áhorfið 6 prósent en er nú 36 prósent .
Okkar kúrfa er sú eina í sjónvarpsáhorfi hér á landi sem er stöðugt upp á við .
Fólki líkar við það sem við erum að gera enda framleiðum við meira af íslensku efni en allar hinar sjónvarpsstöðvarnar til samans .
Það er hins vegar ekki andskotalaust að keppa við ríkismafíuna , 365 mafíuna og skiptamafíuna .
RÚV-ruglið í boði flokksins míns er með slíkum ólíkindum að það hálfa væri nóg .
Ég hef litla trú á að Illugi Gunnarsson geri meira en þetta litla prump með útvarpsráð , sem engu máli skiptir , meðan markaðsdeild RÚV sópar til sín 1.600 milljónum með ofbeldi , jafnvel hótunum og 2-300 milljóna umboðslaunum .
" Sami gæinn og vann á Mogganum Þú hefur verið að sýna þætti á ÍNN um ferðir þínar á landsbyggðinni þar sem þú ræðir við fjölmarga einstaklinga .
Þú ert á stöðugum ferðalögum og mjög vinnusamur .
Hefurðu mikla orku ? " Ég finn nær engan mun á mér núna og frá því ég var fertugur .
Eitthvað hlýtur samt að gefa eftir þegar maður er búinn að vera með yfirvigt í fimmtíu ár .
Hnén fóru að bila en þá fann ég danskt fæðubótarefni sem er búið til úr safa úr hanakömbum .
Eftir fimm vikur var eins og ég hefði fengið ný hné .
Ég hef verið með sykursýki B í tuttugu ár en er í ræktinni fjórum sinnum í viku og ét mínar pillur og er í góðu formi .
Mér finnst ég vera sami gæinn og vann á Mogganum í gamla daga .
Það var unaðslegasti tími ævi minnar , tími í gleði og sorg , leik og starfi .
Það var svo gaman að vera til .
Núna þegar ég er orðinn 71 árs þá segi ég : Er á meðan er .
" Hugsarðu um dauðann ? " Já , oft .
" Finnst þér tilhugsunin um dauðann óskemmtileg ? " Það er ekkert óskemmtilegt við dauðann .
Dauðinn bara er .
Óli Tynes bróðir kvaddi .
Mágkona mín kvaddi .
Jóhannes í Bónus var að fara .
Þegar maður er kominn á þennan aldur er maður hálfsmeykur við að lesa dánartilkynningar .
Sjálfur er ég algjörlega óhræddur við dauðann .
En ég vil ekki fá slag og þurfa að fara í hjólastól .
Það hvarflar ekki að mér að bjóða sjálfum mér eða nokkrum í kringum mig upp á slíkt .
Ef það gerist ...
" Mörgum finnst þú ansi kjaftfor og kannski dálítið meira en það .
Móðgast þú þegar þú heyrir það ? " Ég myndi móðgast ef menn segðu ekki að ég væri kjaftfor .
Það myndi þýða að ég væri ekki að vinna vinnuna mína .
Við erum fimm systkinin og ég var alltaf frakkastur .
Ef einhver gerði eitthvað af sér þá var alltaf hægt að kenna mér um .
Allir trúðu því að Ingvi Hrafn hefði gert það .
Svo fór ég á sjóinn fimmtán ára gamall .
Þá var ég loks kominn heim , mér leið alveg óskaplega vel .
Við lentum í einhverju mesta veiðiævintýri á undan makrílnum sem var karfinn á Nýfundnalandi árið 1958 .
Við létum trollið síga niður og hífðum það upp og í því voru 50 tonn .
Þetta var eins og að hafa fundið regnbogann og gullpottinn undir honum .
Ég hef áhuga á kjörum venjulegs fólks og landsbyggðin á mikið í mér .
Ég , konan mín Ragnheiður Sara og Arnar Freyr Leifsson tæknistjóri höfum verið á ferðum um Vesturlandið í fyrra og í ár um Norðurlandið til að taka upp efni .
Við höfum hitt gríðarlega margt fólk og okkur er alls staðar forkunnarvel tekið .
Þegar ég sé þetta fólk á landsbyggðinni vinna í sveita síns andlitis þá skammast ég mín fyrir að það skuli vera 10-20 þúsund manns á höfuðborgarsvæðinu sem eru eins og afætur .
Okkur ber skylda til að aðstoða þá sem minna mega sín og þurfa á aðstoð að halda .
Okkur ber hins vegar ekki skylda til að framfleyta heilbrigðu fólki sem nennir ekki að vinna heldur vill vera á bótum .
" Hörmulegur boðskapur Þú ert sannfærður sjálfstæðismaður , hefurðu aldrei bilað í þeirri trú ? " Í fyrsta sinn sem ég kaus þá kaus ég Alþýðuflokkinn sem kom bara til af því að Gylfi Þ. Gíslason og Guðrún Vilmundardóttir voru bestu vinir foreldra minna og ég kunni afskaplega vel við þau bæði .
Mamma og Gurra töluðu saman þrisvar til fjórum sinnum á dag og aldrei undir hálftíma í senn .
Þær ráku mjög öfluga fréttaþjónustu .
Á kaffistofunni á Mogganum var einhver eitt sinn að þusa yfir því að ég hefði kosið kratana .
Eykon ritstjóri sagði : " Hafðu engar áhyggjur .
Þessi maður er og verður aldrei annað en sjálfstæðismaður .
" Ég trúi því að það eina sem geti fært okkur velferð í þessu landi sé að hér sé atvinna og grundvöllur fyrir því er að fyrirtæki geti skilað arði .
" Þú ættir að vera ánægður með nýja ríkisstjórn en hundskammar hana í sjónvarpsþáttum þínum .
Eru ekki fullfljótur á þér ? " Það ríkti gríðarlega mikill efi um hæfni Bjarna Benediktssonar sem formanns Sjálfstæðisflokksins .
Ég efaðist aldrei um hann en þegar sjálfstæðismenn töluðu þannig í mín eyru að mér fannst keyra úr hófi fram þá bauð ég Bjarna til mín á Hrafnaþing .
Ég held að hann hafi komið tíu sinnum og alltaf stóðst hann prófið .
Ég sagði við fólk : " Þessi drengur getur þetta .
" Sigmundur Davíð var dagskrárgerðarmaður hjá mér í nokkra mánuði fram að kosningum .
Ég ráðlagði honum að vera ekki mikið með viðtöl heldur tala við fólkið .
Það er ekki vafi í mínum huga að það átti þátt í hinum mikla kosningasigri Framsóknarflokksins .
Núna finnst mér Bjarni og Sigmundur eins og snákaolíusölumenn .
Snákaolíusölumenn í Ameríku fóru um vestrið , flott klæddir , og stóðu á torgum og predikuðu um það hvað snákaolía væri góð .
Hana keyptu sérstaklega konur af því að hún átti að vera allra meina bót en var bara litlaus vökvi .
Það er oft sagt þegar menn hafa lofað einhverju : Hann er bara snákaolíusölumaður .
Ég spyr : Eru þessir strákar snákaolíusölumenn ? Sjálfstæðismenn lofuðu að koma atvinnulífinu í gang .
Hvað hafa þeir gert ? Hanna Birna Kristjánsdóttir , þessi erfðaprinsessa Sjálfstæðisflokksins sem ég hef aldrei haft neitt álit á , lætur það viðgangast í skjóli Sjálfstæðisflokksins að atvinnurekendur , í Vestmannaeyjum og á Húsavík , Ísafirði og Stykkishólmi fá ekki að nýta svonefnda Rib-báta sem þeir keyptu til að afla fjár í sambandi við ferðamennsku .
Ég fór í ferð á slíkum báti og þetta eru frábær farartæki .
Samgöngustofa hefur ákveðið að þessir bátar séu ekki öruggir .
Þeir mega bara vera með tólf farþega en eru hannaðir fyrir tuttugu og fjóra .
Blaðafulltrúi samgöngustofu segir að það sé mjög hættulegt að fullmanna þessa báta en segir ekki af hverju það eigi að vera svo hættulegt .
Það er komið með af-því-bara-rök .
Þessi hörmulegi boðskapur sem Hanna Birna sendi út með afgreiðslunni á Rib-málinu er embættishroki af verstu sort .
Í flestum ráðuneytum eru ráðuneytisstjórarnir og skrifstofustjórarnir búnir að setja ráðherrana í kjöltu sér og segja : " Ég veit að þú vilt hafa þetta á ákveðinn hátt en við gerum þetta svona .
Þannig líður öllum best .
Ráðherra minn , farðu nú bara í frí .
" Að mínu mati áttu Bjarni og Sigmundur Davíð að gera hundrað daga áætlum og á tíu daga fresti áttu þeir að stíga fram og segja okkur frá því hvernig verkefnum miðaði .
Í staðinn eru allir í fríi .
Ragnheiður Elín var í fríi , aðstoðarmaður hennar var í fríi , það náðist ekki í Hönnu Birnu dögum saman og fjármálaráðherrann var á Ítalíu og Englandi .
Það er enginn að gera neitt .
" Það hefur slokknað á voninni Er ekki rétt að leyfa þessu fólki að koma úr sumarfríi ? " Af hverju átti þetta fólk að fara í sumarfrí þegar neyðarástand ríkir í landinu eftir eitthvert hörmulegasta stjórnartímabil í efnahags- og atvinnumálum ? Vinstri stjórnin gerði sumt ágætt , og ég styð alla flokka sem vilja gera góða og skynsamlega hluti , en það versta við síðustu ríkisstjórn var að hún var beinlínis fjandsamleg atvinnulífinu .
Jóhanna Sigurðardóttir , sjálfur forsætisráðherrann , neitaði að mæta á fund hjá viðskiptaráði .
Hún komst upp með svona vitleysu og hroka enda heiftúðugasti stjórnmálamaður Íslandssögunnar .
Sjáðu Kristján Möller og Árna Pál , menn sem voru ósáttir við vinnubrögðin í ríkisstjórninni , og sögðu : " Við verðum að vinna okkur út úr vandanum með atvinnuskapandi aðgerðum .
" Þeir voru reknir til að mylja undir Steingrím J. allsherjarmálaráðherra .
Landið okkar er eins og flutningaskip sem siglir áfram og það þarf átak til að breyta um kúrs .
Þar er ekki til neitt hókus-pókus .
Ég hef fengið fjölda tölvupósta þar sem ég er spurður : " Ingvi Hrafn , hvar er ríkisstjórnin þín ? " Ég svara : " Ég bara veit það ekki .
Ég er að leita að henni .
" Svo spyrja menn : " Koma þeir með einhverjar tertur ? " " Ég veit það ekki , " svara ég .
Það er enginn af þessum ráðherrum sem er sýnilegur , nema kannski Kristján Þór Júlíusson .
Ég er líka ánægður með Ragnheiði Elínu sem er ákveðin og dugleg og sú eina í stjórninni sem hefur reynslu vegna þess að hún var aðstoðarmaður Geirs Haarde .
En það er ekkert að gerast .
" Er ekki sanngjarn að bíða fram á haust ? " Þá verður liðið hálft ár án aðgerða sem er ekki gott .
Það var talað um að lækka tryggingagjald og minnka álögur á fyrirtæki , það hefur ekki gerst .
Þeir segjast þurfa að fresta þingsetningu í þrjár vikur vegna þess að þeir séu ekki tilbúnir með fjárlögin .
Svo fara þeir í frí ! Þegar haustþing hefst 1. október spái ég því að Framsókn verði komin niður í 12 prósent .
Allir sem keyptu snákaolíuna af Sigmundi Davíð munu snúa aftur heim til sín .
Auðvitað hef ég áfram trú á Bjarna Benediktssyni sem er klár maður og hefur allt til að bera til að vera öflugur leiðtogi .
En ég hef orðið fyrir miklum vonbrigðum og það hefur slokknað á voninni .
Menn segja við mig : " Ingvi , þessir strákar eru ekkert betri en hinir .
Þetta er sama bandalag sjávarútvegs og landbúnaðar sem hefur ráðið Íslandi og mun alltaf ráða því .
" Ég segi : " Ég skal berja á þeim og reyna að halda þeim við efnið .
" " 