Eins og kunnugt er lýkur hin heimsfræga íslenska hljómsveit Of Monsters and Men 18 mánaða tónleikaferðalagi sínu með fríum tónleikum á Vífilsstaðatúni hinn 31. ágúst næstkomandi .
Eftir tónleikana fara meðlimir hljómsveitarinnar í langþráð frí fram í nóvember , ef frá eru taldir fríir tónleikar í Boston 14. september sem bandaríska útvarpsstöðin Mix 104,1 stendur fyrir .
Tónleikarnir eru hvað merkilegastir fyrir þær sakir að þar koma einungis þrjár hljómsveitir fram og verður sú íslenska aðalnúmerið á meðan hin fornfræga strákasveit Backstreet Boys og sálarpopparinn Gavin DeGraw sjá um upphitun , ef svo má að orði komast .
Backstreet Boys var vinsælasta strákasveit heims um síðustu aldamót , þegar meðlimir Of Monsters and Men voru vart komnir á unglingsaldur , og DeGraw er þekktastur fyrir titillag unglingaþáttanna One Tree Hill , sem nutu mikilla vinsælda hérlendis .
