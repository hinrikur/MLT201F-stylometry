Oft hefur undarleg hegðan fólks , aukin glæpatíðni , spítalavistun og frjósemi verið tengd við fullt tungl , sem vísindamenn og aðrir hafa þó talið einskæra vitleysu .
Ný rannsókn svissneskra vísindamanna sýnir hins vegar fram á að hringrás tunglsins hafi áhrif á skapgerð og svefn manna .
Það gæti því nokkuð verið til í áðurnefndri vitleysu .
Rannsóknin birtist í nýjasta vísindatímariti Current Biology .
Gerð var rannsókn á svefni 33 einstaklinga , konum og körlum , á aldrinum 20-74 ára með tilliti til stöðu tunglsins .
Rannsóknin sýndi að magn melatóníns í líkamanum , heildarsvefntími og heildartími djúpsvefns ná lágmarki við fullt tungl og hámarki þegar tunglstaða fer minnkandi .
Þá tók það fólk lengri tíma að sofna við fullt tungl og einnig lengri tíma að ná á það stig þegar fólk fer að dreyma .
Christian Cojochen , prófessor í taugavísindum við Basel-háskólann í Sviss var ansi sleginn yfir uppgötvuninni .
Hann sagði í samtali við New York Times að hugsanlega gæti mannskepnan verið með svokallaða tunglklukku í heilanum , sem fiskar og önnur sjávardýr hafa , en sagði þó engar sannanir liggja fyrir því enn sem komið er .
Það er því ljóst að fullt tungl hafi ekki aðeins áhrif á tilvist varúlfa .
