Þeir sem safna góðum bókum og vilja hafa þær sýnilegar hljóta að horfa á útlit og hönnun bóka .
Það er einfaldlega einstök prýði að fallegri hönnun , hvort sem um er að ræða bækur eða aðra hluti .
Útlit skiptir nefnilega oft miklu máli .
Látið engan segja ykkur annað .
Allmörg ár eru síðan Mál og menning gaf út bókaflokk sem fékk nafnið Syrtlur en þar var komið á framfæri athyglisverðum erlendum bókmenntum .
Bókakápan var svört með fallegri mynd , á baksíðu var kynning á verkinu og þegar bókin var opnuð blasti við mynd af höfundi ásamt æviágripi .
Þetta var einstaklega smekkleg og falleg útgáfa en svo leið hún undir lok .
En þá var maður líka búin að safna Syrtlunum sem fengu sérstakan heiðurssess í antíkbókaskáp .
Þar eru þær enn og hafa félagsskap af öðrum heimsbókmenntum sem Mál og menning gaf á sínum tíma út í afar fallega rauðu bandi .
Í þeim flokki voru verk eftir Dostojevskí , Thomas Mann , Jane Austen og aðra risa á ritvellinum .
Sú útgáfa leið einnig undir lok .
Stundum finnst manni óneitanlega að allt gott taki enda .
Í íslenska útgáfu vantar fallega bókaflokka sem þeir sem safna bókum geta raðað í hillurnar , horft stoltir á og sagt : " Þetta á ég ! " Við skulum samt ekki örvænta .
Bókaútgefendur eiga enn til að gleðja mann með fallegum bókum .
Í fyrra gaf Forlagið til dæmis út fjórar gjafabækur þar sem hönnunin var einkar falleg , gerð af Alexöndru Buhl .
Þessar bækur voru Íslensk kvæði , Íslensk orðsnilld , Ástarljóð Davíðs Stefánssonar og Gæfuspor – gildin í lífinu .
Þetta eru einmitt bækur sem standa saman í bókahillu og eru til prýði .
Vonandi verður framhald á þessari útgáfu .
Það er ekki nóg að byrja vel , það verður að hafa úthald .
Þarna á að verða til bústinn bókaflokkur .
Bækur gleðja og víst er að innihald skiptir meira máli en útlit , en það jafngildir ekki því að ekki eigi að huga að útliti .
Og fallegar bækur margar saman vekja hughrif hjá þeim sem á þær .
Maður safnar ekki bókum nema vegna þess að manni þykir vænt um þær og vill gjarnan að þær líti vel út .
