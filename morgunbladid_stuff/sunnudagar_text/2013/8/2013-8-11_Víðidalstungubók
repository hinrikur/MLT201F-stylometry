Einhverju sinni kom ég í Reykholt með norrænan hóp að vitja fornrar söguslóðar .
Séra Geir Waage tók á móti hópnum og talaði hann til okkar í nokkurn tíma .
Aðkomumenn hlustuðu dolfallnir .
Það var að vísu ekki svo að spurt væri hvort þetta væri sonur Snorra , sem þarna mæltist svo vel , en hitt veit ég að hinum norrænu aðkomumönnum þóttu þeir vera komnir harla nærri Söguöldinni við að hlýða á séra Geir virkja menningararfinn .
Einhver hafði á orði að hann væri á borð við Geysi og Gullfoss .
Á undanförnum árum hefur víða tekist vel til við að koma menningararfleifðinni á framfæri .
Ég nefni sem dæmi Hávamálin á heimstungunum í snjallri framsetningu og síðan fjölmörg söfn víða um land sem opna okkur og heimsækjendum okkar sýn inn í menningu þjóðarinnar .
Hið frábæra Vesturfarasafn á Hofsósi er dæmi um menningarlegt orkubú .
Og nú er komin tillaga um nýtt safn , sem hlýtur að vera íhugunar virði : Safn um gerð fornritanna með þungamiðju í okkar merkasta handriti , Flateyjarbók .
Þessi hugmynd var sett fram í grein sem birtist í Morgunblaðinu nýlega eftir þau Karl Guðmund Friðriksson og Sigríði P. Friðriksdóttur .
Greinarhöfundar vilja að bókin verði kennd við Víðidalstungu í Húnavatnssýslu og nefnd Víðidalstungubók enda rituð undir handarjaðri Jóns Hákonarsonar , bónda í Víðidalstungu og síðan lengi varðveitt þar .
Í Flatey hafi bókin hins vegar stoppað stutt við áður en hún var flutt til Kaupmannahafnar .
Ekki er nóg með að þau Karl Guðmundur og Sigríður telji rétt að kenna Flateyjarbók við Víðidalstungu í stað Flateyjar .
Þau leggja til að fyrrnefnt safn verði reist á tungunni á milli Víðidalsár og Fitjár og að þar verði sögu Víðidalstungu / Flateyjar-bókar gerð skil en sérstök áhersla yrði lögð á að sýna verkun skinna og bókband .
Um þennan verklega þátt handritsgerðar fjallar Sigurður Nordal m.a. í formálsorðum sínum að útgáfu Flateyjarbókar árið 1944 .
Hann segir að í bókina hafi farið 113 kálfskinn og hafi það verið vandasamt og seinlegt " að verka skinnin með nauðsynlegri varúð , skera þau til og fága , svo að þau yrðu hæf til bókfells " .
Allt hafi þetta verið " íslensk heimilisvinna , og úr innlendum efnum var líka blekið og jurtalitir til skreytingar " .
Þá hafi " verið tímafrekt að lýsa bókina , þ.e. prýða hana með hinum mislitu upphafsstöfum , hugsa tilbreytnina í gerð þeirra og draga þá " .
Safnið stendur lifandi fyrir hugskotssjónum ! Mér þykir þetta vera góð hugmynd .
Ég skal játa að ekki er ég laus við hlutdrægni í afstöðu til staðarvalsins því fyrir rúmlega hálfri öld var ég sumarstrákur í Víðudalstungu og á þaðan góðar minningar .
En hvað sem líður hlutdrægni sveitadrengs úr Tungu þá tala röksemdirnar sínu máli og myndin sem Sigurður Nordal dregur upp í fyrrgreindum formála sínum , bæði af bókagerðinni og sögu handritsins , gerir það að verkum að ég get varla beðið að komast í safnið í Víðidalnum til að fræðast um Víðidalstungubók í því héraði sem hún varð til fyrir rúmum sex hundruð árum .
Ögmundur Jónasson ogmundur@althingi.is 