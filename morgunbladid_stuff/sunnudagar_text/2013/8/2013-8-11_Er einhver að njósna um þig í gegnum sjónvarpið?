Tæknin hefur fært okkur afþreyingu og þægindi sem fáir hefðu gert sér í hugarlund fyrir aðeins tíu árum síðan .
Þrátt fyrir alla þá kosti sem fylgja tækjum eins og snjallsímum , Google-gleraugum og Xbox One , hefur þó eitt undirliggjandi vandamál orðið til þess að vekja fólk til umhugsunar seinustu mánuði : Geta stofnana á borð við NSA og FBI til að njósna um einkalíf hins venjulega borgara .
Áður fyrr voru slíkar kenningar taldar vera samæriskenningar sem ættu uppruna sinn að rekja til þeirra vænisjúku .
Í dag er það hins vegar ljóst að ef þú átt hlut sem tengdur er við myndavél og / eða hljóðnema , er hægt að nota hlutinn til að njósna um þig .
Snjallsímar eru venjulega það fyrsta sem fólki dettur í hug þegar kemur að njósnum um einkalíf , einfaldlega vegna þess að þú ert alltaf með tækið nálægt þér .
Staðreyndin er hins vegar sú að þú ert oftast með snjallsímann í vasanum , veski , á skrifborðinu eða einhvers staðar þar sem myndavél símans kæmi tölvuhökkurum að litlum notum .
Hvað með snjallsjónvörp ? Black Hat ráðstefnan , sem haldin var í Las Vegas dagana 27. júlí – 1. ágúst , er samkoma fólks sem á það sameiginlegt að hafa mikinn áhuga á tölvuöryggi .
Að sögn a.m.k. þriggja aðila sem rannsökuðu málið og kynntu niðurstöðurnar á þeirri ráðstefnu , er snjallsjónvarpið hættulegasta tækið á heimilum fólks í dag .
Af hverju ? Aaron Grattafiori og Josh Yavor hjá iSEC Partners ( fyrirtæki sem sérhæfir sig í tölvuöryggi ) , bentu nýlega á að snjallsjónvörp eru í raun og veru ekkert annað en snjallsími með mun stærri skjá .
Samkvæmt þeirra kenningu er ekkert því til fyrirstöðu að þeir sem hafa þekkingu til , hakki sig inn í snjallsjónvarpið .
Til að sýna fram á hversu auðvelt það er , hakkaði tvíeykið , þeir Grattafiori og Yavor , sig inn á snjallsjónvarp af gerðinni Samsung Smart TV í gegnum Skype smáforritið og í ljós kom að það var lítið mál .
Þrátt fyrir að Skype hafi verið notað í tilrauninni er staðreyndin hins vegar sú að tölvuhakkarar geta auðveldlega hakkað sig inn í snjallsjónvörp í gegnum önnur samskiptasmáforrit sem hægt er að nota með snjallsjónvörpum í gegnum netið .
Býður upp misnotkun Þegar tölvuhakkarinn er búinn að hakka sig inn í sjónvarpið getur hann gert margt til þess að misnota stöðu sína .
Hann getur m.a. tekið upp mynd af því sem á sér stað , í gegnum myndavél sjónvarpsins , stolið notendanafni og lykilorði eiganda sjónvarpsins og látið vafra sjónvarpsins fara inn á vefsíður fullar af vírusum .
Fólk eyðir að jafnaði miklum tíma fyrir framan sjónvarpið og sjónvörp er að finna á stöðum eins og í stofunni , eldhúsinu og í svefnherberginu .
Hættan er því víða .
Njósnir eru svo ekki það eina sem tölvuhakkarar geta gert til að hrella fólk .
Þeir geta einnig hakkað sig inn í sjónvarpið og breytt texta á fyrirsögnum þátta og frétta sem eigandinn horfir á .
Það getur að sjálfsögðu valdið vandræðum og vakið ótta hjá fólki ef tölvuhakkarinn kýs að skrifa eitthvað sem er þess eðlis að vekja slík viðbrögð .
Eins og sjá má mætti því færa sterk rök fyrir því að snjallsjónvörp væru mun hættulegri þegar kemur að njósnum um einkalíf manna heldur en snjallsímar .
Spurningin er því hvort það borgi sig að uppfæra gamla flatskjáinn í snjallsjónvarp .
