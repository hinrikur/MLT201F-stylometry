Skiljanlega hafa fjölmiðlar í Bretlandi mikinn á huga á hinni íslensku tengdadóttur bítilsins George Harrison .
Sólveig tekur því létt , heldur sínu striki og með hvelli kemur hún inn í tískuheiminn ytra með nýju fatamerki ; Galvan .
Texti : Júlía Margrét Alexandersdóttir julia@mbl.is Ljósmyndir : Saga Sig Þetta getur verið mikið púsluspil .
Nokkurn veginn má segja að til skiptis búi ég í London í mánuð og svo í Los Angeles í mánuð á móti .
Þess á milli flýg ég svo til Þýskalands og Portúgals .
Þetta á alltaf við þegar maður er að stofna fyrirtæki , þá verður maður að vinna svolítið mikið og ég veit að þetta verður ekki alltaf svona , " segir Sólveig Káradóttir eins og Íslendingum er tamt að kalla hana en úti ber hún eftirnafnið Harrison enda tengdadóttir George heitins Harrison .
Ár er síðan hún og Dhani Harrison , sonur bítilsins , gengu í það heilaga og þetta fyrsta ár hjónabandsins hefur verið harla óvenjulegt .
Ástæðan er nýtt útspil Sólveigar .
Hún er að skapa nýjan heim sem birtist í fatahönnunarmerki hennar sem kallast einfaldlega Galvan .
Fatnaður Galvan er ekki kominn á hinn almenna markað enda virkar viðskiptamódelið ekki þannig .
Fyrst um sinn eru það sérvaldar konur , svo sem þekktar leikkonur , sem klæðast kjólunum við opinber tilefni .
Þannig eru það aðeins fáeinar sem hafa gripina enn sem komið er undir höndum .
Á næsta ári verður klæðnaðurinn , sem er fínn kvöldklæðnaður , aðgengilegur á almenum markaði .
En sem dæmi um góða byrjun hjá Sólveigu má nefna að Bond-leikkonan Olga Kurylenko var mynduð í rauðum Galvan-kjól í gleðskap sem tímaritið Vanity Fair hélt fyrir nokkru .
Ekki slæm sú byrjun .
Sálfræðin gagnast í skrýtnum heimi " Þetta hafa verið ákaflega mikil ferðalög og löng flug skiljanlega .
Heimili okkar er í Los Angeles en til London flýg ég til að vinna að Galvan .
Hins vegar þarf ég líka að fljúga til Portúgals , þar sem framleiðslufyrirtækið er og Þýskalands , þar sem hönnuðurinn okkar býr .
Hún er með lítið barn og kemst því ekki svo glatt frá Þýskalandi .
En Dhani kemur sem betur fer oft með mér til London enda er hann jú breskur og þykir mjög gaman að koma til Bretlands .
Hann vinnur auk þess oft að tónlistinni þar þannig að þetta er kannski ekki alveg jafn erfitt og miklar fjarvistir og þetta kann að hljóma .
En það má samt segja að við höfum , á okkar fyrsta ári hjónabandsins , verið meira í sundur en allan þann tíma á undan sem við vorum ógift kærustupar .
" Dhani lagði tónlistina fyrir sig líkt og faðir hans og er liðsmaður hljómsveitarinnar Thenewno2 .
Sólveig segir þau hjónakornin styðja þétt við bakið á hvort öðru , þau eru vel inni í hjartans málum hvort annars og eiginmaðurinn hefur sýnt nýja verkefninu áhuga og skilning .
" Ég kann vel við mig hér í London því þannig séð má segja að ég hafi alið manninn hér frá 15-16 ára aldri .
" Á þeim árum starfaði Sólveig sem fyrirsæta og byrjaði ferilinn nokkuð ung , um 13 ára gömul .
Hún segist ekki sjá eftir þeim tíma og það hefði engu tauti verið við hana komið þótt foreldrarnir hafi vissulega stundum verið áhyggjufullir .
Almennt telji hún að það sé erfitt að fá unglingsstelpur sem ætli sér eitthvað ofan af því og sjálf sé hún vissulega fremur ákveðin í að framkvæma það sem hún ætli sér .
En hún hefur líka sagt eiginmanni sínum að ef þau eignist stúlku sem verði yfir 180 cm á hæð muni hún ekki hleypa henni inn í fyrirsætuheiminn fyrr en hún hafi náð 18 ára aldri .
Sólveig er með masterspróf í sálfræði en er núna á ákveðinn hátt snúin aftur í gamla heiminn sem hún tilheyrði .
Nema nú hún er hinum megin borðsins .
Af hverju ekki að halda áfram með sálfræðina ? " Ég hef ekki gefið það upp á bátinn og sé jafnvel fyrir mér að síðar muni ég fara út í doktorsnám í sálfræðinni .
En hvað get ég sagt .
Mér fannst ég þurfa að bíða með að fara að starfa við þetta á þann hátt að vinna sem sálfræðingur með stofu .
Mér þótti kannski örlítið skrýtin tilhugsun að ég , 27 ára gömul , færi að segja fertugri lífsreyndri konu hvernig hún ætti að haga lífi sínu .
En nei , þetta er síður en svo eitthvað sem ég hef lagt að baki og þetta gagnast mér vel , jafnvel í því sem ég er í dag .
Það er ekkert verra að vera með smá sálfræðibakgrunn .
Það er fullt af skrýtnu fólki í þessum heimi ! " segir Sólveig og hlær .
" Maður lærir að lesa fólk á öðruvísi hátt .
" Sterkar konur að baki fyrirtækinu Móðir Sólveigar , Valgerður Ólafsdóttir , er einnig sálfræðingur og faðir hennar er Kári Stefánsson , forstjóri Íslenskrar erfðagreiningar .
" Að mennta mig vel var mér ákaflega mikilvægt , hvort sem ég myndi vinna við það beint eða nýta mér það óbeint .
Menntun gefur svo margt , ekki síst sjálfsaga , þjálfar einbeitingu og kennir manni að skila sínu vel .
Ég hef ákaflega gaman af því að læra .
" En nú er Sólveig öll í að skapa eins og við ætlum að fara betur ofan í saumana á .
Hún er þá með þetta bæði í sér – á auðvelt með að skapa og svo fræðimennskuna ? " Já , ætli ég eigi ekki auðvelt með sköpun .
Sem krakki var ég sífellt málandi , söng , spilaði á flautu og ólst líka svolítið upp sem einkabarn .
Ég átti miklu eldri systkini og það fylgdi að þá varð ég að hafa meira ofan af fyrir mér sjálf .
Ég held ég hafi misst svolítið tengslin við þetta sem unglingur en er að finna það aftur .
En síðan er spurning hvað er akademískt og hvað er skapandi .
Vísindin geta verið mjög skapandi og það sem faðir minn gerir er til dæmis mjög skapandi .
Það getur allt farið inn á svið sköpunar .
" Við ætlum að skoða hið spennandi verkefni Sólveigar nánar ; Galvan .
Sólveig myndi kallast listrænn stjórnandi fyrirtækisins og hönnuður er Anna-Christine Haas .
Carolyn Hodler er svo þriðja konan sem kemur að þessu en hún er meðeigandi í fyrirtækinu og sér um viðskiptahliðina .
Þá er Katherine Holmgren einnig meðeigandi í fyrirtækinu .
Þetta er því algjört kvennaorku fyrirtæki , með ansi íslensku ívafi því andlit merkisins er Edda Pétursdóttur fyrirsæta og sérlegur ráðgjafi í ýmsum málum er Saga Sig ljósmyndari .
Sólveig segir það mikil forréttindi að hafa svo miklar hæfileikamanneskjur um borð .
Ferlið í hönnuninni er nokkurn veginn svona : Sólveig tekur um mánuð í senn í að fá innblástur héðan og þaðan , vafrar um internetið , heimsækir söfn , skoðar myndir og vinnur úr öllum mögulegum hugmyndum sem hún fær .
Þá reynir hún að einskorða sig og fækkar úr þykkum bunka þeim myndum sem hún hefur sankað að sér , en kannski ekki nema niður í 1000 .
Þá er komið að því að fara í gegnum hugdetturnar með hönnuðinum og gera eitthvað nýtt .
Sólveig segir að þar sem hún hafi sjálf ekki lært neitt í hönnun sé Anna-Christine í að útfæra hugmyndirnar og koma með sínar eigin og útkoman er þá á endanum þeirra vinna saman .
Anna-Christine er að sögn Sólveigar mikill snillingur .
Hún á til dæmis feril að baki sem yfirhönnuður hjá Jasmine Di Milo , sem var stórt og farsælt fyrirtæki í eigu eins af erfingjum Harrods en Anna-Christine átti stóran þátt í að búa það merki til .
Vinkona á leið í tíu brúðkaup kveikti hugmyndina Hvernig kom til það til að hún hélt út í tískubransann ? Sólveig lumar á skemmtilegri forsögu .
" Einni bestu vinkonu minni úr háskóla var boðið í hvorki meira né minna en 10 brúðkaup , þar á meðal mitt .
Veislurnar voru allar að kvöldi til , með tilheyrandi síðkjólum og hún fór á stúfana að leita að kjólum fyrir tilefnin .
Það sem hún fann voru annaðhvort ákaflega dýrir kjólar eða ódýrari kjólar sem voru upp til hópa hallærislegir .
Svo það var í raun og veru hún sem kom með þessa hugmynd – að það væri hægt að kaupa vandaða , fallega hátískukjóla sem væru samt ekki rándýrir .
Á íslenskum mælikvarða er þetta vissulega ekki ódýrt .
Þeir munu kosta allt frá 60.000 krónum íslenskum upp í 250.000 krónur en hér úti í tískuheiminum , fyrir kvöldklæðnað í þessum gæðaflokki , er þetta ódýrt .
Það var gat á markaðnum – þessi verðflokkur fyrir hátísku var ekki til .
" Áhersla var lögð á að finna efni sem væri vandað , gera einföld og klassísk snið sem væru samt í fararbroddi tískunnar og kjólar sem ungar konur myndu vilja klæðast .
" Að bjóða upp á eitthvað sem var ekki til á markaðnum var okkar viðskiptaplan .
Við gátum ekki bara verið enn eitt fatamerkið á leið á markað , við urðum að hafa einhverja sérstöðu .
Ef þetta gengur vel munum við fara út í að hanna eitthvað meira en bara kjóla , ég væri persónulega mjög tilbúin í það .
" Skapar það Sólveigu sérstöðu að vera íslensk í hönnuninni ? " Ég held það .
Tískuvitund Íslendinga er ótrúlega sterk .
Það er mjög auðvelt að finna fólk á Íslandi sem er smekklegt .
Erlendir vinir mínir sem hafa komið til landsins hafa oft nefnt þetta við mig og ég sé þetta sjálf .
Einhverra hluta vegna kunnum við á þetta .
Það má segja að ég sjálf viti að minnsta kosti alltaf upp á hár hvað mér líkar ekki .
Ef þú myndir spyrja fjölskyldu mína , þá hefur aldrei verið hægt að kaupa föt fyrir mig , " segir Sólveig og skellir upp úr .
" Með aldrinum þá kaupi ég mér mjög sjaldan eitthvað nema ég sé búin að velta því fyrir mér í nokkra daga , jafnvel vikur , hvort mig langi raunverulega í það .
Mér finnst líka mjög mikilvægt að vera viss því ég kaupi ekki ódýra hluti .
Það er þá eins gott að maður viti sínu viti .
Enda kemur það svo á daginn að ég nota alltaf það sem ég kaupi mjög mikið .
" Þegar vinnu lýkur tekur matur við Galvan verður kynnt og fáanlegt fyrir umheiminum á tískuvikunni í London í febrúar á næsta ári .
Sem fyrr segir eru þó nokkrir útvaldir sem hafa átt þess kost að eignast kjóla og þeir virðast vera að hitta í mark .
" Við förum ekki með fatnaðinn í verslanir strax en við sendum kjóla úr vor- og sumarlínunni 2014 til nokkurra vel klæddra kvenna , þetta er sem sagt nokkurs konar valinn gestalisti .
Það er mikilvægur þáttur í þessu ferli , að velja vel hver klæðist kjólunum okkar .
Í kjölfarið höfum við fengið fjölmargar fyrirspurnir um haustlínuna 2014 .
Við höfum líka lagt mikla áherslu á að markaðssetja fatnaðinn þannig að þetta verði ekki of , hvað getum við sagt , klisjukennt .
Kvöldklæðnaður er oft markaðssettur í ofurfínu umhverfi , galaveislum og slíku en við höfum myndað Eddu til dæmis í afslappaðra umhverfi – á skemmtistað í New York þar sem hún er að hafa það gaman og þar sem hún er að stíga inn í gulan leigubíl .
" Vinnan hefur ekki einskorðast við London en heima fyrir í Los Angeles vaknar Sólveig klukkan hálfsex og er byrjuð að tala við hönnuð Galvan , meðeigendur og aðra sem tengjast fyrirtækinu á Skype klukkan sex .
" Þetta verður bara að vera svona á fyrstu metrunum .
Ég er mest að fara í gegnum vinnuna með Önnu og við gerum smá pásu um klukkan 11 .
Svo byrjum við aftur eftir hádegi og erum í um það bil tvo klukkutíma að vinna áfram og fara í gegnum hugmyndir .
Þá er vinnudagurinn búin .
" Og hvað er gert til að slaka á að honum loknum ? " Ég er voðalega hrifin af góðum mat og er frekar nýfarin að spreyta mig sjálf í eldhúsinu .
Mér finnst það gott og róandi .
Okkar " djamm " er svo að fara út að borða og drekka gott léttvín .
Síðan höldum við stundum matarboð en við erum fremur heimakær og eigum tvo litla hunda sem mætti kalla börnin okkar .
Þetta eru hundar sem eru eins konar smáútgáfa af Husky-hundunum en þeir verða ekki þyngri en 15 kíló .
Þeim svipar svolítið til íslenska hundsins .
En annars er ég líka svo einstaklega heppin að fyrir tilviljun flutti systir mín til Los Angeles tveimur árum eftir að ég flutti út vegna vinnu eiginmanns hennar .
Hún á tvo litla stráka sem ég er afar hænd að og reyni að vera mikið með , ég er frekar mikil barnakerling .
" Vön fjölmiðlaumfjöllun Systir Sólveigar er að læra að verða jógakennari og fyrir brúðkaupið stundaði Sólveig jóga í hálft ár , var búin að sökkva sér ofan í það og fannst það yndislegt .
Þá segir hún að fyrir hávaxna og stirða einstaklinga eins og hana sjálfa sé hlaup eitt það besta sem til er og hún hefur því alltaf verið dugleg að fara út að skokka .
" En tíminn hreinlega flýgur frá manni og á þessum eilífu ferðalögum er erfitt að hafa dagskrá sem hægt er að halda sig við varðandi til dæmis jóga .
Ég er að fara í 11 tíma flug ekki á morgun heldur hinn .
Þetta mun fylgja þessu eitthvað áfram .
Það er verst að ég hef lítið getað flogið til Íslands en kom þó um daginn til að vera viðstödd brúðkaup einnar minnar nánustu vinkonu , Bjartar Ólafsdóttur þingkonu .
Það var haldið á bóndabæ foreldra hennar í Biskupstungum og ég var svo heppin að fá góðviðrishelgi .
Það er ekkert sem jafnast á við að vera á Íslandi á slíkum dögum .
Jú , ég gæti hugsað mér að eiga athvarf , heimili á Íslandi , fastan punkt þar , en ég á ekki von á öðru en að við verðum mest í London þegar við eignumst okkar eigin fjölskyldu .
" Að lokum ræðum við aðeins hið gifta líf og hvernig Sólveig tekst á við það að stærstu fjölmiðlar Bretlands hafi áhuga á lífi hennar , líki henni jafnvel við fyrstu eiginkonu George Harrison , Pattie Boyd ? " Við höldum okkur frekar mikið frá þessu .
Það kemur einstaka sinnum fyrir en núna verð ég auðvitað meira viðloðandi þetta því ég er að kynna Galvan .
En þannig séð er ég ekki alveg óvön .
Fjölskyldan mín heima hefur verið í sviðsljósinu svo maður er ekki alveg óreyndur .
Dhani og mamma hans eru líka fremur mikið prívatfólk nema þegar kemur að því að þau þurfi að kynna eitthvað sem þau eru að gera .
Varðandi hjónabandið þá er kannski ekki mikil breyting fólgin í því að skrifa undir hjúskaparsamning .
En þetta er falleg stund og yndislegt að játa ást sína fyrir framan vini og fjölskyldu .
Það er einhver ábyrgðartilfinning sem kemur .
Ég er alin upp sem Ameríkani .
Í Bandaríkjunum var ég fyrstu 10 ár ævi minnar , og það gerir mig kannski eilítið öðruvísi en marga í hugsun að ég vildi fyrst gifta mig og svo eignast börn ! En ég dæmi alls engan sem hagar þessu öðruvísi , þetta er bara eitthvað í mér út frá mér sjálfri .
Vonandi eignast ég bara fullt af börnum ! Ég hef alltaf átt þann draum .
" 