Una Björg Einarsdóttir og Rúnar Örn Hafsteinsson kynntust árið 2005 .
Þau fóru í reisu um Evrópu sumarið 2006 og ferðataska Unu Bjargar fór ekki heim til hennar eftir það .
Rúnar Örn bað hennar árið 2008 og þau giftu sig 31. október 2009 , viku fyrir andlát hans .
Þá var Rúnar orðinn mjög veikur en brúðhjónin áttu ótrúlega góðan dag á Hótel Holti með sínu nánasta fólki .
Þau ætluðu fyrst að gifta sig 5. desember en flýttu brúðkaupinu vegna aðstæðna .
Rúnar fékk beinsarkmein í hné þegar hann var sautján ára , mein sem hægt var að lækna .
Hann fékk síðar meinvörp í lungu sem hann barðist við meira og minna í þrjú ár af þeim fjórum árum sem þau tvö áttu saman .
Rúnar var búinn að vera í geislum og lyfjameðferðum á meðan Una Björg gekk með Örnu Eir dóttur þeirra sem fæddist 2. september 2008 og allt gekk ágætlega , fannst þeim , þar til í júní 2009 .
Þá voru þau í sumarbústað og Rúnar " missir fæturna " .
Hann stóð ekki mikið upp úr hjólastólnum eftir það því æxlið var komið í mænuna og lungun .
Hann fór í aðgerð þar sem reynt var að fjarlægja meinin .
Æxlin voru hins vegar svo hraðvaxandi að 14. október kemur krabbameinslæknir til þeirra og tjáir þeim að staðan sé orðin vonlítil , það sé búið að reyna allt .
Rúnar lést 8. nóvember 2009 .
Una Björg fékk margar samúðarkveðjur á fésbókinni , en vinahópur hennar er rúmlega sex hundruð manns .
Hún þekkti alla sem vottuðu henni samúð sína og enginn ókunnugur ávarpaði hana eða sendi henni skilaboð .
Una Björg minnist þess þegar hún setti brúðkaupsmyndirnar þeirra Rúnars inn á síðuna hvað viðbrögðin voru mikil og sterk .
Hún gerði sér líka grein fyrir því að sumir sem stóðu henni fjær notuðu fésbók af því að þeir hreinlega treystu sér ekki til að hringja .
Una Björg setti aldrei inn færslur um líðan sína , hún er mikil prívatmanneskja og þegar sorgin lagðist yfir af þunga var henni eðlislægara að hringja í vinkonu eða fá útrás í ræktinni .
Að segja frá í hversdeginum Una Björg fann aukna þörf fyrir að segja frá dóttur sinni Örnu Eir á síðunni sinni .
Henni fannst gott að deila litlu hlutunum í hversdeginum þeirra þegar Rúnar var farinn .
Hún fann svo til undan því að hafa hann ekki til að deila með hnyttnum tilsvörum dótturinnar eða nýjum þroska .
Í sorginni hefur fésbók fyrst og síðast hjálpað henni að gleðjast yfir framförum dótturinnar , þar fær hún viðbrögð vina og fjölskyldu frá degi til dags og það er gefandi að mati Unu Bjargar .
Fyrir utan það hvað það er gefandi öllum að heyra hvernig barnssálin tekst á við missinn og hvernig hún hugsar um pabba sinn í dagsins önn .
Fésbókarvinirnir bregðast mjög sterkt við þessum færslum og það hjálpar þeim líka sem næst stóðu í þeirra sorg .
Fésbókarfærsla : Una Björg Einarsdóttir 25. mars Arna Eir , þessi elska , virðist vera örlítið lausnamiðuð : Arna Eir : Edda Guðrún ( leikskólakennari ) , ég veit hvernig ég get talað við pabba á himnum .
Edda Guðrún : Nú , hvernig ? Arna Eir : í gegnum Skype ! Una Björg lét loka fésbókarsíðu Rúnars tveimur mánuðum eftir andlát hans og sér eftir því .
Það hefði verið henni og sjálfsagt fleirum ákveðin huggun að hafa síðuna opna , sem eins konar minningarsíðu .
Hún minnist þess hversu viðbrögðin voru sterk frá nánum vinum og fjölskyldu þegar hún setti uppáhaldslag Rúnars á vegginn sinn á afmælisdeginum hans .
Þau bjuggu til sinn lokaða hóp Una Björg minnist þess ekki að neinn hafi sært hana á þessum vettvangi .
Henni fannst mikilvægt að minnast fyrsta dánardagsins en nú orðið leggur hún áherslu á afmælisdag Rúnars og þá fara allir út að borða .
Una Björg hefur verið í sorgarhópi í kirkjunni og þar kynntist hún ungum ekkjum og ekklum sem henni finnst gott að eiga samfélag við .
Þau tóku sig til og stofnuðu lokaðan fésbókarhóp sem gerði það að verkum að þau voru duglegri að hafa samband á milli funda og deila líðan og hugsunum .
Þetta auðveldaði þeim líka að skipuleggja hitting heima hjá hvert öðru , sem þau gerðu og höfðu börnin sín með , börnin fundu einnig til mikillar samkenndar og gátu opnað sig hvert við annað , sem foreldrarnir voru þakklát fyrir .
Una Björg er líka á ekkju- og ekklasíðunni , þó að hún sé ekki að tjá sig mikið þar , þá finnur hún styrk í því að lesa hugleiðingar þeirra sem eru í sömu sporum .
