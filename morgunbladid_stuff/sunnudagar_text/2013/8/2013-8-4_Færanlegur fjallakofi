Skútan Aurora , sem áður var í eigu hins fræga siglingakappa sir Robins Knox-Johnstons , siglir nú með gesti um Jökulfirði , til Grænlands , Jan Mayen og víðar .
Að sögn skipstjórans , Sigurðar Jónssonar , er áherslan eigi að síður ekki á siglinguna sem slíka , heldur útivist almennt .
Myndir : Árni Sæberg saeberg@mbl.is Texti : Orri Páll Ormarsson orri@mbl.is Það sætir ekki tíðindum að frægt fólk stigi á land á Ísafirði , alltént ekki eftir að rokkgoðið sir Mick Jagger gerði það um árið .
Þrátt fyrir það brá Sigurði Jónssyni í brún þegar hann var að hjóla á bryggjunni á fögru sumarkvöldi árið 2005 og kom auga á sir Robin Knox-Johnston sem sat þar í góðu yfirlæti að snæðingi um borð í skútu sinni ásamt fleira fólki , þeirra á meðal sir Chris Bonington , sem Sigurður bar þegar í stað kennsl á líka .
Ef til vill engir Jaggerar en eigi að síður goðsagnir í lifanda lífi í þeim heimum sem Sigurður þekkir gerst til , siglingum og fjallgöngu .
Sir Robin er frægastur fyrir að hafa árið 1969 siglt fyrstur manna umhverfis hnöttinn einn síns liðs og án þess að hafa nokkurs staðar viðkomu og sir Chris er kunnastur fyrir Himalaya leiðangra sína og meðal annars að hafa staðið í tvígang á tindi Mount Everest .
" Ég fór að spjalla við þá og það endaði með því að þeir buðu mér í mat um borð í skútunni , " rifjar Sigurður upp .
" Ég benti þeim á áhugaverðar klifurleiðir í grenndinni og ræddi um áhuga minn á siglingum .
Það skipti engum togum að karlinn bauð mér að kaupa skútuna sína .
" Skútan , sem hét á þessum tíma Antiope Clipper , var smíðuð árið 1996 fyrir kappsiglingu umhverfis hnöttinn .
Þegar þarna var komið sögu hafði henni verið siglt þá leið fjórum sinnum og í þrígang til Grænlands .
Sigurður gekk ekki að tilboði sir Robins þar og þá en hans var alvarlega freistað enda gamall draumur að eignast stærri skútu og hafa vinnu af siglingum .
Antiope Clipper sigldi sinn sjó en um veturinn fékk Sigurður tvo kunningja til viðbótar í lið með sér og lögðust þeir í útreikninga .
" Við veltum því vandlega fyrir okkur hvernig við gætum gert bisness úr þessu og eftir að hafa komist að niðurstöðu gerðum við formlegt tilboð í skútuna um vorið .
Því var tekið og við fórum utan til Portsmouth að sækja hana .
" Vanir siglinga- og fjallamenn Við komuna heim var skútunni gefið nýtt nafn , Aurora , og undir því hóf hún siglingar með gesti .
Félagið Borea Adventures var stofnað utan um reksturinn og er það í eigu Sigurðar , Rúnars Karlssonar og nokkurra fleiri Ísfirðinga .
Sigurður og Rúnar eru báðir vanir siglingum , fjalla- og skíðamennsku og hafa starfað með björgunarsveitum í fjölda ára .
Sigurður er skipstjóri á Auroru .
Skútan er gerð út frá mars og fram í október .
Út maí er boðið upp á skíðaferðir í Jökulfjörðunum sem eru heimasvæði skútunnar ásamt Hornströndum og Ísafjarðardjúpi .
" Viðri ekki vel færum við okkur bara milli staða , " segir Sigurður .
Síðan taka við sumarferðir með ríku fjallaívafi .
Í júlí og fram í september er síðan boðið upp á ferðir til Grænlands og Jan Mayen sem , að sögn Sigurðar , njóta vaxandi vinsælda .
Um er að ræða blöndu af skipulögðum ferðum og sérferðum sem taka frá fimm dögum upp í tvær vikur hver .
Aurora tekur mest tíu gesti en aldrei eru færri en tveir í áhöfn , þrír í lengstu ferðunum .
" Við lítum á skútuna sem færanlegan fjallakofa .
Fólk er ekki að kaupa siglingu , heldur útivist , hvort sem er á skíðum , fótgangandi eða á kajak .
Gestirnir gista bara í skútunni á nóttunni , á daginn eru þeir úti að leika sér .
Við lítum svo á að við séum ekki að flytja fólk , heldur skemmta því .
" Langmest venjulegt fólk Spurður hvort hann fái tóma ofurhuga um borð til sín svarar Sigurður neitandi .
" Alls ekki .
Þetta er að langmestu leyti ósköp venjulegt fólk sem hefur yndi af því að vera úti í náttúrunni í félagsskap annarra .
" Auk skútuferðanna býður Borea Adventures upp á ýmsar aðrar ferðir á landi , auk þess sem fyrirtækið hefur rekið kaffihúsið Bræðraborg á Ísafirði undanfarin tvö ár .
Það er því í mörg horn að líta .
Mikill meirihluti viðskiptavina Borea Adventures er útlendingar en Sigurður segir Íslendingum þó fjölga ár frá ári .
Og eftirspurn er mikil .
" Það var fullbókað í skíðaferðirnar í vor og það er alltaf að fjölga í Grænlandsferðunum .
Við kvörtum ekki .
" Spurður hvort til greina komi að færa út kvíarnar og bæta annarri skútu við svarar Sigurður neitandi .
" Það er ekki á stefnuskránni .
Mín tilfinning er sú að þetta gæti aldrei orðið það stór útgerð .
150 til 200 manns á ári er alveg mátulegt .
Við erum líka fyrst og fremst í þessari útgerð vegna þess að við höfum gaman af því .
Þetta er lífið ! " 