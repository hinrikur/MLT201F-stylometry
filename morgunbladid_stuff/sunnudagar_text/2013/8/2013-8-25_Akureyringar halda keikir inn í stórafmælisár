Leikfélag Akureyrar býður upp á fjölbreytt verkefni í vetur og Ragnheiður Skúladóttir leikhússtjóri segir starfsfólkið fara keikt inn í leikárið .
Hún tók við stjórninni við mjög erfiðar aðstæður í fyrra en reksturinn á síðasta leikári var réttum megin við núllið , sem hún segir hreinlega kraftaverk .
" Við höfðum meiri tíma til að undirbúa leikárið núna og breiddin er meiri , bæði í leikarahópnum og í verkefnavali .
Ég segi eins og leikhússtjórar gera gjarnan ; allir ættu að finna eitthvað við sitt hæfi ...
" segir hún við Sunnudagsblað Morgunblaðsins .
Fastráðnir leikarar eru að vísu aðeins þrír í vetur en voru fjórir áður .
Aðalbjörg Þóra Árnadóttir og Hannes Óli Ágústsson halda sínu striki og Hilmir Jensson er nýr .
Ýmsir taka þátt í einstaka verki , m.a. gamlar kempur sem stóðu á sviðinu hjá LA áratugum saman : Þráinn Karlsson , Sunna Borg og Saga Geirdal Jónsdóttir .
María Pálsdóttir , Akureyringur og einn Pörupiltanna sem vakið hafa verðskuldaða athygli undanfarin misseri , tekur og þátt í einu verki .
Spennandi verk um Davíð Davíð Stefánsson frá Fagraskógi verður áberandi í dagskrá vetrarins .
Afmælissýningin verður Gullna hliðið , frumsýnt í janúar , og 1. mars , þegar 50 ár verða liðin frá andláti skáldsins , verður frumflutt nýtt verk Útvarpsleikhússins og LA í Davíðshúsi ; hljóðverk í leikstjórn Viðars Eggertssonar , leikhússtjóra Útvarpsleikhússins .
Höfundur er Árni Kristjánsson , verkið verður tekið upp í hljóðveri Ríkisútvarpsins í Reykjavík þar sem leikarar LA fara með hlutverkin og flutt sem innsetning í Davíðshúsinu .
Sýningar verða nokkrar en leikritið verður síðan páskaverk Útvarpsleikhússins .
Gaman er að segja frá því að á þessu stórafmælisári eru tengingar nokkrar við sögu félagsins ; gömlu kempurnar voru áður nefndar , en í framhjáhlaupi má nefna að Viðar Eggertsson var um tíma leikhússtjóri LA og steig fyrstu leikaraskrefin á sviði gamla Samkomuhússins árið 1969 , sem púki í Gullna hliði Davíðs ! Leikárið hefst með gestasýningunni Blakkát , verki Bjarkar Jakobsdóttir en fyrsta frumsýningin verður í byrjun október á verkinu Sek , eftir Hrafnildi Hagalín , sem skrifaði verkið sérstaklega fyrir LA .
Leikstjóri er Ingibjörg Huld Haraldsdóttir .
Gullna hliðið verður frumsýnt í janúar sem fyrr segir .
Leikstjóri verður Egill Heiðar Anton Pálsson , sem setti á svið eftirminnilega sýningu , Leigumorðingjann , í húsinu í fyrravetur .
Lísa og Lísa eftir Amy Conroy í leikstjórn Jóns Gunnars Þórðarsonar verður frumsýnt í febrúar .
Með hlutverkin tvö fara Sunna Borg og Saga Geirdal Jónsdóttir .
Söngur hrafnanna , verk Árna um Davíð , er næst í röðinni .
Heimili Davíðs við Bjarkarstíg er sögusviðið .
Í því segir frá undarlegum atburðum sem henda skáldið vetrarkvöld þegar gesti ber óvænt að garði ; Pál Ísólfsson og Árna Kristjánsson píanóleikara .
Sjálfsprottið verk eftir leikhóp LA verður frumsýnt í byrjun apríl .
Leikhópur LA samdi verkið Ef ég væri jólasveinn á síðasta leikári og var það flutt fyrir eyfirsk börn við glimrandi undirtektir .
Hópurinn hyggur nú á annað verkefni þar sem hugarfluginu er gefinn laus taumurinn .
Verkið verður þannig úr garði gert að það verður vænlegt til ferðalaga og verður byggt á eyfirskum þjóð- og draugasögum .
Leiklistarskóli LA , sem settur var á stofn í leikhússtjóratíð Maríu Sigurðardóttur árið 2009 , hefur gengið glimrandi vel allar götur síðan .
Tugir krakka taka þátt á hverri önn og sumir hafa verið með frá byrjun .
Ragnheiður segir skólann , sem og vinnustofur sem LA hefur starfrækt , hafa vakið mikla athygli .
Leikstjóri frá Ástralíu " Sam Haren , leikstjóri og höfundur , kemur til okkar frá Ástralíu til vinnustofudvalar auk þess að vinna með nemendum leiklistarskólans , " segir Ragnheiður , en Sam þessi kemur til Akureyrar á vegum ástralska ríkisins og dvelur í heilan mánuð í höfuðstað Norðurlands .
Ástæða þess að Haren kemur eru sambönd sem Ragnheiður hefur í útlandinu , en ekki einvörðungu .
" Fyrir utan hvað við framleiðum af leikritum eru vinnustofurnar og leiklistarskólinn mikilvægur hluti af starfi félagsins og þykja satt að segja víða það merkilegasta í starfi Leikfélags Akureyrar .
Áströlunum fannst þetta mjög spennandi og þess vegna var Sam áhugasamur um að koma .
" Vert er að geta þess að auki að kvölddagskrá með upplestri á verkum Atla Viðars Engilbertssonar , sem er listamaður án landamæra 2013 , og flutningi á tónlist eftir hann , er einnig á dagskrá LA nú í haust .
