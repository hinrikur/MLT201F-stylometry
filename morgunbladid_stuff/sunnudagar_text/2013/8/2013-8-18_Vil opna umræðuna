Ég held að enginn geri ráð fyrir því að það að eignast barn geti orðið erfitt eða tekið langan tíma .
Löngunin til þess er hluti af okkar eðli , ein af frumþörfunum , og flestir ganga að því vísu að þeir geti það .
Áfallið getur því verið mikið þegar í ljós kemur að utanaðkomandi aðstoðar er þörf en eitt af hverjum sex pörum á Íslandi glímir við ófrjósemi einhvern tímann á barneignaaldri , " segir Tinna Hrafnsdóttir leikkona .
Hún og unnusti hennar , leikarinn Sveinn Þórir Geirsson , oftar en ekki kallaður Dói , voru búin að vera saman í um þrjú ár þegar þau ákváðu að reyna að eignast barn saman .
Það var árið 2006 .
Það tók Tinnu fimm ár að verða ólétt en í febrúar 2012 fæddust þeim tvíburadrengirnir Starkaður Máni og Jökull Þór .
" Ég kláraði tökur á kvikmyndinni Veðramót haustið 2006 og í framhaldi af því ákváðum við að eignast barn .
" Eftir að hafa reynt í ár án árangurs leituðu Tinna og Dói til Art Medica sem er sú stofnun hér á landi sem býður upp á tæknifrjóvganir .
Tinna ber starfsfólki Art Medica mjög vel söguna og segir það hafa skipt miklu máli að henni þótti alltaf gott að koma þangað inn .
" Hjá þeim reyndum við þrjár leiðir ; Tæknisæðingu , glasafrjóvgun og loks smásjárfrjóvgun sem er síðasta úrræðið .
Við háðum þessa baráttu í fimm ár og vonin var orðin ansi vonlítil eftir allan þennan tíma .
Ég var greind með óútskýrða ófrjósemi sem þýðir að þeir gátu ekki fundið út úr því hvað var að .
Hömlur sem engin skýring finnst á setja mann í þá stöðu að hugsa : " Ég verð að finna meinið sjálf fyrst þeir geta það ekki .
Skyldi það vera mataræðið ? Stress , streita , eða álag sem veldur ? Andlegt ójafnvægi ? Vítamínskortur ? Dulið ofnæmi fyrir einhverju sem ég veit ekki af og veldur því að ónæmiskerfið verður ofvirkt ? " Mótlætið skapaði meiri nánd Tinna segir spurningar sem þessar hafa orðið að hálfgerðri þráhyggju því svörin gátu legið í öllu .
" Og þá var ekkert annað í boði en að reyna að lækna sjálfa sig og gera allt rétt .
" Við tók langt tímabil þar sem Tinna var með það efst í huga að borða rétt , hreyfa sig rétt , halda sér í góðu jafnvægi með hjálp slökunar , jóga , heilunar og fleiru til , fór í nálastungur og auk þess drakk hún öll þau jurtaseyði sem einhvern tímann höfðu hjálpað einhverjum í sömu stöðu , hvort sem það var tilviljun eða ekki .
" Maður gat aldrei vitað það .
Og orsökin gat legið alls staðar .
Ég held að dáleiðsla hafi verið það eina sem ég átti eftir að prófa af þessum óhefðbundnu aðferðum .
" Áður en leitað var til Art Medica vissi Tinna lítið um ófrjósemi .
" Ég gat hins vegar sagt mér sjálf að það hlyti að reyna mikið á andlega og líkamlega að geta ekki eignast barn .
Samkvæmt Alþjóðaheilbrigðisstofnuninni er ófrjósemi skilgreind sem sjúkdómur , sjúkdómur sem fólk finnur yfirleitt ekki mikið fyrir fyrr en það fer sjálft að reyna að eignast barn , en þá getur hann verið mjög átakanlegur .
" Meðferðum við ófrjósemi fylgir margt sem reynir á andlega og líkamlega .
Lyfjagjöf og sprautunálar verða daglegt brauð og Tinna segir hlæjandi að það góða í þessu öllu sé að hún óttist ekki lengur sprautunálar sem hún hafi áður verið dauðhrædd við .
" Meðan á meðferðunum stendur líður manni eins og maður sé óléttur án þess að vera það .
Það er mjög skrýtið og oft erfitt .
Maður er stútfullur af hormónum , gjörsamlega að springa , enda lyfin sterk og líðanin í samræmi við það .
Þá reynir mest á skilning og samstöðu þeirra sem standa manni næst .
" Að ganga í gegnum þetta ferli getur reynt mikið á .
" Þegar lífið gengur ekki eins og hjá flestum í kringum þig , þegar þú skerð þig úr og þú fylgir ekki því sem þykir eðlilegt verður til spenna og ótti við þetta óþekkta ástand .
Þá reynir líka á sambandið og á hvers konar grunni það er byggt .
Ef vilji beggja aðila er skýr og sá sami og vinátta byggð á ást og virðingu er til staðar þá getur mótlæti sem þetta skapað meiri nánd hjá pörum .
Í okkar tilfelli var það svo .
" Tilfinningar sem reyndust eðlilegar Aðspurð hvað hafi reynt mest á andlega á þessum árum segir Tinna að erfiðast hafi verið að einangrast félagslega .
" Allar vinkonur mínar , systir og bróðir voru komin með börn og þó að maður samgleðjist innilega öllum sem manni þykir vænt um með sitt barnalán þá eru ýmsar skrítnar tilfinningar sem á vondum degi fara að láta á sér kræla , tilfinningar sem maður á jafnvel erfitt með að horfast í augu við og viðurkenna fyrir sjálfum sér .
Þá er miklu betra að vera einn í sínu horni svo enginn sjái í gegnum mann og dæmi mann og haldi að maður sé afbrýðisamur út í lán annarra .
Því það er ekki raunin , þrátt fyrir að það myndi kannski líta þannig út fyrir einhverjum .
Það eina sem gerist er að staða manns sjálfs verður aldrei skýrari en þegar maður finnur og upplifir í gegnum aðra hve dásamlegt það er að eiga barn og óttinn við að það muni kannski aldrei takast verður enn óbærilegri .
Ég held samt að fólk þurfi að hafa upplifað þennan skort , þessa vöntun til að skilja til fullnustu um hvaða tilfinningu ég er að tala .
Staðreyndin er sú að allir þeir sem ég hef talað við , og hafa verið í sömu stöðu og við , hafa upplifað þessa tilfinningu .
" Það var ekki fyrr en Tinna fór og hitti Helgu Sól Ólafsdóttur félagsráðgjafa , sem vinnur mikið með fólki í þessari sömu stöðu bæði hér heima og erlendis , sem hún fékk að heyra að allar þessar skrítnu tilfinningar væru fullkomlega eðlilegar .
Þær væru jafnvel ekkert skrítnar .
Það reyndist Tinnu mikil hjálp .
" Helga Sól hjálpaði mér að setja hlutina í rétt samhengi og fyrir það verð ég henni ævinlega þakklát .
" Barnlaus pör upplifa oft einhvers konar pressu frá samfélaginu og til eru þeir sem hika ekki við að spyrja beint út af hverju það séu ekki komin börn .
Og hvenær það eigi að gerast .
" Þá finnur maður einhverja hentuga skýringu .
Og brosir .
Maðurinn minn á þrjú börn fyrir og sumir hafa kannski gefið sér það að sá fjöldi hefði þau áhrif að við værum ekkert að flýta okkur að eignast börn saman .
En svo var alls ekki .
" Á ekki að vera feimnismál Það er ýmislegt annað sem fólk sem er í sömu stöðu og Tinna og Dói heyra nokkuð oft .
" Börnin koma þegar þau eiga að koma , " og " Reyndu bara að slaka á , þetta kemur þegar þú hættir að hugsa um þetta , " svo eitthvað sé nefnt .
" Fólk meinar vel og vill eflaust miðla bjartsýni en þetta getur stundum virkað þveröfugt .
Svolítið eins og verið sé að gera lítið úr vandanum eða normalisera hann .
" Tinna bætir við að því miður sé það líka oft algengt að fólk í kringum þann sem glímir við ófrjósemi veigri sér við að tala um þessi mál , jafnvel þótt það viti að viðkomandi eigi í erfiðleikum .
Og það geti komið út eins og afskipta- eða áhugaleysi .
" Fólk veit oft ekki hvernig það á að vera , hvað það á að segja .
Það vantar að opna umræðuna og það á líka við um ýmsa aðra sjúkdóma .
Fræðsla er gífurlega mikilvæg hvað ófrjósemi varðar .
Reynsla mín er reynsla svo margra .
Við verðum að vita í hvernig samfélagi við búum og að ófrjósemi eykst með ári hverju , alls staðar í heiminum .
" Tinna bætir við að í ljósi þess að ein af orsökum ófrjósemi sé talin vera líferni okkar í dag sé nauðsynlegt að staldra við og gera sér grein fyrir hvert heimurinn stefni .
" Öll gerviefnin sem við erum í snertingu við á hverjum degi án þess að veita því athygli , bæði í mat og snyrtivörum , allar unnu kjötvörurnar , allar rafsegulbylgjurnar , álagið og streitan sem aukinn hraði og auknar kröfur til okkar sjálfra valda .
Fæðubótarefnin og skyndilausnirnar sem eiga að gera okkur mjó eða stælt á nokkrum dögum .
Allir þessir þættir eru hluti af lífi nútímamannsins í dag og er ekki góð þróun .
En þetta er veruleikinn sem blasir við .
" Hafði fólk í kringum Tinnu glímt við ófrjósemi ? " Ég vissi ekki um neinn áður en ég fór að glíma við þetta sjálf .
Það breyttist hins vegar þegar ég sagði frá okkar stöðu .
Það voru aðrir í kringum mig sem höfðu verið eða voru að kljást við það sama .
Það eru svo margir þarna úti sem eiga í erfiðleikum en vilja ekki að tjá sig um það .
Ég segi mína sögu því þessi vandi þarf ekki að vera feimnismál .
Með því að opna okkur með þessa hluti erum við að hjálpa umræðunni upp á yfirborðið .
Að einangra sig alveg gerir hlutina bara helmingi erfiðari .
Við þurfum öll á öðrum að halda .
Sjálf fann ég hvað mér leið miklu betur þegar ég ákvað að segja fjölskyldu og vinum frá þessu .
Það létti á andrúmsloftinu og svaraði ýmsum spurningum og vangaveltum sem ég vissi að lágu í loftinu oft og tíðum .
" Voru lengi að meðtaka " já " Hér á landi hætti ríkið nýlega að niðurgreiða fyrstu glasa- og smásjárfrjóvgunarmeðferðir hjá Art Medica .
Það sama gildir um ferðakostnað fyrir þau pör sem búa úti á landi svo það er langt frá því að allir , sem dreymir um að eignast fjölskyldu , geti látið drauminn rætast .
" Margir hafa minna á milli handanna í dag og því hafa mun færri tök á að leita sér aðstoðar í dag .
Aðstæður fólks bjóða ekki upp á það að fólk geti reitt fram mörg hundruð þúsund krónur sem fyrsta meðferð kostar með lyfjum .
Næstu þrjár eru sem betur fer ennþá niðurgreiddar en margir ráða ekki við þá fyrstu sem er dýrust og því hefur eftirspurn minnkað á meðan þörfin eykst .
Miðað við annars staðar á Norðurlöndum er Ísland aftarlega hvað varðar greiðsluþátttöku ríkisins .
En það má benda á að fyrir utan þá hamingju sem það veitir fólki að eignast börn , sem aldrei verður metin til fjár , er greiðsluþátttaka ríkisins í tæknifrjóvgunum ekki bara kostnaður .
Börn eru fjárfesting til framtíðar og skila sínu til baka til samfélagsins .
Ég skora á sitjandi velferðarráðherra að sýna fólki sem þarf á hjálp að halda til að geta orðið foreldrar þá samstöðu og skilning að beita sér fyrir því að aftur verði farið að niðurgreiða fyrstu tæknifrjóvgunarmeðferðina .
Sá óverulegi kostnaður mun skila sér þúsundfalt til baka .
" Sögur af fólki sem hafði reynt að eignast börn í mörg ár og tekist það á endanum urðu Tinnu haldreipi og hún nærðist á þeim .
" Slíkar frásagnir gáfu mér von .
Vonin er það mikilvægasta af öllu í svona ferli .
Að geta haldið í hana veitir manni þann kraft sem til þarf til að gefast ekki upp .
Ef hún deyr þá verður þetta óbærilegt .
Og þá er svo gott að vera tvær manneskjur að takast á við þetta saman .
Því þegar annar aðilinn missir vonina þá er hinn til staðar til að endurvekja hana .
" Loks kom að því að óléttuprufan gaf jákvætt svar , og þrátt fyrir staðfestingu frá Art Medica um að þungun hefði tekist prófuðu Tinna og Dói margar óléttuprufur til viðbótar .
" Við vorum svo lengi að meðtaka þetta eftir öll " nei-in " , " segir Tinna og hlær .
" Það var reyndar eitthvað sérstakt við daginn sem við fórum til að setja upp fósturvísana okkar tvo sem seinna urðu að dásamlegu tvíburadrengjunum okkar .
Ég var í sérstaklega góðu skapi og sló meira að segja á létta strengi með lækninum .
Náði ef til vill að slappa af .
Kannski hjálpaði það til .
Ég veit það ekki og mun aldrei vita það .
Ég gæfi hins vegar mikið fyrir að fá að vita það .
Hvað hafi orðið til þess að þetta tókst loksins .
Sem betur fer upplifði ég ekki hræðslu á meðgöngunni .
Ég hugsaði með mér að ég hlyti að vera búin að fá minn skammt af erfiðleikum í bili .
Héðan í frá yrði þetta allt í lagi .
Ég leyfði mér ekki að vera hrædd , ég var búin að fá mig fullsadda af ótta og kvíða .
Og þorði að leyfa mér að njóta .
" Allt í fleirtölu Er ekki stóreflis vinna að vera tvíburamóðir ? " Það er alltaf mikil vinna að eiga barn eða börn .
Hversu mikil hún er fer ekki bara eftir fjölda heldur líka barninu eða börnunum sjálfum .
Hvort þau eru hraust , vær , sofa vel og þess háttar .
Tvíburadrengirnir okkar eru ósköp rólegir og meðfærilegir .
Það léttir á álaginu sem er vissulega til staðar þegar það þarf að gera og vera tvennt af öllu .
Svo þykir okkur það mikil forréttindi að eiga tvíbura .
Það er svo dásamlegt að fylgjast með þeirra samskiptum og þroska , hvernig það er að hafa alltaf einhvern þér við hlið , fæddan sama dag og þú .
Við fáum að upplifa ekki bara fyrsta brosið heldur fyrstu brosin .
Þegar ég gaf þeim brjóst báðum í einu var undursamlegt að horfa ekki bara á tvö heldur á fjögur lítil augu stara á mann , einbeitt við drykkjuna .
Það var magnað að upplifa .
" Það leynir sér ekki að Tinna er þakklát fyrir drengina sína og hún viðurkennir að hún þakki fyrir þá á hverjum degi og finnist jafnvel lífið hafa byrjað fyrir alvöru þegar þeir komu í heiminn .
Þar sem foreldrar tvíburadrengjanna eru bæði sjálfstætt starfandi leikarar gengur ágætlega að samræma foreldrahlutverkið við starfið .
" Ég hef verið meira heima en í haust byrja þeir í leikskóla þannig að það verður svolítil breyting á manns eigin högum .
Ég er leikaramenntuð og með MBA-gráðu frá Háskólanum í Reykjavík .
Það er svo margt sem mig langar að prófa núna og ég er tilbúin sem aldrei fyrr til að takast á við ný verkefni .
" Tinna ætlar að hlaupa 10 km í Reykjavíkurmaraþoninu næstu helgi fyrir Tilveru , hagsmunasamtök þeirra sem stríða við ófrjósemi og áheitin eru byrjuð að berast inn á vefsíðunni hlaupastyrkur.is .
" Mér finnst mikilvægt að geta vakið athygli á þessu málefni .
Lífið er oft erfitt , það er bara þannig , og öll þurfum við að takast á við eitthvað .
Við þurfum að hætta að vera hrædd við að vera öðruvísi en aðrir , finnast við ekki eins fær og aðrir eða ekki eins lánsöm og aðrir .
Í dag lít ég svo á að þessi reynsla hafi gert mig að örlítið betri manneskju .
Hún setti marga hluti í samhengi , kenndi mér margt um sjálfa mig , færði mig nær ástinni minni og kannski fyrst og fremst kenndi mér að meta lífið og gjafir þess sem aldrei fyrr .
Það er ekkert í lífinu sem maður getur gengið að vísu .
Þegar maður raunverulega stendur frammi fyrir því að það sem flestir líta á sem sjálfgefið er orðið þinn langstærsti draumur og dýpsta þrá þá ferðu að hugsa hlutina upp á nýtt .
" julia@mbl.is 