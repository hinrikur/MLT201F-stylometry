Lífið snýst um hesta hjá Guðmundi " Mumma " Arnarssyni í Ástund .
Hann hefur staðið vaktina bak við búðarborðið í hálfan fjórða áratug .
Hvað eruð þið mörg í heimili ? Við erum fimm í heimili ásamt hundinum Kleópötru , en Kleópatra starfar líka í Ástund og er vafalítið langvinsælasti starfsmaðurinn .
Hún fær líklega fleiri heimsóknir en allt annað starfsfólk til samans .
Hvað áttu alltaf til í ísskápnum ? Egg , ost , brauð , já og líklega rauðar baunir .
Hvað fer fjölskyldan með í mat og hreinlætisvörur á viku ? Ætli það fari nokkurn tímann undir 60.000 fyrir fimm manna fjölskyldu .
Er það ekki ca 8.500 á dag ? Og þá er sparað stíft .
En það verður að halda því til haga að það er húsmóðirin á heimilinu sem sér mest um að spara og vera hagsýn .
Mér reynist það erfitt og má t.d. alls ekki fara svangur að versla .
Það er ávísun á bruðl .
Hvar kaupirðu helst inn ? Konan sér um helstu nauðsynjar og magninnkaup og þá er farið í Bónus og Krónuna .
Ég sé svo um að kaupa ferskvörur og elda .
Er að taka yfir eldhúsið .
Melabúðin er ansi vinsæl ef elda á gott eða halda veislur .
Ein af mínum uppáhaldsbúðum .
Hvað freistar helst í matvörubúðinni ? Rosalega gaman er að skoða krydd .
Þar get ég gleymt mér , en eins og áður kom fram ; ef ég fer að versla svangur getur ýmislegt gerst .
Hvernig sparar þú í heimilishaldinu ? Konan er sparnaðartækið .
Nota hana sem aðhald og handbremsu .
Hún getur séð heildarmyndina og nokkra daga fram í tímann .
Ég aftur sé bara næstu máltíð .
Hvað vantar helst á heimilið ? Wok-pönnu í eldhúsið og teskeiðar – þær hverfa reglulega .
Þetta er óútskýrt og hefur komið til greina að setja upp myndavélar í eldhúsinu til að komast til botns í teskeiðarmálinu leyndardómsfulla .
Eyðir þú í sparnað ? Við erum dugleg að leggja til hliðar og svo er öflugur klinkbaukur sem tekur á móti heimilisfólki .
Allir vasar eru tæmdir við innkomu og allt fer í baukinn .
Þetta eru okkar auka-krónur .
Skothelt sparnaðarráð ? Búa til matseðil fyrir vikuna .
Þá verða innkaupin skynsamlegri .
