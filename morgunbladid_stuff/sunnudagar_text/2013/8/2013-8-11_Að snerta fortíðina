Þyrla Landhelgisgæslunnar , TF-Líf , tók að sér óvenjulegt verkefni á dögunum – að flytja fólk og frakt upp á Grænlandsjökul .
Tilgangurinn með leiðangrinum er að grafa upp bandaríska flugvél sem fórst á jöklinum í heimsstyrjöldinni síðari .
Myndir : Árni Sæberg saeberg@mbl.is Texti : Orri Páll Ormarsson orri@mbl.is Í byrjun nóvember 1942 brotlenti bandarísk herflutningavél af gerðinni C-53 á Grænlandsjökli .
Nokkrar B-17 björgunarvélar voru gerðar út til að finna flakið og fjórum dögum síðar hreppti ein þeirra aftakaveður og fórst .
Þótt ótrúlegt megi virðast lifði öll áhöfnin , níu manns , slysið af og gat gert vart við sig .
Bandaríski herinn hratt því af stað öðrum björgunarleiðangri .
Að þessu sinni fór sjóflugvél af gerðinni Gramman J2F Duck í loftið til að freista þess að sækja níumenningana .
Veðurguðirnir voru þeirri vél ekki heldur hliðhollir og gufaði hún hreinlega upp .
Áhöfn B-17 vélarinnar hafðist við á jöklinum í 148 daga áður en leiðangur undir stjórn hins kunna heimskautakappa Bernts Balchens kom henni til bjargar .
Þótti afrek mannanna ótrúlegt enda fimbulkuldi á Grænlandsjökli á þessum tíma árs .
Þá voru vistir af skornum skammti .
Lesa má um þetta frækilega afrek í nýrri bók eftir bandaríska verðlaunahöfundinn Mitchell Zuckoff , Frozen in Time .
Ekkert spurðist á hinn bóginn til Duck-vélarinnar í sjö áratugi .
Það var ekki fyrr en á síðasta ári að leiðangri á vegum bandarísku strandgæslunnar tókst að staðsetja flakið með hjálp fullkominna ratsjártækja á um 11 metra dýpi í jöklinum .
Menn fóru strax að leggja á ráðin um björgun vélarinnar og sett var saman teymi átján manna sem á dögunum hélt til Grænlands til að ná henni upp úr ísnum .
Áætlað er að verkið taki hálfan annan mánuð .
Þess má geta að téður Zuckoff var þátttakandi í leiðangrinum í fyrra .
Alþjóðaflugvöllur í Kulusuk Bandaríska strandgæslan hafði samband við Landhelgisgæsluna hér heima og bað hana að aðstoða sig við að flytja fólk og frakt á staðinn .
Brást Gæslan vel við þeirri beiðni og sendi þyrlu sína , TF-Líf , á vettvang .
Kom hún til Kulusuk að morgni þriðjudagsins 30. júlí .
Þrír voru í áhöfn , flugmennirnir Björn Brekkan og Brynhildur Bjartmarz og flugvirkinn Hrannar Sigurðsson .
Þá var um borð Árni Sæberg ljósmyndari Morgunblaðsins .
Leiðangursmenn og búnaður þeirra komu til Kulusuk með Hercules-flugvél gegnum Keflavík .
Á sama tíma voru á flugvellinum þrjár þyrlur frá Air Greenland , sem aðstoða áttu við flutningana upp á jökulinn , Fokker-farþegavél frá Flugfélagi Íslands , sem var í áætlunarflugi , og Twin Otter frá Norlandair .
" Heimamenn hafa líklega ekki vitað hvaðan á þá stóð veðrið þetta miðdegi .
Kulusuk-flugvöllur , sem alla jafna er mjög friðsæll , var eins og alþjóðaflugvöllur , " segir Björn Brekkan og skellir upp úr .
Flak Duck-vélarinnar hvílir um 100 mílur suður af Kulusuk sem er um fimmtíu mínútna flug fyrir þyrluna .
Í tvö þúsund feta hæð .
Á flugvellinum í Kulusuk kom í ljós að hópurinn var bæði stærri en talið var og búnaðurinn mun meiri að umfangi .
Þess vegna þurfti að fara tvær ferðir en ekki eina eins og fyrirhugað var .
Vegna reglna um hvíld þurfti að fara seinni ferðina að morgni miðvikudagsins 31. júlí .
Eftirvænting í hópnum Hvasst var þessa daga og skömmu áður en TF-Líf fór í loftið bárust fregnir þess efnis að vindur hefði farið í allt að 35 metra á sekúndu á svæðinu .
" Við höfðum svolitlar áhyggjur af þessu en þegar á reyndi hafði lægt og flugið var hið þægilegasta í alla staði .
Hviðurnar fóru mest í 20 metra á sekúndu , " segir Björn .
Hann segir mikla eftirvæntingu hafa verið í hópnum en leiðangursstjórinn , Lou Sapienza , sat við hliðina á honum í þyrlunni í fluginu upp á jökulinn .
Sapienza hefur dreymt um það árum saman að leysa gátuna um Duck-vélina sem hvarf og þóttist að vonum hafa himin höndum tekið þegar flakið fannst í fyrra .
Björn segir hann vongóðan um að flugmennirnir séu ennþá um borð í vélinni sem ætti að hafa varðveist vel í jöklinum .
" Það var þvílík spenna í hópnum enda ekki á hverjum degi sem menn hafa tækifæri til að komast í beina snertingu við fortíðina .
" Björn segir aðstæður prýðilegar á vettvangi en búðunum , sem eru hátæknilegar , fylgja margvísleg þægindi sem ekki eru sjálfgefin í óbyggðum , eins og steypibað .
Ekki þarf heldur að hafa áhyggjur af kuldanum á þessum tíma árs .
Landhelgisgæslunni hefur ekki ennþá borist beiðni um að sækja hópinn í september en Björn á ekki von á öðru en að vel verði brugðist við þeirri umleitan , komi til þess .
Hann bíður , eins og fleiri , spenntur eftir niðurstöðum leiðangursins .
" Þetta eru kollegar okkar þarna niðri , menn sem stofnuðu sér í bráða hættu til að freista þess að bjarga mönnum í neyð – og týndu lífi .
" 