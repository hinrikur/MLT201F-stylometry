Við komumst býsna fljótt að því á lífsleiðinni að sorgin gleymir engum .
Sorgin er hluti af lífinu rétt eins og gleðin .
Sorg er ekki sjúkdómur heldur lífsreynsla sem markar okkur öll og við þurfum að finna leiðir til að geta haldið áfram .
Enginn getur borið sorgir annarra , sársaukinn hvílir allur á þeim sem missir .
Auðvitað eru til ýmis verkfæri sem hjálpa manneskjunni að komast í gegnum þennan dimma dal þar sem tekist er á við tilfinningalíf , upplifanir og hugsanir sem hafa aldrei dvalið áður með einstaklingnum .
Sumar sorgir eru svo stórar að enginn getur sett sig í spor syrgjandans nema sá sem hefur verið þar sjálfur og þótt sorg sé ekki sjúkdómur getur sorgin valdið sjúkdómum ef fólk er eitt með tilfinningar sínar , upplifanir og hugsanir , fær ekki stuðning og festist á vondum stað .
Í sorginni hellast jafnt velkomnar sem óvelkomnar tilfinningar yfir fólk .
Það er afar mikilvægt að taka við þessum tilfinningum og fara í gegnum þær til að geta kvatt þær .
Fólk með faglega þekkingu og reynslu af sorgarvinnu getur gert mikið gagn á sorgarveginum , einnig samfélag og samtal við aðra syrgjendur sem geta deilt reynslu og ekki síst vitneskjunni um að það koma betri dagar og það er hægt að halda áfram en fyrst og síðast er það samstaða og samhygð ástvina sem er hið græðandi afl .
Þá er það reynsla margra syrgjenda að vinir sem þeir reiknuðu með að setja traust sitt á hverfa en aðrir koma á óvart og reynast eins og klettar í hafinu og nýir vinir verða til , jafnvel ósýnilegir , vinir sem eru aðeins til á netinu .
Samskipti við ástvin rofin Sorgin við andlát ástvinar er svo sár vegna þess að aðskilnaðurinn er endanlegur .
Við munum aldrei líta ástvininn aftur í þessum heimi og hann verður ekki lengur hluti af okkar lífi .
En það sem rofnar ekki , eru tengslin við minningarnar .
Stundum hefur því verið haldið fram að besta sorgarúrvinnslan sé sú að minnast aldrei á hinn látna , slíkt ýfi bara upp sárin , en svo er ekki .
Minningarnar veita huggun og gera það að verkum að dýrmætar hugsanir lifa með ástvinum .
Þá raungerist setningin sem stendur á mörgum legsteinum " Minning þín er ljós í lífi okkar " .
Á þessu sviði hefur nýtt afl komið inn í veröldina og það er samskiptavefurinn fésbókin .
Það er merkilegt að ferðast um á netinu og sjá stöðuuppfærslur þar sem fólk setur inn gamlar myndir af látnum foreldrum og öðrum ástvinum og minnist þeirra með fallegum orðum t.d á merkisafmælum eða á dánardegi .
Eins er eftirtektarvert hvað margir bregðast við og setja inn ummæli þar sem látnum einstaklingi er lýst og rifjaðar upp minningar sem án efa hugga þann sem saknar og syrgir .
Þetta eru þeir statusar sem fá hvað flest " læk " og ummæli á fésbók .
Fólk á líka reynsluna af því að eiga inni á skilaboðavef fésbókarinnar samtöl sem voru jafnvel þau síðustu við látna vini og ástvini , t.d. þá sem deyja skyndilega og enginn tími gefst til að kveðja .
Nokkrir stafir á vefnum verða gríðarlegur fjársjóður í vitund fólks .
Þannig er alveg ljóst að fésbókin er öflugur miðill til að viðhalda mikilvægum tengslum við minningarnar um þau sem við elskum og tengjumst en höfum misst .
Hvatvísi er vandamál Það er hægt að misnota alla hluti og auðvitað gera allir mistök í samskiptum við annað fólk , það á líka við á fésbókinni , því það er samskiptavefur þar sem eðlisþættir manneskjunnar koma fram , m.a. hvatvísi og dómgreindarleysi .
Það er mikilvægt að hugsa áður en er talað á fésbók .
Einn vandi hefur komið í ljós varðandi fésbókina en það eru upplýsingar sem einstaklingar setja á vegginn sinn um andlát fólks áður en nánustu vinir og aðstandendur hafa verið látnir vita .
Slík frumhlaup hafa valdið syrgjendum verulegum óþægindum .
Þarna reynir á dómgreindina .
Einnig er það slæmt ef fólk opnar minningarsíður eða jafnvel stingur upp á minningarstundum án þess að hafa rætt það augliti til auglitis við nánustu ástvini og tekur þannig fram fyrir hendur þeirra sem næst standa .
Þegar fésbókin er skoðuð fær maður einstaka sinnum á tilfinninguna að þar sé sorgarkeppni í gangi .
Jafnvel eins og vinir séu að toppa hver annan í því að tjá sig og setja inn minningarbrot .
Slíkt getur virkað mjög neikvætt á nánustu fjölskyldu .
En það versta í þessu sambandi er kannski möguleikinn á því að fólk komi á slysstað og setji inn myndir úr símanum á fésbókarvegginn áður en hægt er að gera fólki viðvart sem á um sárt að binda .
Þar sem fésbókin getur verið góður og innihaldsríkur farvegur í sorgarúrvinnslunni er mikilvægt að vanda sig og gæta þess að setja sig í spor annarra .
Fésbókin er raunverulegur stuðningur Ég ræddi við þrjá einstaklinga sem misst hafa maka sinn á síðustu þremur árum .
Í þeim samtölum kom fram að öll höfðu þau notað fésbókina í sorgarúrvinnslunni en þó með ólíkum hætti .
Það er alveg ljóst eftir skoðun mína á fésbókinni og með samtölum við marga syrgjendur sem ég tengist í starfi mínu sem prestur að fésbókin hefur mikilvægu hlutverki að gegna í sorgarferli fólks á 21.öld .
Þessi samskiptavefur er í raun mögnuð viðbót við aðrar leiðir syrgjenda til að ná aftur jafnvægi í lífi sínu .
En stór áföll setja einmitt líf okkar á hliðina og gera það að verkum að fólk upplifir í raun sjálfræðissviptingu og það tekur langan tíma að finna jafnvægið að nýju .
Stundum velta menn því fyrir sér hver sé sorgartíminn , eru það tvö ár eða meira ? Þessa hluti er ekki hægt að mæla því þar ræður persónuleg reynsla og aðstæður hvers og eins .
Manneskjur eru jafn ólíkar og þær eru margar .
Missirinn fylgir manneskjunni eftir út lífið en það kemur sá dagur að fólk þakkar fyrir að vera á lífi og fá að halda áfram .
