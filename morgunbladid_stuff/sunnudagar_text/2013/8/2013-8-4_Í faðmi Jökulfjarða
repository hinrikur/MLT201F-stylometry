Hún var þung brúnin á Sigurði Jónssyni kafteini um borð í Auroru þennan morgun .
" Er eitthvað að ? " gat Árni Sæberg , ljósmyndari og gestur í siglingunni um Jökulfirði , ekki stillt sig um að spyrja .
" Já , heldur betur , " svaraði Sigurður hægum rómi .
" Það er búið að taka bæði brjóstin af Angelinu Jolie ! Það var fyrsta frétt í Ríkisútvarpinu klukkan sjö .
" Guð sé oss næstur .
Árni las andrúmsloftið þannig að affarasælast væri að taka upp akkeri og stíma í land .
Og þetta var fyrsti morgunninn í fimm daga siglingu .
" Nei , bíðum eftir átta-fréttunum til að fá þetta staðfest , " sagði Sigurður og lægði öldur .
Og viti menn , ekkert var um brjóstin á Angelinu Jolie í þeim .
Ekki orð .
Jæja , túrinn var þá ekki ónýtur .
Seinna kom raunar í ljós að fréttin um brjóstnám leikkonunnar dáðu átti við rök að styðjast .
En þá varð ekki aftur snúið .
Eins gott , hugsaði Árni Sæberg með sér .
Daginn áður hafði hann nefnilega fengið símtal og honum verið boðið í siglingu með Auroru vegna forfalla .
" Já , hvenær ? " spurði Árni spenntur .
" Tja , þú þarft að vera kominn út á Reykjavíkurflugvöll eftir einn og hálfan tíma ! " Árni lét ekki segja sér það tvisvar enda þótt móðir hans ætti afmæli og hann neyddist til að sleppa veislunni .
" Hún skildi það alveg , blessunin .
" Sama máli gegnir um góðan ljósmyndara og skátann : Hann er ávallt viðbúinn .
Allt Íslendingar um borð Eftir lendinguna á Ísafjarðarflugvelli hentist Árni niður á höfn til að ná siglingunni .
Látið var í haf um kvöldið þennan sama dag .
Um borð var þéttur hópur útivistaráhugafólks .
Allt Íslendingar , aldrei þessu vant .
Fyrsti viðkomustaðurinn á fimm daga siglingu um Jökulfirðina var Hesteyrarfjörður og var gist um borð í skútunni um nóttina .
Dagurinn var tekinn snemma , morguninn eftir , og farið á land við hvalstöðina .
Allir vopnaðir skíðum nema kafteinninn sem hélt aftur út í skútuna að undirbúa hádegisverð og Árni sem greip til myndavélarinnar .
" Það vill svo skemmtilega til að ég hafði komið á þessar slóðir réttum tuttugu árum áður , ásamt Guðna Einarssyni blaðamanni á Morgunblaðinu og tveimur öðrum , og við róið um Jökulfirðina á kajökum og gert um þá ferð greinar í blaðið , " útskýrir Árni .
Hann segir fegurð náttúrunnar hrikalega í Hesteyrarfirði og ekki spilli fyrir dulúðinni að hafa lesið spennutrylli Yrsu Sigurðardóttur " Ég man þig " sem gerist þar .
Hesteyri fór í eyði rétt eftir miðja síðustu öld .
Í þorpinu eru nú níu hús sem notuð eru sem sumarhús .
Flest þessara húsa eru frá fyrri hluta síðustu aldar en nokkur voru reist fyrir aldamótin 1900 .
Þegar flest var bjuggu rúmlega 80 manns á Hesteyri .
Þar var læknisbústaður en oft gekk illa að fá lækni þangað .
Árni segir mikið ævintýri að skoða þorpið , eins hvalstöðina að Stekkeyri sem einnig er í eyði .
Sama máli gegnir raunar um Jökulfirðina alla .
Þar hefur enginn maður heilsársbúsetu .
Nándin skapar góða stemningu Um kvöldið var siglt inn fjörðinn og gist fyrir botni hans um nóttina .
Morguninn eftir festu menn á sig skíðin og örkuðu sem leið lá yfir í næsta fjörð , Veyðileysufjörð .
Árni og Sigurður sigldu til móts við hópinn sem skilaði sér á áfangastað síðdegis .
Gerðu menn sér glaðan dag um kvöldið .
" Þetta var mjög þéttur og skemmtilegur hópur .
Nándin skapar líka góða stemningu .
Sigurður kafteinn er fyrirtakskokkur og reiddi fram dýrindiskvöldverð alla dagana .
Eftir það skiptist fólk á sögum , mest sögum sem ekki máttu fara út fyrir skútuna .
Það heiðursmannasamkomulag verður að sjálfsögðu virt , " segir Árni og glottir við gremjusvipnum á blaðamanni .
Daginn eftir var siglt inn Lónafjörð , sem er gósenland skíðamannsins .
Þar náði Árni einmitt einstökum myndum af því þegar einn ferðalanga , Halldór Hreinsson , lenti í snjóflóði á leið sinni niður eina brekkuna .
Honum varð sem betur fer ekki meint af .
Myndirnar birtust í Sunnudagsblaði Morgunblaðsins fyrir nokkrum vikum .
Sitthvað fleira var sýslað í ferðinni .
Fugla- og refalíf skoðað og synt í sjónum .
Það var kalt .
Ískalt .
Ekki svo að skilja að Árni geti sjálfur vitnað um það .
" Ég þurfti að taka myndir , " afsakar hann sig , sposkur .
Bestu dagar lífs míns ! Gist var fyrir botni Lónafjarðar síðustu nóttina og kræklingur tíndur fyrir kvöldmáltíðina .
Hann sveik ekki .
Árni segir aðbúnað um borð í Auroru einstaklega góðan , afar vel fari um gesti .
Þá sé Sigurður ekta kafsteinn , " flottur og traustvekjandi " .
Símasamband er lítið sem ekkert í Jökulfjörðunum sem getur reynst nútímamanninum erfitt .
Sumir kunna þó að meta þetta , eins og bandarískur auðkýfingur sem sigldi með Auroru vikuna á undan Árna Sæberg .
" Hann hafði víst á orði að þetta væru bestu dagar sem hann hefði upplifað – án símans .
Áreitið var ekkert , " segir Árni .
Sjálfur segir hann kyrrðina ómetanlega en þarna rjúfa hana hvorki drunur frá bílum , vélsleðum né öðrum tækjum og tólum .
Eina fólkið sem hópurinn hitti þessa fimm daga voru skoskir ferðamenn .
Þeir höfðu hreppt vonskuveður og þurft að halda til í tjöldum sínum í landi í tvo eða þrjá sólarhringa .
Já , enginn verður óbarinn biskup í íslenskri náttúru .
Það er gömul saga og ný .
