Páll Magnússon útvarpsstjóri vísar því alfarið á bug að nýtt dreifikerfi fyrir sjónvarpsrásir stofnunarinnar byggist á úreltri radíótækni , eins og Arnar Sigurðsson , áhugamaður um dreifingu á sjónvarpsefni , hélt fram í aðsendri grein í Morgunblaðinu fyrir skemmstu .
" Hið " nýja " dreifikerfi byggist þó á úreltri radíótækni " DVB-T2 " , " segir Arnar í grein sinni , " á sama tíma og sjónvarpsheimurinn er að færa sig alfarið yfir á internetið sem staðlaða flutningsleið , þó reyndar nokkuð á eftir viðskiptavinunum .
Sú þróun er í dag hraðari en vídeóleigur í gjaldþrotameðferð og því má segja að skattgreiðendur séu að fjárfesta 4 milljarða í fortíð sem vitaskuld er algerlega galið .
" Að sögn Páls er tæknin sem Arnar vísar til , DVB-T2 , ný af nálinni .
Var tekin í gagnið 2010 og er nú notuð í Bretlandi , Svíþjóð og Finnlandi , auk þess sem Bandaríkin , Indland og fleiri ríki eru að taka hana upp .
" Hún er nú ekki úreltari en það , " segir hann .
" Staðhæfingin um að sjónvarpsheimurinn sé alfarið að færa sig yfir á internetið er beinlínis röng .
Ég þekki raunar enga almannaþjónustusjónvarpsstöð sem lætur dreifingu á internetinu koma í staðinn fyrir línulega dreifingu .
Allstaðar er litið á dreifingu á internetinu sem viðbót .
" Páll leggur áherslu á að RÚV sé ekki að byggja upp nýtt dreifikerfi , heldur hafi dreifiþjónustan verið boðin út á Evrópska efnahagssvæðinu .
Að lokum voru tveir aðilar um hituna , norska fjarskiptafyrirtækið Norkring og Vodafone á Íslandi .
Var tilboði Vodafone tekið enda hagstæðara , að sögn Páls .
" Þetta útboð var óháð tækni .
Við settum upp ströng skilyrði um dreifinguna .
Hún átti að vera á tveimur háskerpurásum og ná til 99,9% landsmanna og uppfylla mjög ströng tækni- og öryggisskilyrði , " segir Páll .
Línuleg dreifing að aukast Ástæðan fyrir því að RÚV fór í endurnýjun á dreifileiðum á þessu ári er sú að búið er að lögfesta fjarskiptaáætlun sem skikkar stofnunina til að loka fyrir hliðræna dreifingu fyrir árslok 2014 .
Páll segir línulega sjónvarpsdreifingu alls ekki á undanhaldi , eins og Arnar heldur fram .
" Áhorf á sjónvarp gegnum línulega dreifingu hefur aukist síðustu árin .
Raunar þvert ofan í spár en ýmsir höfðu spáð því að hún myndi senn líða undir lok .
Nú kann að vera að það verði í einhverri framtíð en hefur ekki gerst , " segir Páll og bætir við að athyglisvert sé að þetta gerist á sama tíma og netinu sem flutningsleið á sjónvarpsefni hafi vaxið fiskur um hrygg .
Línulega dreifingin hefur það fram yfir netið , alltént enn sem komið er , að stærð dreifikerfisins og umfang er óháð fjölda notenda .
Þetta kemur sér vel fyrir RÚV þegar sýndir eru vinsælir þættir á borð við Áramótaskaup eða frá stórum viðburðum svo sem handboltalandsleikjum eða úrslitum Söngvakeppni evrópskra sjónvarpsstöðva .
" Það þýðir að ekki þarf að stækka þetta kerfi eftir því sem notendum fjölgar , eins og gera þarf við netdreifingu , " segir Páll .
" Í línulegri dreifingu er þjónustustigið á útsendingunni sjálfri algjörlega óháð því hversu margir eru að horfa .
Það er stóri munurinn .
" Að áliti Páls mun netið til skemmri tíma hafa meiri áhrif á efnisval sjónvarpsstöðva en tæknilega þáttinn .
Það er veruleiki að fólk sækir sér sjónvarpsefni , einkum alþjóðlegar kvikmyndir og framhaldsþætti , eftir öðrum leiðum en að kveikja á þeim á fyrirfram auglýstum tíma í sjónvarpi .
" Hefðbundnar sjónvarpsstöðvar eins og RÚV og jafnvel áskriftarstöðvar eins og Stöð 2 verða að breyta efnissamsetningu sinni í ljósi þessarar nýju tækni .
Þetta þýðir að stöðvar þurfa í auknum mæli að framleiða eigið efni og kappkosta að bjóða upp á efni , ekki síst viðburði , sem ekki er hægt að ná í annars staðar en hjá þeim .
Að því leyti er þetta jákvæð þróun .
" Samningurinn við Vodafone um dreifingu á sjónvarpsrásum RÚV er til fimmtán ára .
Spurður hvort það sé ekki of langur tími á tækniöld segir Páll Magnússon svo ekki vera .
" Samningurinn bindur okkur alls ekki í tækni , þjónustan er óháð henni .
Það sem þjónustuveitandinn þarf að tryggja okkur er ákveðið magn , gæði , öryggi og verð .
Verði breytingar á tæknisviðinu á samningstímanum sem kalla á aðrar lausnir í dreifingunni er það allt opið .
Í tímalengdinni er því ekki fólgin nein áhætta fyrir RÚV .
" Lengd samningstímans er , að sögn Páls , fyrst og fremst til þess fallin að ná kostnaði niður en samningurinn er metinn á fjóra milljarða króna .
" Það eru ríflega 260 milljónir króna á ári sem er rétt um 5% af árlegri veltu RÚV .
Það er mjög hagstæð lausn fyrir okkur .
" Ekki í andarslitrunum Hrannar Pétursson , framkvæmdastjóri samskiptasviðs Vodafone , segir hið nýja dreifikerfi blöndu af DVB-T og DVB-T2 .
" Við höfum rekið DVB-T dreifikerfi um land allt undanfarin átta ár og langflest sjónvarpstæki sem seld hafa verið á Íslandi síðasta áratuginn eru með innbyggðan DVB-T móttakara .
Eigendur slíkra tækja þurfa ekki viðbótarbúnað til að taka á móti hefðbundnum stafrænum útsendingum RÚV .
" Hrannar segir Vodafone ekki vera að byggja upp nýtt örbylgjukerfi heldur útvíkka útsendingar um UHF-loftnet .
" DVB-T2 er ný kynslóð stafræns dreifikerfis í lofti og hefur þann kost helstan umfram DVB-T að geta sent út meira efnismagn á hverja sjónvarpsfléttu .
Það þýðir að hver sjónvarpssendir getur sent um 50% meira efnismagn frá sér en DVB-T sendir .
Þar með verður nýting á tíðnibandinu betri og kerfið afkastar meiru .
" Netið ein af leiðunum Hrannar er ósammála því að sjónvarpsheimurinn sé alfarið að færa sig yfir á internetið , eins og Arnar Sigurðsson heldur fram .
" Við þekkjum ekki dæmi þess , nokkurs staðar í veröldinni , að hefðbundnar sjónvarps- og útvarpsútsendingar séu í útrýmingarhættu .
Þvert á móti er víða mikil uppbygging á slíkum kerfum , en samhliða er sannarlega aukning á dreifingu yfir netið .
Nú er líka hægt að fá spjaldtölvur og snjallsíma sem geta náð DVB-T2 sjónvarpsútsendingum og notendur þeirra geta nýtt hefðbundnar útsendingar og þurfa ekki að kaupa gagnaniðurhal í tækin sín .
" Hrannar óttast ekki að hugtakið " sjónvarp " sé að verða úrelt .
" Vissulega kjósa sífellt fleiri að vera sínir eigin sjónvarpsstjórar en líklegast er að framtíðin felist í einhvers konar samspili hefðbundinnar notkunar og gagnvirkrar .
Við erum að reka margar tegundir dreifikerfa , en það er af og frá að hefðbundnar sjónvarpsútsendingar séu í andarslitrunum .
" Þjóðmál Orri Páll Ormarsson orri@mbl.is Viljirðu nota sjónvarpið til að kenna einhverjum verðurðu fyrst að kenna viðkomandi að nota sjónvarp .
Ítalski rithöfundurinn og hugsuðurinn Umberto Eco .
