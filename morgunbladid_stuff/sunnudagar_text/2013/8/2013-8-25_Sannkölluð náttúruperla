Rósella Billeskov Pétursdóttir og Jóhannes Bjarnason hafa búið undanfarin ár í Danmörku þar sem þau stunduðu nám .
Nú hafa þau fest rætur í Noregi , að minnsta kosti í bili .
" Okkur langaði að ferðast um landið okkar og sjá allt það sem það hefur upp á að bjóða .
Við erum miklir hjólagarpar og langaði að samtvinna það .
Úr varð að við ákváðum að keyra hringinn með hjólin með okkur .
Við tókum þetta alla leið og skoðuðum alla helstu túristastaðina ásamt öðrum minna þekktum .
Við tókum hrikalega mikið af myndum og stóðum því undir nafni ; við vorum óþolandi túristar , " segir Rósella og hlær .
Parið fór hringinn í kringum landið á einni og hálfri viku og kom við á ófáum fögrum stöðum .
" Fyrsti áfangastaður var Reykjadalur í Hveragerði þar sem við stoppuðum og böðuðum okkur í heitum læk sem rennur þar niður .
Nokkuð sem ég mæli alveg tvímælalaust með .
Við tjölduðum á Skógum fyrstu nóttina .
Daginn eftir hjóluðum við Fimmvörðuháls frá Skógum , sem var mjög gaman en einnig mjög krefjandi , ótrúlega falleg leið með óspilltri náttúrufegurð .
Við tjölduðum næst í Skaftafelli , og tókum að sjálfsögðu góðan göngutúr þar upp að Svartafossi og nágrenni .
Þar á eftir gistum við á Höfn , Egilsstöðum , Ásbyrgi og Akureyri .
Það var meðal annars farið í Jökulsárlón þar sem Jói fékk sér sundsprett , nokkuð sem mér datt ekki í hug að leika eftir enda jökulkalt .
Við böðuðum okkur í Laugarfelli , sem eru heitar laugar uppi á hálendi ekki langt frá Kárahnjúkum , fórum seint að kvöldi til og vorum þarna fjögur í algjörri kyrrð með heiðskíran himin – mjög fallegt .
Fórum svo upp að Öskju þar sem við böðuðum okkur í Víti , sem er fyrir þá sem ekki vita eldgígur , sem var frekar magnað .
" Að auki komu þau við á skyldustöðum á borð við Dettifoss , Hljóðakletta , Mývatn , Gullfoss , Geysi , Þingvelli og fleiri .
" Þessi ferð var að öllu leyti frábær .
Við vorum mjög heppin með veður framan af en síðan , eins og íslensku veðurfari einu er lagið , fór hitinn frá tuttugu gráðum niður í sex gráður á einni nóttu , en eins og sannir Íslendingar vorum við við öllu búin og skelltum okkur bara í " betri " gallann .
Þetta land okkar er svo sannarlega algjör náttúruperla og við erum strax byrjuð að skipuleggja næstu ferð .
Þá ætlum við að skoða hvern landshluta fyrir sig og kryfja hann til hlítar enda náðum við aðeins að skoða brot af þessu fallega landi okkar .
" 