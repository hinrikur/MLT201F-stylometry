Í dag er stór dagur í lífi smáhestsins .
Í rúmlega hálft ár hefur hann hlunkast um götur borgarinnar með það markmið að reyna að komst óskaddaður í mark eftir 21 km hlaup .
Á meðan þú , lesandi góður , ert líklega að hafa það notalegt heima hjá þér yfir morgunkaffinu er smáhesturinn án efa móður og másandi , nær dauða en lífi , á hlaupum í rigningu .
Ef ske kynni að þetta yrði síðasti pistill smáhestsins ætlar hann að ræða um tvær mikilvægustu flíkurnar í fataskápnum þetta haustið .
Helstu tískuhönnuðir heims vilja hafa okkur í stórum og miklum ullarkápum þennan veturinn .
Ullarefnin eru ýmist köflótt eða með tweed-munstri , einlit eða upphleypt .
Sniðin minna töluvert á tísku sjöunda áratugarins þegar konur settu grófar krullur í hárið og varalitirnir voru rústrauðir eða brúnir .
Svona " stórar " kápur eru ferlega flottar á síðum tískublaðanna en það er dálítill vandi að klæðast þeim án þess að við lítum út fyrir að hafa fitnað mjög skyndilega um 20 kíló .
Ég veit að það er " turn off " að tala um kílóafjölda en ég veit bara ekki um neina manneskju sem óskar eftir slíkri þyngdaraukningu .
( Meira að segja Guðni Ágústsson er hættur að borða sykur og ég sé ekki betur en Davíð Oddsson haldi í við sig .
) Þess vegna þurfum við að velja okkur " stórar " kápur sem fita okkur ekki .
Þær brjóstamiklu og mittisgrönnu ættu að velja sér kápur með belti þannig að hægt sé að sýna kvenlegar línur .
Það skiptir líka máli að kápurnar séu ekki of stífar og úr of þykku efni .
Þær sem eru hins vegar magamiklar en með minni brjóst ættu að velja sér kápur sem þrengja alls ekki að mittinu .
Og svo skiptir síddin máli .
Mér finnst yfirleitt smartast að vera í hnésíðu því það er einhvern veginn alltaf öruggt .
Haustið færir okkur þó nýja sídd og nær hún niður á miðja kálfa .
Ég hélt að smáhestar gætu alls ekki unnið með það , en viti menn .
Þegar þeir eru komnir í leðurstígvél við sem ná uppundir kjólinn þá gengur það upp og er það smart að amma smáhestsins hafði orð á því hvað þetta væri lekkert ...
Það er ljóst að við getum ekki verið í kápum einum fata í vetur og þá kemur kjólatíska haustsins eins og stóri lottóvinningurinn .
Kjólar eru guðsgjöf mjög upptekinna kvenna .
Ef þær uppteknu eiga réttu kjólana þurfa þær ekkert að hugsa um annað en að hlussast í sokkabuxur og skó við .
Kjólar gera líka mikið fyrir okkur því um leið og við erum komnar í mörg lög af fötum , pils , skyrtu , peysu yfir og jakka , virkum við lágvaxnari .
Að sjálfsögðu er smáhesturinn búinn að " mastera " þetta eftir meira en áratugar tískuskrif .
Þegar við erum í heilu stykki ( frá brjóstum og niður að hnjám ) virkum við hávaxnari .
Ég veit að arabískir veðhlaupahestar þurfa ekki að spá í það , en smáhestar þurfa það svo sannarlega .
Þetta hljómar kannski ekki spennandi en það verða eiginlega allar konur að eiga einn svartan , vel sniðinn , ermalausan kjól sem framkallar þessa stemningu ( að vera í heilu stykki frá brjóstum og niður að hnjám ) .
Þetta er algerlega klassíska flíkin sem þú þarft að eiga .
Á síðustu sjö árum er ég búin að slíta fimm svona kjólum .
Það hlýtur að segja okkur eitthvað ...
eða kannski er konan bara að eldast ...
( sem ég veit ekki hvort eru góðar eða vondar fréttir ) .
martamaria@mbl.is 