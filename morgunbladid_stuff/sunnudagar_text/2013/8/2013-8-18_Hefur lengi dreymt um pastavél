Hún Guðrún Björk Kristmundsdóttir hlær og hváir þegar blaðamaður segist vera að leita að hagsýnum neytanda til að ræða við .
Guðrún á og rekur Bæjarins beztu-pylsuveldið en hún tók fyrstu vaktina bak við pulsupottinn aðeins 15 ára gömul .
Hvað eruð þið mörg í heimili ? Við erum tvær á heimilinu , ég og labradortíkin Askja .
Sonur minn Baldur og hundurinn Kara eru líka viðloðandi heimilið .
Hvað áttu alltaf til í ísskápnum ? Alltaf á ég til jógúrt og sódavatn í ísskápnum , og vitaskuld líka hundamat í búrinu .
Hvað fer fjölskyldan með í mat og hreinlætisvörur á viku ? Það getur verið mjög misjafnt og ræðst bæði af fjölda heimilismanna hverju sinni og svo hversu dugleg ég er að halda matarboð .
Útgjöldin eru yfirleitt á bilinu 15 til 30.000 kr á viku .
Hvar kaupirðu helst inn ? Melabúðin er uppáhaldsbúðin mín enda fæst þar næstum allt milli himins og jarðar , og þjónustan alltaf frábær Hvað freistar helst í matvörubúðinni ? Góðir ostar eru mitt uppáhald og finnst mér Búrið ákaflega freistandi ostabúð .
Freistingin er enn sterkari ef hægt er að fá gott rauðvín með .
Hvernig sparar þú í heimilishaldinu ? Til að spara fer ég að sjálfsögðu á Bæjarins beztu , nema hvað ! Hvað vantar helst á heimilið ? Það sem bráðvantar á heimilið núna er pastavél .
Lengi hef ég átt þann draum að eignast slíkan grip .
Eyðir þú í sparnað ? Ég eyði í sparnað en ekki er um marga valkosti að ræða í þeim efnum , eins og staðan er núna í þjóðfélaginu .
