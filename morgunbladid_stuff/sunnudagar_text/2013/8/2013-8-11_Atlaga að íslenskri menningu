Íslenska niðurhalssíðan deildu.net var nýverið seld aðila sem kallar sig Afghan Guru í netheimum .
Nýi eigandinn breytti síðunni nú fyrir skömmu og leyfði deilingar á íslensku efni .
Fram að því var íslenskt efni bannað með öllu á síðunni þó stundum hafi dottið inn eitt og eitt efni .
Síðan fékk að vera í friði enda ekki algengt að íslenskar deilingarsíður verði eins langlífar og deildu.net .
Skömmu eftir að kvikmyndin Svartur á leik kom út var hún komin inn á síðuna en í kommentakerfi myndarinnar varð allt brjálað .
Íslenskir netnotendur vildu ekki ná í hana og kröfðu stjórnendur um að fjarlægja myndina .
Það var gert .
Nú er öldin önnur .
Nú hrúgast inn íslenskt efni eins og enginn sé morgundagurinn og þegar þetta er skrifað hafa nærri sex þúsund manns náð í Djúpið , mynd Baltasars Kormáks , á þessum tveimur síðum .
Er myndin langvinsælasta efni beggja vefsíðnanna , icepeerz og deildu .
Sálin hans Jóns míns , Stuðmenn , Ásgeir Trausti , Borgríki , Mannasiðir Gillz , Sönn íslensk sakamál , Steindinn okkar og fleiri kunnugleg nöfn er hægt að sækja án kostnaðar .
" Fólk hefur verið hrætt við að setja inn íslenskt efni eftir að þeir voru kærðir þarna í gamla daga , eigendur dc + + og torrent.is síðnanna , " segir einn virkur notandi deildu.net sem ekki vill koma fram undir nafni því hann óttast að fá kæru á sig enda búinn að stela hugverkum fyrir nokkuð marga þúsundkalla .
Svona virkar " torrent " Hann segir að þetta virki þannig að íslensk mynd sé annaðhvort leigð eða keypt , skráarformati hennar breytt í AVI-form og hún minnkuð , því næst sett þarna inn .
Við tónlist þurfi ekkert að gera .
Henni er bara dúndrað inn á síðuna .
En af hverju að kaupa mynd til þess eins að deila henni ? " Svo aðrir geti notið .
Oft er það þannig að maður sér kvikmynd í lélegum gæðum en sér að þetta er góð mynd þannig að þá fer maður á hana í bíó eða leigir hana .
Þetta er kannski bara rosalega stórt sýnishorn .
Svona er bara veruleikinn í dag .
Maður vill ekki borga þrjú þúsund kall fyrir einhverja lélega íslenska mynd í bíó .
Maður verður að vera búinn að sjá að hún er góð , " bætti hann við .
Enginn hagnaður Morgunblaðið hafði samband við manninn sem segist vera eigandi síðunnar deildu.net .
Sá kallar sig Afghan Ghuru og segist vera frá Afganistan .
Það eru hinsvegar líkur á að hann sé Íslendingur .
" Það er enginn hagnaður í því fólginn fyrir mig að eiga þessa síðu , " segir hann .
" Ef ég horfi á mynd eða hlusta á tónlist sem mér líkar kaupi ég það efni – pottþétt .
Ef hinsvegar myndin er léleg þá nenni ég henni ekki einu sinni .
Það verður að búa til góðar myndir til að hagnast , ekki búast við hagnaði með því að búa til lélegt efni , " sagði hann og ítrekaði að hann óttast ekki aðgerðir gegn sér og síðunni .
" Ég mun stýra örlögum síðunnar , enginn annar .
" Svo mörg voru þau orð .
Lögreglumál að stela Lögreglan á í erfiðleikum með að fylgjast með því hvað er að gerast í netheimum enda fjársvelt stofnun .
Samkvæmt heimildum Morgunblaðsins eru síðurnar tvær sem um ræðir komnar inn á borð lögreglunnar .
Eru þar á frumstigi rannsóknar .
Lögreglan veit hverjir standa að síðunni , hverjir deila efninu og hverjir sækja .
Það er nefnilega svo að það er erfitt að afmá fótspor sín á netinu .
Allt þetta niðurhal hefur afleiðingar .
Tölvur gætu verið gerðar upptækar , greiða gæti þurft sekt og málið gæti farið fyrir dóm .
Það er nefnilega ólöglegt að hala niður .
En það vantar pening til að sækja þessa þrjóta netsins til saka .
Skoðun rétthafa Snæbjörn Ragnarsson í Skálmöld segir landslagið breytt og menn verði að finna flöt á breyttum aðstæðum " Við gætum svo sem alveg haldið áfram að streitast á móti og setja upp fýlusvip , en því fyrr sem við finnum þessu farveg , því betra .
Tæknin , markaðurinn og fólkið er svona , dílum við það en reynum ekki að snúa fólki aftur til fornaldar .
Það eiga allir að geta verið saman í liði , en eins og stór hluti tónlistarfólks og útgefenda hagar sér í dag er almenningi ekki gefinn kostur á að spila með á eðlilegan máta .
Ég er ekki að segja að við eigum að gefa eftir allan rétt og leyfa lögbrot og yfirgang , þvert á móti eigum við að vinna saman .
Finnum form sem virkar fyrir alla og hættum að þvinga fólk til að standa við lög , reglur og venjur sem eru fyrir löngu orðnar úreltar .
" Franz Gunnarsson úr hljómsveitinni Ensími þekkir mikið til tækni og segir að þetta nýjasta útspil íslensku vefsíðnanna sé einfaldlega aðför að íslenskri menningu .
" Þessi yfirlýsing þeirra á deildu.net er náttúrulega algjörlega út í hött .
Það eru höfundalög í gildi í þessu landi .
Mér finnst þetta mikil ögrun gagnvart yfirvaldinu með þessari yfirlýsingu .
Það virðist enginn skilningur í því að framleiða efni , bíómyndir , tónlist og fleira .
" Snæbjörn Steingrímsson , framkvæmdastjóri Samtaka myndrétthafa á Íslandi ( SMÁÍS ) segir að síðan sé kolólögleg og eins og með allt ólöglegt sé athæfið refsivert .
Hann styður þá kenningu að börn og unglingar , allavega ungir menn í foreldrahúsum séu á bak við síðuna .
" Þeir sem eru komnir með hús og fjölskyldu og einhverjar eignir , þeir eru ekkkert að hætta sér út í þetta að ástæðulausu enda er þetta ólöglegt .
" Spurður hvort SMÁÍS geti farið í einkamál við þessa einstaklinga segir Snæbjörn að samtökin hafi engin tæki og tól til að komast að því hverjir þetta séu .
Lögreglan verði að kanna allt slíkt .
" Ef þessir aðilar væru ekki að fela sig þá gætum við farið í einkamál eins og við gerðum með Istorrent í gamla daga .
" Árið 2011 kannaði Capacent neyslu og niðurhal tónlistar og kvikmynda hér á landi á tólf mánaða tímabili .
...
á tólf mánaða tímabili frá mars 2010 til mars 2011 er talið að dreift hafi verið hátt í 900 þúsund tónlistardiskum á Íslandi en það var aðeins greitt fyrir tæplega helming þeirra ? ...
árið 2011 keyptu Íslendingar eða leigðu á netinu tæplega 3 milljónir sjónvarpsþátta eða kvikmynda en á sama tíma horfðu þeir á um 9 milljónir mynda og þátta án þess að greiða fyrir efnið ? ...
á árunum 2000 til 2010 fækkaði seldum eintökum af erlendum geisladiskum á Íslandi um 77% ? ...
einungis 10% af útgefnum geisladiskum á Íslandi seljast nógu vel til að standa undir útgáfukostnaði ? Þjóðmál Benedikt Bóas benedikt@mbl.is Frönsku myndinni Intouchables var niðurhalað 60 þúsund sinnum .
Það þarf enginn að segja mér að það hafi ekki haft áhrif á DVD-söluna .
Snæbjörn Steingrímsson 