Gleði og sorg .
Hvor sín hliðin á sama peningnum sem okkur er úthlutað við upphaf þessa ævintýris sem við köllum líf .
" Við komumst býsna fljótt að því á lífsleiðinni að sorgin gleymir engum , " segir séra Jóna Hrönn Bolladóttir í fróðlegri grein í Sunnudagsblaðinu í dag um birtingarmyndir sorgarinnar á samskiptavefnum Snjáldru , sem við Íslendingar höfum af rislítilli uppgjöf fellt okkur við að kalla Fésbók , ellegar Facebook .
Í greininni lýsa þrír einstaklingar , sem allir eiga það sameiginlegt að hafa misst maka sinn , reynslu sinni af samskiptum við fólk á Snjáldrunni eftir að áfallið reið yfir .
Þykir þeim samskiptavefurinn hafa mun fleiri kosti en galla í þessu sambandi , til að mynda gefa fólki sem ekki stendur nægilega nálægt syrgjendum til að hringja tækifæri til að koma skilaboðum á framfæri .
Mögulega skilaboðum sem mikill styrkur er í fólginn .
Einn viðmælenda , Þórunn Erna Clausen , bendir á , að þessi úrvinnsluleið hafi ekki síst kosti fyrir þá sem missa ástvini skyndilega .
Gleðin fær að sjálfsögðu sitt rými í blaði dagsins enda ein helsta gleðihelgi ársins í garð gengin , þegar þjóðin , að fáeinum kredduþrælum undanskildum , fagnar þeim mikla árangri sem náðst hefur í baráttu samkynhneigðra fyrir fullum mannréttindum .
Gleðiganga Hinsegin daga er einn af hápunktum mannlífsins í höfuðborginni á hverju sumri og væntanlega verður hvergi slegið af að þessu sinni .
Gefum viðmælanda blaðsins , Kiddu rokk , orðið : " Á þessum degi er ég meyr og ég labba niður Laugaveginn með tárin í augunum .
Þarna finn ég þetta djúpa þakklæti , þakklæti fyrir að vera Íslendingur og þakklæti gagnvart fólki .
" 