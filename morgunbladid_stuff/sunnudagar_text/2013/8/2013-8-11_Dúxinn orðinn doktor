Nafn Höskuldar Péturs Halldórssonar hefur nokkrum sinnum ratað í fjölmiðla þegar framúrskarandi námsárangur er annars vegar .
Árið 2004 stóð hann uppi sem sigurvegari í landskeppni framhaldsskóla í stærðfræði , þá annað árið í röð , ári síðar útskrifaðist hann sem dúx MR með meteinkunn upp á 9,90 og árið 2008 brautskráðist hann úr stærðfræðideild Háskóla Íslands með rétt tæplega 10 í aðaleinkunn , þar sem hann fékk 10 í öllum prófunum nema einu .
Nú , 5 árum síðar , er Höskuldur útskrifaður doktor í stærðfræði frá MIT , einni flottustu stærðfræðideild heims .
Brautskráningin fór fram í byrjun júní síðastliðnum þar sem Höskuldur setti upp dúskhúfu , að hætti bandarískra útskriftarnema , og klæddist einkennisbúningi skólans .
Höskuldur hélt út til náms við MIT á fullum styrk haustið eftir að hann útskrifaðist frá HÍ og hóf þá fimm ára doktorsnám í hreinni stærðfræði .
Doktorsverkefnið snerist um að rannsaka einslaga lausnir á rúmfræðilegri hlutafleiðujöfnu og segist hann hafa unnið að því síðastliðin þrjú og hálft ár .
" Fyrstu þrjú misserin tók ég fullt af kúrsum en eftir það var ég eiginlega bara að vinna að doktorsverkefninu , sem skiptist í nokkra minni hluta , " útskýrir Höskuldur , en álíka langvarandi verkefnavinna hlýtur að krefjast mikillar ástríðu , eða hvað ? " Ég hafði gaman að verkefninu en vissulega þarf maður mikinn sjálfsaga .
Vegna þess að ég þurfti ekki að mæta í neina kúrsa hef ég sem sagt sofið út á hverjum einasta degi síðastliðin þrjú ár .
Það var kannski helst um helgar sem ég vaknaði snemma til að horfa á enska boltann , en leikirnir fara auðvitað fram eldsnemma að morgni til á staðartíma hér , " bætir hann við á léttum nótum .
Hafnaði Google Höskuldur kenndi nemum í grunnnámi stærðfræði samhliða eigin námi og ber því vel söguna .
" Hér er lögð mikil áhersla á að virkja nemendur og skapa umræður .
Auðvitað þurfti maður að vera með námsefnið alveg á hreinu og útbúa góð dæmi , en annars var þetta bara eins og að vera með uppistand .
" Kennarahlutverkið virðist hafa farið Höskuldi vel úr hendi , hann fékk sérstaka viðurkenningu fyrir frammistöðu sína á lokahófi stærðfræðideildarinnar , en ákvað þrátt fyrir það að yfirgefa akademíuna eftir doktorsnámið , ólíkt flestum samnemendum sínum .
" Flestir sem eru í doktorsnámi í hreinni stærðfræði ætla að verða prófessorar og reyna að klífa upp akademíska metorðastigann .
Ég fann fljótlega að mig langaði að prófa eitthvað annað , " segir Höskuldur .
Í kjölfarið hóf hann atvinnuleit og þá reyndist drjúgt að hafa doktorsgráðu frá virtum skóla .
" Hún tryggir manni oft fyrsta atvinnuviðtalið hjá fyrirtækjum , sem getur reynst strembið að fá þegar umsækjendur skipta þúsundum , en þegar í það er komið þarf maður auðvitað að sanna sig á eigin verðleikum .
" Höskuldur sótti um víða en segir að fáein fyrirtæki hafi boðið honum vinnu að fyrra bragði .
Á meðal fyrirtækja sem hann sótti um vinnu hjá var tæknirisinn Google , sem jafnframt er þekkt fyrir að vera einn skemmtilegasti vinnustaður heims .
" Ég komst í fyrsta viðtal hjá þeim sem var tekið í gegnum síma .
Síðan buðu þeir mér að koma í höfuðstöðvar sínar í Kaliforníu í annað viðtal en þá var ég búinn að fá atvinnutilboðið sem ég endaði á að samþykkja .
Ég var búinn að standa í þessu í umsóknaveseni í alltof langan tíma og nennti einfaldlega ekki að fara að flækja málin , " útskýrir Höskuldur , sem hefur störf hjá fjármálafyrirtækinu Jane Street í New York í haust .
" Það má segja að þetta sé hópur stærðfræðinörda að stunda verðbréfaviðskipti , " segir hann og kveðst feginn því að þurfa ekki að mæta í jakkafötum í vinnuna , eins og tíðkast hjá fjármálafyrirtækjum .
" Það er kannski gaman til að byrja með , en hérna á sumrin þegar hitinn fer upp í 40 gráður , þá er ekkert hægt að vera í jakkafötum .
Hjá Jane Street þurfa menn ekkert að vera fínir af því að við erum bara á bak við tölvur allan daginn , " bætir Höskuldur við á léttum nótum , augljóslega spenntur fyrir komandi áskorun á Manhattan .
Líður ekki eins og útlendingi Höskuldur hefur búið í Boston síðastliðin fimm ár en flyst til New York á næstunni vegna nýja starfsins .
" Ég mun pottþétt sakna Boston en mig langar líka að prófa eitthvað nýtt , " segir hann , en bætir við að borgirnar eigi ýmislegt sameiginlegt .
" Báðar borgirnar eru mjög fjölþjóðlegar , manni líður ekki beint eins og maður sé útlendingur .
Það er í raun annar hver maður hér af erlendum uppruna .
" Höskuldur á bandaríska kærustu , en gerir hann þá ráð fyrir að ílengjast í Bandaríkjunum ? " Ég mun allavega vera hér í nokkur ár í viðbót .
Ég reyndi alltaf að koma heim tvisvar á ári meðan á náminu stóð , en það verður ekki jafnauðvelt þegar maður er í vinnu .
Það gæti alveg farið svo að maður setjist að hérna , en annars getur maður aldrei spáð í framtíðina .
" Raunar mun áframhaldandi skólavist kærustunnar í Boston verða til þess að hann fær svo að segja eitt ár til aðlögunar að New York .
" Ég mun væntanlega taka lestina reglulega milli borganna svo ég er nú kannski ekki alveg búinn að kveðja Boston strax , " útskýrir Höskuldur .
