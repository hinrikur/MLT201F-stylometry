Flestir foreldrar ganga út frá því að börnin muni jarða þau en ekki öfugt .
Það er vart hægt að ímynda sér meiri sorg en að jarða barnið sitt .
Ef dauðsfallið er vegna slyss sem foreldrarnir telja að þau hefðu getað komið í veg fyrir eða vegna sjálfsvígs , er það ekki til að milda sársaukann .
Almenna bókafélagið gefur á næstu dögum út bókina Þrá eftir frelsi eftir Beverly Cobain og Jean Larch sem er fyrir þá sem hafa þurft að glíma við ólýsanlegan missi eins og sjálfsvíg ástvinar .
Bókin getur einnig styrkt forvarnir við sjálfsvígum , kennt fólki að sjá hættumerkin hjá þeim sem fer að líta á sjálfsvíg sem leið frá sársaukanum .
Bókin er styrkt af Minningarsjóði Orra Ómarssonar sem svipti sig lífi í janúar 2010 á sautjánda ári sínu þegar hann var á fyrsta ári í Menntaskólanum í Reykjavík .
Staðreyndin er sú að velflestir geta lent í því einhverntímann á ævinni að líta á sjálfsvíg sem flóttaleið .
Það hendir ekki aðeins fólk sem á við fíkn að stríða , er sparkað af kærustu sinni eða hafnað af nærsamfélaginu .
Slíkar vangaveltur geta komið upp í huga velflestra .
Sársaukinn af því að vera til getur verið nógu mikill þótt flest það sem fólk ætlar sér gangi upp .
Foreldrar Orra , Guðrún Jóna Guðlaugsdóttir og Ómar Ingi Bragason , eiga þrjú börn og hafa tvö hjá sér , einsog þau orða það .
Þau búa í fallegu húsi í Hafnarfirði og segjast hafa fundið hjálp í bókinni Þrá eftir frelsi .
" Þessi bók er hjálpleg til að komast að einhverjum skilningi eða samkomulagi við sjálfan sig um hvernig maður ætlar að vinna sig út úr svona missi og ná áttum á nýjan leik , " segir Ómar .
" Já , " segir Guðrún Jóna .
" Þetta var í fyrsta skiptið sem ég las um þessa rörhugsun ( Tunnel Vision ) sem fólk í sjálfsvígshugleiðingum getur dottið inn í og fannst það auka við skilning minn .
Það er eins og ég held að sonur okkar hafi dottið inn í , ég held að hann hafi algjörlega lokað á þann harm sem hann myndi valda okkur sem eftir stóðum .
Þegar fólk dettur inn í svona rörhugsun þá sér það ekki sína nánustu , aðeins sársaukann og sjálfsvíg sem leið út úr honum .
Það er komið inn í þröng og myrk göng með hugsun sína .
" Það eru rúm þrjú ár síðan þau komu að sextán ára syni sínum þar sem hann var búinn að enda líf sitt .
Orri var í byrjunarliði síns félags í fótbolta og var með nálægt 9 í meðaleinkunn á fyrstu önn sinni í MR og átti frábæra vini og kunningja .
Það virðist enginn óhultur gagnvart sjálfsvígshugleiðingum .
Það er enginn óhultur " Þetta er yfirleitt alltaf óvænt , og í þessu tilfelli svipti áfallið marga félaga okkar öryggistilfinningunni og þau spurðu sig hvort þau væru þá ekki heldur óhult með sín börn , " segir Guðrún Jóna .
" Það var ekkert vesen á Orra , ekkert vandamál með fíkniefni eða áfengi , ekkert stórt áfall eða höfnun í lífinu utan þetta venjulega , hann var unglingur og nýbyrjaður í framhaldsskóla og það er kannski svolítið erfitt fyrir alla en ekkert erfiðara fyrir hann en aðra .
Kannski er pressan frá samfélaginu meira íþyngjandi fyrir stráka , í það minnsta eru fjórum sinnum fleiri karlmenn sem svipta sig lífi heldur en kvenmenn .
Þótt það séu fleiri kvenmenn sem reyni sjálfsvíg þá tekst karlmönnum það mun oftar .
" " Sjálfsvíg hafa fylgt mannkyninu lengi , " segir Ómar .
" Þetta hefur stundum verið upphafið í einhverjum menningarheimum , einsog hjá samúræjum og víkingum .
Einhvers staðar las ég að tíðni sjálfvíga í Bandaríkjunum væri mun hærri hjá læknum , lögreglumönnum , vændiskonum og íþróttamönnum en öðrum stéttum .
Starfsstéttir sem virðast eiga fátt sameiginlegt .
Það er erfitt að átta sig á þessu , en flestir , þar á meðal ég hallast að því að þetta sé tengt efnaskiptum í líkamanum .
Svona hugsanir geti sótt að hverjum sem er á lífsleiðinni en bara sumir sem láta verða af því að framkvæma það .
Það er áhugavert þegar Beverly Cobain , einn höfunda bókarinnar og tveggja barna móðir , lýsir því í bókinni hvernig sjálfsvígshugsun heltók hana einu sinni í einn dag .
Henni leið óvænt svo illa að hún ákvað að ef vanlíðanin væri enn til staðar þegar klukkan væri orðin 19.00 þá myndi hún svipta sig lífi .
Hún sat í rúminu með skammbyssu fyrir framan sig en eitt símtal rétt fyrir 19.00 varð henni til lífs .
Þetta virðist geta hent hvern sem er .
Eftir að Orri okkar gerði þetta hafa margir komið til okkar og sagt okkur að þeir hafi verið á brúninni einhvern tímann á ævinni .
Við fengum okkar viðvörun og vorum með eftirfylgni í framhaldinu en það var ekki nóg .
Við misstum hann samt .
" Orri Ómarsson , sem svipti sig lífi í janúar 2010 , hafði nokkrum mánuðum áður , í október 2009 , farið í lyfjaskáp foreldra sinna þegar þau voru ekki heima og gleypt fullt af lyfjum .
Hann hafði síðan séð að sér og hringdi sjálfur á sjúkrabíl og var fljótt kominn upp á spítala þar sem lyfjunum var dælt upp úr honum .
Foreldrarnir fengu sjokk og mikil samræða tók við .
Hann var í fáeina daga á Barnaspítalanum og var svo sendur á BUGL en var þar bara eina nótt , því hann sagðist þurfa að komast heim að lesa undir próf , sagði að þetta hefði bara verið eitthvað rugl í honum .
Hann sá líka svo rosalega eftir þessu .
" Hann var snjall strákur og sannfærði okkur um að þetta hefði bara verið einhver vitleysa , snjallt fólk getur talað sig út úr öllu , " segir Ómar .
" Við vorum með eftirfylgni og fylgdumst mjög vel með honum í framhaldinu , " segir Guðrún Jóna .
" Eftir jólafríið fór hann að vera þyngri á fætur á morgnana .
Við gerðum þá kröfu að hann færi til sálfræðings eða tæki lyf , eitthvað varð að gera .
Hann vildi ekki fara til sálfræðings , var sannfærður um að það myndi ekkert gera fyrir sig en féllst á að taka þá lyf í staðinn .
Næstu dagar voru góðir , við fórum í lok janúar í skíðaferð og þá var hann svo glaður og ánægður að maður hélt að hann væri kominn yfir þetta .
En viku seinna var hann dáinn .
Ég held að þá hafi hann kannski verið búinn að ákveða að svipta sig lífi .
Eins og segir í bókinni að þá getur svona skyndilegur léttir í skapi sem gerir aðstandendur glaða verið hættumerki , því þá sé einstaklingurinn búinn að ákveða sjálfsvíg og honum létti við ákvörðunina .
" " Þú veist það ekki , " segir Ómar .
" Kannski er það ekki rétt hjá þér .
Kannski var hann bara ánægður þá en það breyttist viku seinna og þá lét hann strax verða af því .
" " Nei , það er rétt .
" Segir Guðrún Jóna .
" Ég veit það ekki , en kannski var það þannig .
Ég hafi ekki tekið þetta nógu alvarlega , ekki verið nógu öflug í eftirfylgninni ég trúði því bara að hann myndi ná sér upp úr þessu og hann vildi ekki þiggja sálfræðiaðstoð sem stóð til boða .
Það er ekki hægt að þvinga barn í eitthvað sem það vill ekki .
Ég myndi samt vilja óska að það væri til skipulagt prógramm innan heilbrigðiskerfisins fyrir foreldra og börn eftir svona tilraun .
Mögulega gæti það komið í veg fyrir að við missum börn á þennan hátt .
Þarna erum við klárlega með hóp sem er aukin hætta á að fremji sjálfsvíg síðar .
" " Ég er ekki viss um að kerfið hefði getað breytt neinu um þetta , " segir Ómar .
" Snjallt fólk talar sig út úr öllu .
" " Kannski ekki , " segir Guðrún Jóna .
" En ég er viss um að það gæti bjargað einhverjum .
" Hin mörgu stig sorgarinnar Á Vísindavefnum skýrir Anna Rós Jóhannesdóttir félagsráðgjafi út hvað sorg sé .
Sorg er einstaklingsbundin tilfinning og því er ekkert sorgarferli eins .
Samt sem áður er framvinda sorgar svipuð hjá flestum .
Fyrsta stig kreppu er svokallað loststig sem getur varað frá örstuttu andartaki og allt upp í nokkra sólarhringa .
Einstaklingurinn notar alla sína krafta til þess að halda raunveruleikanum frá sér og á síðar oft erfitt með að muna hvað raunverulega gerðist .
Síðan tekur viðbragðastig við , en þá neyðist manneskjan til þess að horfast í augu við raunveruleikann .
Segja má að allir kraftar fari þá í að skilja það sem gerst hefur eða mun gerast .
Varnarhættir verða oft til á þessu stigi , til dæmis afneitun .
Þá tekur við þriðja stig kreppu , úrvinnsla og síðan skilningur eða sátt í kjölfarið .
Þetta er tímabil aðlögunar að breyttu lífi og loks er tilfinningum beint á nýjar brautir án þess að vera stöðugt að hugsa um missinn .
Í upphafi sorgarferlis getur sársaukinn virst óbærilegur en sorgin er eðlilegur og heilbrigður hluti af manneskjunni sjálfri við slíkar aðstæður .
Með tímanum , hjálp annarra , umhyggju og hlustun aðlagast sá sem syrgir venjulega missinum .
Oft er talað um að fyrstu tvö árin séu erfiðust en þetta er afar einstaklingsbundið .
" Fyrstu dagana var doðinn og afneitunin alger og hugsanir okkar út um allt , " segir Ómar .
" Síðan reyndum við að setjast niður , tala saman og skrifa til að koma böndum á hugsanir og öll ef-in .
Ef við hefðum gert þetta eða hitt .
Við bara ræddum allt fram og til baka .
Svo fórum við að skrifa mikið niður og lesa allt sem við fundum varðandi sjálfsvíg .
Við pöntuðum bækur allstaðar að og fundum huggun í textanum .
Við leituðum svara við hvað hefði maður getað gert öðruvísi ? Maður veit ekki í dag hvað það var sem við hefðum getað gert , en á þeim tíma velti maður öllu fyrir sér , allt frá því að vera á réttum stað á réttum tíma , segja réttu hlutina eða bara að gefa honum meiri sykur í te-ið .
Öll þessi vinna miðaði að því að fúnkera aftur .
Maður vill normalísera lífið og hugsanir manns , tilfinningar manns .
Það var til dæmis gott að átta sig á hvernig sorgarferlið er .
Maður gat lesið um ferlið og hugsað : já , ok , ég er hérna , svo tekur þetta við .
Þannig er þetta bara .
Svo er fólk sem getur fest einhverstaðar í skalanum , í reiðinni og ásökun gagnvart einhverjum eða einhverju .
Það er stóra tjón samfélagsins .
Fólk sem festist í þannig tilfinningum .
" Bara losna við sársaukann " Menn tala oft um að virða ákvörðun þess sem sviptir sig lífi , " segir Guðrún Jóna .
" En ég er 100% viss að þetta var ekki val Orra , hann var kominn í einhver göng þar sem hann sá ekkert annað sem lausn á sársauka sínum .
Kominn í rörhugsun , svört göng .
Hann vildi ekki yfirgefa okkur , hugsunin var bara ekki skýr og hann sá ekki aðra lausn .
Fólk með sjálfsvígshugsanir vill ekki endilega deyja , það vill bara losna við sársaukann .
" " Ef einhver aðstandandi vill gera þann samning að það eigi að virða val þess sem sviptir sig lífi , þá er það ekkert verri samningur en hver annar , " segir Ómar .
" Aðalmálið er að fólk geri samning með sjálfum sér sem það er sátt við og getur lifað góðu lífi með .
Það er óþarfi að gera lítið úr slíkum samningi að það eigi að virða val þess sem tók líf sitt .
Ég veit ekki hvort samningur sé besta orðið yfir þetta en á enskunni kalla þeir þetta " bargain " , það er leið til sáttar við sjálfan sig .
Í okkar huga var þetta ekki val og nú er aðalmálið að komast í gegnum áfallið og lifa með því og það er það sem svona bækur fjalla um .
Skilningur minn á þessu er að mótast .
Kannski var Orri með of lágt kólesteról , kannski þunglyndur , kannski eitthvað annað .
En maður verður bara að gera samning við sjálfan sig um að trúa því sem hjálpar manni best til framtíðar .
Við verðum að halda áfram .
" " Já , við leitum að sátt við sjálf okkur , það er okkar samningur , " segir Guðrún Jóna .
" Ein af leiðunum var þessi minningarsjóður Orra sem við stofnuðum .
" " Hann varð til í einhverju athafnaæði hjá okkur , " segir Ómar .
" Þetta er á fyrstu dögunum eftir áfallið og þá er maður að leita að einhverri fótfestu .
Ein af fótfestunum var að Guðrún Jóna vildi leggja sitt af mörkum til að hjálpa ungu fólki í tilfinningalegum vandræðum .
Henni þótti kjörið að nota þá peninga sem annars hefðu farið í blóm í sjóð .
Hugmyndin var að þó ekki væri hægt að bjarga nema einum þá væri það þess virði .
Fyrsta skref sjóðsins var að styrkja útgáfu á bæklingi frá Fræðslusviði Biskupsstofu um ástvinamissi vegna sjálfsvígs , handbók til sjálfshjálpar fyrir aðstandendur .
Þetta er góður bæklingur og því miður fá hann ekki allir í hendur sem þurfa .
Einnig styrkti sjóðurinn gerð heimasíðunnar Sjálfsvíg.is , sem er gott framtak stýrt af hópi aðstandenda innan Nýrrar dögunar .
Ný dögun eru samtök um sorg og sorgarviðbrögð og voru þessi samtök stofnuð á níunda áratugnum .
Við vorum svo heppin að komast í stuðningshóp foreldra sem höfðu misst börnin sín innan Nýrrar dögunar fáum mánuðum eftir að Orri dó .
Hópnum var stýrt af tveimur prestum , Vigfúsi Bjarna Albertssyni og Halldóri Reynissyni .
Þessi hópur hjálpaði okkur mjög mikið .
Líklega skilja þeir best svona sorg sem hafa reynt það að misst barn .
Og að hitta aðra í sömu stöðu var mikil hjálp fyrir okkur .
Svo er það þessi bók .
Við lögðumst mikið í lestur eftir áfallið .
Við vorum fljót að klára íslensku bækurnar , sem eru ekki margar um þessi mál .
Það var margt fínt þar , en það var ekki mikil vídd .
Ég held við höfum saxað verulega á Amazon-bókasafnið um þessi mál og þessi bók barst okkur í annarri sendingu .
Maður hafði smá fyrirvara á þessu af því að þetta er frænka söngvara Nirvana , Kurt Cobain , sem skrifar hana og maður hélt að þetta væri einhver bók um frægan mann eða einhver sem væri að nýta sér frægð hans .
En bókin kom verulega á óvart og var það sem okkur vantaði á þeim tíma .
Góður kunningi okkar sem er geðlæknir var ánægður með hana og lét hafa eftir sér hrós á kápunni .
" " Þessi bók sameinaði margt sem gott er að vita , " segir Guðrún Jóna .
" Sumar bækur um þetta eru rosalegt torf , fjalla mikið um lífeðlisfræði og eru þungar , aðrar geta farið út í of mikið halelújatal .
En þegar ég las þessa bók fyrst þá greip mig strax þessi löngun til að koma henni á framfæri .
Nanna B. Þórsdóttir , sem þýðir bókina , dreif okkur eiginlega af stað , hún sagði okkur bara að drífa í að fá tilskilin leyfi , hún myndi sjá um að þýða .
Við erum henni mjög þakklát , ekki síst þar sem við höfum lánað talsvert af okkar bókum um bæinn og finnum að það er þörf fyrir efni um þetta málefni .
" " Ég velti líka yngri syni mínum oft fyrir mér og framtíð hans , " segir Ómar .
Sjálfur burðaðist ég lengi með sektarkennd út af dauðsfalli frænda míns þegar við vorum 18 ára .
Hún var stundum mjög raunveruleg en samt fullkomlega órökrétt og óréttlát .
Ég er viss um að þó að sonur okkar sé kátur í dag og við séum miklir félagar , þá mun koma sá tími sem honum finnst á sama tíma hann þurfa að sanna sig fyrir mér og verða sjálfstæður frá okkur .
Á sama tíma háður og reiður .
Þetta þekki ég af eigin raun og ég held að allir þekki þetta í einhverri mynd .
Í þetta uppgjör munu blandast minningar og spurningar um bróður hans .
Ég óttast að börn fái ekki að tjá sig í svona aðstæðum heldur sé þeim sagt hvernig þau eigi að skilja hlutina , sem er slæmt .
Ein af okkar gæfum er hvað Bragi er skynsamur og velti ýmsu upp sem annars hefði kannski hefði aldrei verið rætt .
Hann mátti líka tala og talaði mikið sem betur fer .
Eitt af þessum viðkvæmu málum sem hann hreyfði við voru gæsaveiðar , en bróðir hans hafði notað skotvopn við sjálfsvígið .
Í raun krafðist hann þess á fyrstu vikum að ég myndi ekki hætta að veiða gæsir með vinum mínum vegna þess að þá fengi hann aldrei að koma með og þannig myndi dauðsfall Orra bitna á framtíð hans .
Hann neyddi mig sem sagt til að taka ákvörðun sem ég hefði annars frestað út í hið óendanlega og þetta gerði hann á tíma þar sem ég hafði enga orku til að segja nei við hann .
Í dag er ég honum þakklátur fyrir að hafa " neytt " mig til að halda áfram .
Seinna skildi ég að það sem hann sagði snerist ekki bara um veiðar heldur var hann í raun að segja að við yrðum að ná áttum , við mættum ekki umbreyta öllu lífi okkar .
Ég held að enginn geti ráðlagt manni í sjokki af svona raunsæi nema barn .
Ég man að ein rökin sem hann notaði til að sannfæra mig voru " Ef hann hefði orðið fyrir bíl , hefðuð þið þá bara hætt að keyra ? Svarið við því er augljóslega nei .
Allt tal um að börn skilji ekki þetta og hitt er rangt því þau skilja hluti einfaldlega á sinn hátt .
En þar er líka hætta sem felst í því að þau festist í einhverri niðurstöðu eða samningi sem er slæmur fyrir þau til lengri tíma .
Því þarf maður að ræða af skynsemi við barnið , maður skýrir ekkert út fyrir því heldur ræðir þær pælingar sem upp koma og reynir að finna svör eða niðurstöðu .
Reynir að losa um slæmar hugsanir .
Spurningar hans eru háðar þroska , þær breytast og því lýkur hans leit að svörum ekki á næstunni .
En það hefur hjálpað okkur mjög mikið að eiga hann og glíma við beinskeyttar pælingar hans .
" Hann kom oft með komment og ábendingar sem okkur hefði aldrei dottið til hugar og setti hluti í skemmtilegt samhengi eins og þegar hann bað mömmu sína um að hætta að gráta í Krónunni því annars héldu allir að hún ætti engan pening .
Nánustu ættingjar , vinir og nágrannar voru okkur líka mikilvægir .
Þau hringdu reglulega , mættu og sáu um að við borðuðum , svæfum og hefðum félagsskap .
Svo fækkaði heimsóknum í samræmi við getu okkar við að vera ein .
Líklega var ekki hægt að fá betri stuðning en við fengum , " segir Ómar .
Sársaukinn mun aldrei hverfa " Mér er minnisstætt þegar ég fékk kort frá móður sem hafði misst tvö barna sinna fyrir mörgum árum síðan , " segir Guðrún Jóna .
" Það var mjög fallegt og styrkjandi bréf .
En treginn var ennþá í bréfinu .
Ég áttaði mig á því við lesturinn að maður myndi aldrei komast yfir áfallið , heldur læra að lifa með því .
Það hjálpaði mér að sjá kortið og þannig minnti ég mig á að ég hlyti að geta þetta líka fyrst hún gat þetta .
Sársaukinn mun líklega aldrei hverfa , en bara að maður geti lært að lifa með honum .
" " Svo má ekki gleyma því að það eru margir sem ekki eru í allra innsta hring sem eru líka að eiga við þessa sorg en eiga það til að gleymast , " segir Ómar .
" Það eru margir eins og frænkur og frændur , ömmur og afar og vinir sem aldrei tala eða kunna ekki við að tala .
Þeim líður líka illa en það er ekkert gert í því .
" " Það á ekki að upphefja sjálfsvíg en það á ekki heldur að þegja um þau .
Það á að tala um það .
Það látast það margir af völdum sjálfsvíga á Íslandi á ári hverju að það á ekki að þegja um það .
Það eykur ekki á löngun fólks til að svipta sig lífi að það sé talað um sjálfsvíg , þvert á móti .
Prinsippið að það eigi ekki að tala um þetta er rangt .
Fjölskyldur þar sem ekki er vímuefnavandamál heldur að það sé óhult en það er það ekki .
Það er mikilvægt að skilja að það er ekki bara fólk sem er í vímuefnum eða drykkju eða búið að mála sig út í horn sem gerir þetta .
Þetta er miklu flóknara en það .
Mér fannst ég alltaf þurfa að útskýra að hann var ekki í vímuefnum , honum gekk vel í skóla og fjölskyldan studdi hann og elskaði .
" " Þú ert enn að því , " segir Ómar .
" Já , ég veit .
" " Skynsamur félagi minn sagði mér að ég þyrfti að komast í þá stöðu að þurfa ekki að útskýra mig .
Hann hefur rétt fyrir sér .
Maður þarf að komast á þann stað að þurfa ekki að útskýra sig .
Aukin þekking hjálpar manni að komast þangað .
" " Já , maður vill geta hjálpað aðstandendum þeirra sem svipta sig lífi sem eru hræddir um að vera dæmdir sem lélegir foreldrar og eru hræddir við að tala um þetta .
Það er svo mikil vanþekking í samfélaginu út af þessu .
" " Já , hún er víða en ekki bara út af sjálfsvígum .
Við erum svo fljót að finna einhverjar einfaldar útskýringar eða dæma .
Fólk er svo fljótt að leita skýringa til að fjarlægja óþægindi frá sínum veruleika .
Eins með sjálfsvígin , við hugsum strax að eitthvað skiljanlegt hafi verið að , en oft er það ekki svo .
Það þarf ekki vímuefni , gjaldþrot eða sambandsslit til að fólk svipti sig lífi .
Það er ekki bara þunglynt fólk sem sviptir sig lífi .
Það þarf að auka umræðuna um þetta .
" " Samkvæmt Alþjóðaheilbrigðismálastofnuninni er framið sjálfsvíg á 40 sekúndna fresti í heiminum , það er ein milljón manna á ári .
Það eru 30-37 manns sem fremja sjálfsvíg á Íslandi á hverju ári samkvæmt upplýsingum frá Landlækni .
Svona bækur eins og Þrá eftir frelsi eru ekki aðeins með leiðir fyrir eftirlifendur til að komast út úr sorginni , heldur eru þar einnig leiðir til forvarna .
Ef hún hjálpar einhverjum einum , þá er tilganginum náð , " segir Ómar .
