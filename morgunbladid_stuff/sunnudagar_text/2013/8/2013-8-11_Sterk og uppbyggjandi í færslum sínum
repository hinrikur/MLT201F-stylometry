Hermann Georg Gunnlaugsson hitti Gunnhildi Þóru Guðmundsdóttur gegnum sameiginlega vini sumarið 1998 og þau hófu samleið sína það haust .
Gunnhildur átti tvær dætur af fyrra sambandi sem eru komnar yfir tvítugt .
Gunnhildur greindist með krabbamein í nóvember 2011 sem leiddi hana til dauða langt um aldur fram en hún var aðeins 43 ára þegar hún kvaddi .
Þau gengu í hjónaband 11. maí 2012 á heimili sínu í Hafnarfirði að viðstöddum nánustu skyldmennum , fjórum sólarhringum áður en Gunnhildur dó , en hún lést á heimili sínu þann 15. maí .
Daginn eftir hjónavígsluna eða 12. maí var haldin brúðkaupsveisla þar sem stórfjölskyldu og vinum var boðið .
Allir höfðu staðið saman í að setja heimilið og garðinn umhverfis húsið í hátíðarbúning og síðan var boðið upp á veitingar , tónlist og stutt ávörp .
Enginn fór út úr húsinu ósnortinn þennan dag , enda var mikil fegurð yfir öllu .
Gunnhildur hafði sparað alla sína orku til að geta verið með fólkinu sínu þessa stund og hún ræddi við þau og kvaddi með eftirminnilegum og huggunarríkum hætti .
Að láta vita af góðu fréttunum " Gunnhildur notaði fésbókina mikið í veikindum sínum og þá fyrst og fremst til að segja frá þegar komu góðar fréttir og til að viðhalda jákvæðni hjá fjölskyldu og vinum , segir Hermann .
" Ég ræddi ekki veikindi hennar á þessum opinbera vettvangi , en Gunnhildur gerði það og var fyrst og síðast að hugga okkur öll með orðum sínum .
Hún var alltaf svo sterk og uppbyggjandi í færslum sínum , en þegar illa gekk hætti hún að tjá sig á þessum vettvangi .
Gunnhildur notaði síðuna sína til að deila og gleðjast Ég og dætur Gunnhildar ákváðum að loka ekki síðunni hennar og nota hana sem minningarsíðu og við sjáum ekki eftir því .
Það koma margir inn á síðuna til að skoða myndir af henni og á afmælinu hennar komu fallegar kveðjur á vegginn .
Þetta er mikilvæg síða fyrir þá vini sem Gunnhildur á erlendis bendir Hermann á .
Þau eiga ekki möguleika á að hitta okkur reglubundið til að minnast hennar og ekki síst þeirra vegna ákváðum við að loka henni ekki .
Hermann Georg fékk ekki mikið af samúðarkveðjum á síðuna sína fyrst eftir að eiginkona hans kvaddi .
Hann fékk ótal símtöl og tók því ákvörðun um að deila á fésbók og leyfa fólki að fylgjast með allri framvindu í kringum kistulagningu og útför , samhliða því að segja fréttir af sér og dætrunum .
Hann brá á þetta ráð því annars var hann stanslaust í símanum og átti erfitt með að einbeita sér að því sem hann þurfti að koma í verk á þessum tímamótum .
Hermann notar fb eins og dagbók Hermann setti ekkert inn á síðuna sína eða Gunnhildar þegar fyrsti afmælisdagur hennar rann upp eftir andlátið .
Hann og dæturnar voru með boð heima og buðu nánustu vinum og fjölskyldu .
Fyrsti afmælisdagurinn voru tímamót sem reyndu mjög á fjölskylduna og var þeim mikilvægt að draga sig inn í skel sína .
Aftur á móti notaði Hermann fésbókina sem dagbók ári eftir brúðkaup þeirra og andlátsdag Gunnhildar .
Þá kom tvennt til , hann fann að það var honum mikilvægt að rifja upp þessa daga gleði og sorgar mjög nákvæmlega til að eiga sem dagbókarfærslur seinna meir í skjali .
Hermann fann einnig að þessi skrif hreinsuðu huga hans og honum þótti vænt um ummæli og viðbrögð fjölskyldu og vina .
Hermann vildi einnig nota tækifærið ári seinna til að þakka þeim sem stóðu með þeim Gunnhildi og dætrunum þessa stóru daga : Fésbókarfærsla : " Fimmtudagurinn 10. maí 2012 - Verslunardagurinn .
Þetta var ótrúlegur dagur eftir alla eftirvæntinguna daginn áður þegar Gunnhildur kom heim .
Það átti eftir að dressa upp brúðhjónin og það var tekin stefnan á bjart og sumarlegt .
Við Saga , Fanny og Ásgeir fórum í bæinn að versla brúðarkjól fyrir Gunnhildi og alklæðnað á mig .
Gunnhildur og Ransý Guðmundsdóttir voru heima að slaka á fyrir giftingardaginn .
Það tók okkur klukkutíma að versla alklæðnað og ég hef aldrei gert þetta áður á svo stuttum tíma og með jafn góðum árangri .
Enda voru þrír sérfræðingar með í för , allir með reynslu að verslunarstörfum og miklir stílistar .
Þessi dagur var fullur að gleði og ánægju , en það var líka ýmislegt sem kom upp á sem reyndi á líkama og sál .
Við náðum að klára allan undirbúning fyrir giftinguna og veisluna þennan dag .
Veitingar , skreytingar og margt , margt fleira sem fólk er að undirbúa í fimm vikur eða fimm mánuði .
Nei , við tókum okkur heila 5 daga í að skipuleggja alvöru brúðkaup .
Já , og allan pakkann .
Allt inni var orðið klárt og úti í garði var búið að hreinsa , gróðursetja , vökva og setja upp stóla , borð og bekki fyrir garðveislu .
Kærleiksveggurinn var það síðasta sem við gerðum þennan dag .
Hugmyndin að veggnum fæddist þegar að ég fór að velta því fyrir mér hvernig hægt væri að koma á framfæri öllum minningunum og ferðalögunum sem við höfðum farið í .
Veggur sem sýndi allar góðu stundirnar okkar saman .
Þetta hefur gefið okkur og öllum þeim sem hafa séð vegginn ótrúlega mikið .
Myndirnar tala sínu máli .
Þetta var ótrúlega fallegur og tilfinningaríkur dagur .
Hefði ekki getað orðið betra og allir þeir sem lögðu hönd á plóginn , Kærar , kærar , kærar þakkir til ykkar allra .
Hermann á rúmlega tvö hundruð fésbókarvini .
Hann sér að þriðjungur þess hóps var mjög virkur að tjá sig um dagbókarfærslurnar ári eftir þessa örlagaríku viku .
Hermann er í fésbókarhópi fyrir ekkjur og ekkla .
Hann hefur ekki fundið sig þar en segist sjá hvað sá félagsskapur gerir mikið fyrir ungt fólk sem hefur misst maka sinn og er með lítil börn .
Það hentar honum frekar að vera í stuðningshópi innan kirkjunnar sem hann hittir á reglubundnum samverum .
Hermann segist aldrei hafa sett inn fesbókarfærslur á erfiðu dögunum , þá velur hann að tjá sig við trúnaðarmann .
Hann er ekki með lokaða síðu og telur mikilvægt að vanda sig í öllum skrifum .
Hann hefur gert mikið af því að finna gamlar myndir af Gunnhildi og dætrunum og setja á vegginn sinn .
Það er huggunarríkt og rifjar upp góðu stundirnar .
Það er skoðun Hermanns að fesbókin hafi gildi í sorgarúrvinnslunni , þetta sé viðbótarmiðill í góðum og mikilvægum samskiptum , en hann bætir því við að það geti verið áhættusamt að vera of einlægur og honum hafi aldrei dottið í hug að setja neitt inn til að slá á einmanaleikann sem fylgir líka sorginni .
