Þegar þetta er ritað hafa vel yfir fimmtíu milljónir safnast til góðgerðarmála í tengslum við Reykjavíkurmaraþonið .
Þeim sem taka þátt í hlaupinu , sem er einn stærsti íþróttaviðburður ársins , hefur fjölgað ótrúlega hratt síðustu ár .
Nú lítur út fyrir að milli tólf og þrettán þúsund manns hlaupi , þar af stærstur hluti Íslendingar .
Stundum er engu líkara en Íslendingar séu milljónaþjóð .
Ungverskur fimleikaþjálfari sem rætt var við á RÚV á dögunum varð hissa þegar hann kom hingað til lands og var sagt að hér iðkuðu níu þúsund börn fimleika , en í hans heimalandi eru iðkendur aðeins um þúsund þótt þar búi tíu milljónir manna .
Í fésbókarfærslu kunningja míns á dögunum greindi hann frá símtali sem hann heyrði kassadömu í H & M-fataverslun í Svíþjóð eiga við yfirboðara sína .
Stúlkan var í öngum sínum og sagðist verða að panta vörur " akut " enda hefði " halva Island " mætt í verslunina og hreinsað úr hillum .
Það var semsagt einhvers konar íþróttamót í borginni og íslensk unglingalið og foreldrar mætt til leiks .
Við erum víst gjörn á að taka hlutina alla leið .
Sólveig Káradóttir er í viðtali í blaðinu í dag .
Hún hefur starfað sem fyrirsæta með eftirtektarverðum árangri undanfarin ár en tekst nú á við það verkefni að fóta sig í tískuheiminum og kynnir eigin línu á tískuviku í London á næsta ári .
Alltaf jafngaman að ræða við fólk sem nær árangri , hvort sem er í maraþoni eða í tískuheiminum .
Kannski er það af því að við erum svo fá að samkenndin verður meiri , við getum glaðst með öðrum þegar þeim gengur vel .
Þegar blásið er til almenningshlaups taka þúsundir við sér og ekki bara hlaupa heldur safna tugum milljóna til góðgerðarmála í leiðinni .
Kortin eru fljót á loft , hvort sem er í H & M eða til að styrkja góð málefni .
Þessa helgi kemur alíslensk hvatvísi sér vel fyrir fjölda góðra málefna .
