Uppáhaldstíminn minn er að fara í hönd – síðsumarið .
Í rökkrinu ríkir ákveðin stemning .
Eftir tíma bjartra sumarnótta tekur dulúðin völdin og þá getur allt gerst .
Síðsumrið og haustið framkallar ógleymanleg augnablik og ævintýri sem húðflúra sálina með góðum minningum .
Eftir mikið neon og bera fótleggi er alltaf eitthvað svo hressandi að hlussast aftur í sokkabuxurnar og leðurstígvélin og vefja hlýrri peysu utan um axlirnar .
Í ágúst setjum við á okkur örlítið dekkri varalit ( jafnvel í berjalit ) og auðvitað þykkari maskara ( fyrir þær sem eru ekki háðar augnháralengingum ) .
Dökki varaliturinn og meira farðaða andlitið fer betur við síðsumarið en hásumarið .
Ef við værum í síðsumarsskrúðanum um hásumar gætu menn ( og konur ) haldið að við værum vaktstjórar í kampavínsklúbbi .
Þegar síðsumrið gengur í garð skiptum við um ham og breytum um áherslur .
En hvernig er best að bera sig að til að geta tekið á móti síðsumrinu á viðeigandi hátt ? Helstu tískupæjur Bretlands segja að við verðum að eiga klofhá stígvél , helst úr rúskinni .
Það getur vel verið að það sé rétt , það " lúkkar vel " á þeim sem eru sirka 179 á hæð og 57 kíló , en ekki alveg jafnvel á okkur smáhestunum .
Ég mæli því með rúskinnsstígvélum sem ná upp að hnésbót nú eða slönguskinnsstígvélum .
Í hausttískunni eru stríðsáraleg pils áberandi sem ná niður fyrir hné .
Við pilsin er fallegt að vera í stígvélum sem ná upp undir pilsin .
Það er svolítill Dallas-fílingur í þessu sem undirrituð fær aldrei nóg af .
Þegar ég var í Kaliforníu síðast mátaði ég grá rúskinnsstígvél frá hinni ítölsku Prödu sem ég dauðsé núna eftir að hafa ekki keypt ( þau voru á útsölu ) .
Þau voru reyndar ekki klofhá , en náðu alveg upp að hnésbót og voru með fylltum hæl .
Vandamálið er að ég var svo sveitt eitthvað þarna í hitanum að það skapaðist glundroði í hausnum á mér sem gerði það að verkum að hann fúnkeraði ekki eðlilega .
Það gæti líka verið að hagsýna húsmóðirin hafi talað í gegnum mig – get ekki greint þar á milli .
Núna er ég með nagandi eftirsjá að hafa ekki keypt þau því þessi stígvél hefðu aldeilis gert góða hluti í lífi mínu á síðsumarkvöldum .
Ég þekki þessa nagandi eftirsjá vel en hún tengist ávallt dauðum hlutum – ekki tilfinningum ( sem ég veit ekki hvort er gott eða slæmt ) .
Nagandi eftirsjáin heltekur mig yfirleitt nokkrum mánuðum eftir að ég kem heim úr ferðalögum án þess að hafa keypt það sem mig dauðlangaði í .
Ég gæti talið upp langan lista af fíneríi sem ég keypti ekki en langaði í en tvennt stendur þó upp úr og það eru silfurglimmerskórnir frá Miu Miu sem ég keypti ekki og Gucci-rúmteppið sem ég hnaut um í Outletti á Ítalíu en keypti ekki .
Ég á það til að spyrja mig hvort líf mitt hefði orðið öðruvísi ef ég hefði látið þetta eftir mér ...
og hvort það hefði orðið meira stuð .
Beittustu hnífarnir í skúffunni segja að þetta séu hreinræktaðar gerviþarfir og stuðið hefði ekki orðið meira .
Ég er þó ekki viss .
Mér finnst líklegra að kona í glimmerskóm lendi í fleiri ævintýrum en kannski er það bara misskilningur .
Því miður mun ég líklega aldrei komast að því þar sem skórnir eru löngu uppseldir enda úr sumarlínunni 2011.. .
martamaria@mbl.is 