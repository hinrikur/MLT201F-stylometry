Unnur Bisgaard ( áður Markúsdóttir ) hefur undanfarin fjögur ár leitað að málverki eftir Jóhannes Kjarval sem áður var í eigu föður hennar .
Málverkið fékk faðir hennar að gjöf árið 1963 fyrir störf sín sem skipstjóri , en hann seldi Galleríi Borg málverkið árið 1999 .
Málverkið hefur mikið tilfinningagildi fyrir Unni en hún vonast eftir því að geta keypt málverkið ef núverandi eigandi finnst .
" Pabbi minn dó árið 2009 og ég hef frá þeim tíma leitað að málverkinu .
Ég hef spurst fyrir um verkið á mörgum galleríum og fylgst með uppboðum en það hefur engan árangur borið .
Ég ákvað því að leita til fjölmiðla og vonandi finnst verkið , " segir Unnur en faðir hennar var mjög hrifinn af málverkinu og sá sífellt nýja hluti í því .
" Þetta málverk horfði ég á í mörg ár og pabbi var mjög ánægður með það .
Hann fann oft eitthvað nýtt í myndinni eins og tröllkonur og annað því um líkt en verkið sýnir m.a. íslenskt hraun eins og margar af myndum Kjarvals , " segir hún .
Þrátt fyrir að hafa verið búsett í Danmörku frá árinu 1964 hefur Unnur sterkar taugar til Íslands , en hún telur málverkið mikilvægan hlekk í því að viðhalda tengslum barna- og barnabarna við Ísland .
" Þetta er nokkuð sem ég vona að börnin mín geti erft eftir mig og svo áfram niður ættina .
Ég hef mikinn áhuga á listaverkum og á mikið af verkum bæði frá Íslandi og Færeyjum .
Þetta er hins vegar einstakt verk og mér finnst mikilvægt að málverkið haldist innan fjölskyldunnar þar sem ég vil að Ísland verði mikilvægur hluti af arfi mínum .
Þetta verk hefur mikið minjagildi fyrir mig , " segir Unnur , en aðspurð hvort hún sé vongóð um að verkið finnist segir hún : " Ég gefst allavega ekki upp .
Ég hefði getað sett auglýsingu á netið eða eitthvað slíkt en ég taldi rétt að leita til fjölmiðla fyrst .
Vonandi les einhver þetta í Morgunblaðinu sem annaðhvort er eigandi verksins eða þekkir einhvern sem veit hvar verkið er að finna , " segir Unnur en hún biður þá sem vita um afdrif verksins að senda sér tölvupóst á netfangið : unnurbisgaard@hotmail.com .
