Björgvin Mýrdal hefur starfað sem matreiðslumaður frá því hann útskrifaðist sem slíkur vorið 1999 .
Hann hóf feril sinn í Perlunni en starfar í dag sem yfirkokkur á CAVA .
Staðurinn var nýverið opnaður í kjallaranum á Laugavegi 28 , en hann sérhæfir sig í mexíkóskum réttum og víni .
" Maturinn sem við bjóðum upp á er í fínni kantinum en á góðu verði .
Við sjáum að fínu veitingahúsin eru að breytast og stemningin skiptir miklu máli í dag .
Við einblínum svolítið á að þetta sé partístaður .
Við leggjum mikið upp úr hönnun og tónlist og svo er maturinn í partístíl þar sem fólk deilir matnum til að skapa smástemningu á borðinu , " segir Björgvin .
Björgvin hefur ekki alltaf haft áhuga á eldamennsku og segir hreina tilviljun hafa ráðið því að hann ákvað að leggja fagið fyrir sig .
Hann hóf feril sinn af krafti þegar hann vann keppnina matreiðslumaður ársins árið 2000 og er í dag einn af eigendum Bocuse d ' Or-akademíu Íslands , sem velur keppanda til að fara fyrir Íslands hönd ár hvert til Frakklands að keppa í þessu óopinbera heimsmeistaramóti í matreiðslu .
" Rétt eins og hjá flestum sem leggja matreiðslu fyrir sig var áhuginn fljótur að koma eftir að ég byrjaði .
Þetta er fag sem maður getur sökkt sér í og maður verður í raun og veru aldrei fullnuma .
Ég keppti mikið áður fyrr og þegar ég vann matreiðslumann ársins var ég sá yngsti sem hefur unnið og held því meti enn þann dag í dag .
Yfirkokkurinn í Perlunni var sá fyrsti frá Íslandi sem keppti í Bocuse d ' Or og ég fór með honum sem aðstoðarmaður þá .
Ég keppti svo sjálfur á mótinu í janúar 2003 en ég hef einnig tekið þátt í Norðurlandakeppnum svo maður hefur komið víða við , " segir Björgvin .
Quesadilla með geitaosti og kjúklingi Uppskrift miðast við fjóra Pico de gallo ( Ferskt salsa ) 8 tómatar ( skornir í litla teninga ) 1 rauðlaukur ( saxaður ) 1 rautt chili ( fræhreinsað og fínsaxað ) 20 g ferskt kóríander ( grófsaxað ) safi úr einu lime smáklípa af sjávarsalti .
Geitaostskrem Hvítur geitaostur er velgdur upp ásamt skvettu af mjólk og léttþeyttur með pískara þar til hann er orðinn mjúkur og kremaður .
Kjúklingur og fleira 300 g maribuostur ( rifinn ) 3 kjúklingabringur ( kryddaðar með salti og pipar ) .
Grillaðar eða pönnusteiktar .
Fínskornar .
4 stk. hveitikökur ( tortillas ) ( ca .
10-12 " ) 100 g kalt smjör til steikingar .
Aðferð : Smyrjið geitaostskreminu á aðra hliðina á hveitikökunum .
Stráið síðan kjúklingi , rifnum osti og pico de gallo yfir og brjótið saman hverja köku í hálfmána .
Steikið á hvorri hlið þar til gullinbrúnt og stökkt .
Skerið í sneiðar og berið fram .
Borið fram með pico de gallo , guacamole og sýrðum rjóma .
