Hundrað ár voru í vikunni frá andláti John Milne , sem sagður er hafa fundið upp fyrsta nútíma jarðskjálftamælinn sem byggðist á pendúlhreyfingum .
Ekki er á margra vitorði að hann heimsótti Ísland 1871 , kannaði hluta Vatnajökuls og hélt ýtarlega ferðadagbók sem varðveitt er í skjalasafni Isle of Wight á Bretlandi .
Katrina Downs-Rose kdr@xnet.is John Milne fæddist 30. desember árið 1850 og lést 31. júlí 1913 .
Hann er sagður hafa fundið upp fyrsta nútíma-jarðskjálftamælinn sem byggðist á pendúluhreyfingum en fáir vita að hann heimsótti Ísland árið 1871 og kannaði hluta Vatnajökuls með William Lord Watts ( 1851-1921 ) .
Hann bjó í Japan í 19 ár og starfaði við Imperial College of Engineering í Tókýó .
Milne sneri aftur til Englands árið 1895 þar sem hann settist að á Isle of Wight og hann lést þar árið 1913 .
John Milne fæddist í Lancashire í Englandi og flutti til London sem táningur .
Milne virðist hafa haft áhuga á að ferðast frá unga aldri og fór einn til Írlands þegar hann var skóladrengur .
Hann lærði við King ' s College í London og Royal School of Mines og útskrifaðist sem námuverkfræðingur .
Hann varð vinur Williams Lord Watts sem bjó einnig í London og þeir komu saman til Íslands 14. júlí 1871 .
Þeir ferðuðust á danska póstbátnum Díönu ásamt William Morris , Charles Joseph Faulkner og Eiríki Magnússyni .
Þeir réðu Einar Einarsson , mág Eiríks , sem leiðsögumann en hann var á þeirra aldri .
Þjóðólfur skráði : W. Watts og J Milne ferðast austr til Núpstaðarskóga eðr / og Skeiðarársands ; ætla þeir þar upp á Skeiðarárjökul gangandi og þaðan upp og norðr ( eðr vestr ) yfir þveran Vatnajökul , eins og hann er sig til ; þeir tóku sér til fylgdar Einar frá Brekkubæ .
Það reyndist þeim ofviða að fara yfir Vatnajökul og William Watts þurfti að sækja til Íslands tvisvar ( árin 1874 og 1875 ) áður en hann náði takmarki sínu .
Watts gaf út bækur um þessi seinni ferðalög en ekkert hefur verið gefið út um það fyrsta .
John Milne hélt ýtarlega ferðadagbók sem varðveitt er í skjalasafni Isle of Wight .
Í henni lýsir hann Íslandsferðinni og erfiðleikunum sem fylgja illa undirbúnum jöklaferðum .
Það tók Milne og Watts rúmar tvær vikur að ferðast til Núpsstaða á hestbaki en þeir dvöldu þar í nokkra daga og gistu í bænhúsinu áður en þeir fóru upp " Vatna " .
Að beiðni Eyjólfs Stefánsonar ( 1837-1885 ) , bónda á Núpsstað , skrifuðu þeir erfðaskrá sem hljóðaði þannig : Ef svo skyldi fara , að við Mr Watts , Mr Milne og Einar Sæmundsen sem ætlum að ganga upp á Vatnajökul , eigi skyldum aftur koma , þá er yður heimilt að hirða sem yðar eign dót það sem við skiljum eftir , bæði hesta , koffort og það sem í þeim er .
Núpstað , 1.d .
ágústmánaðar 1871 , Einar Sæmundsson John Milne W L Watts Til óðalsbónda Eyjólfs Steffánssonar , Núpstað .
Veðrið var slæmt og Englendingarnir tveir lögðu ekki af stað fyrr en 1. ágúst , ásamt leiðsögumanni sínum og bóndanum .
Íslendingunum snerist hugur eftir kalda nótt , neituðu að fara lengra og sneru aftur heim á bóndabæinn .
Þannig lauk leiðangrinum yfir Vatnajökul áður en hann hófst en Watts og Milne héldu áfram yfir ár og snjóþekjur til að ná til jökulsins .
Þeir áttuðu sig á því að þeir gátu ekki borið tjald sitt og birgðir hjálparlaust svo þeir grófu tjaldið og báru aðeins nægan mat fyrir þrjá daga , reipi , teppi og stangir .
Landsvæðið við jaðar jökulsins var mjög erfitt yfirferðar og Milne skrifaði : Fyrsta fjórðung mílu var ekkert alvarlegt sem hindraði gengi okkar en eftir það breikkuðu sprungurnar sem við höfðum verið að stíga yfir , í þrjú til fjögur fet á meðan dýpi þeirra var óþekkt stærð x .
Þessar sprungur komu fyrir á tíu til tuttuga feta fresti og náðu frá austri til vesturs en við ferðuðumst frá suðri til norðurs .
Í nokkurn tíma var þetta í lagi hvað varðaði framvindu okkar og erfiðleikarnir voru yfirkomnir með stökki .
Enn á uppleið gengum við eftir dalhvilft sem er form jökulsins á þessum slóðum norðvestur af Öræfajökli .
Þeim mun hærra sem við fórum breikkuðu sprungurnar og brátt vorum við kyrrstæðir .
Þar sem ómögulegt var að halda áfram snerum við aftur , því það hefði verið brjálæði að halda áfram að stökkva yfir sprungurnar þar sem þær höfðu breikkað svo mikið .
Þeir héldu áfram aðra leið og um miðjan dag , eftir um 18 klukkustundir á jöklinum , námu mennirnir staðar áður en þeir sneru aftur .
Allt var snævi þakið að undanskildum nokkrum stökum svörtum björgum sem lágu til norðausturs .
Eðli þeirra varð ljóst eftir að þau voru skoðuð í gegnum sjónaukann .
Ekki eldfjall að sjá , eins og búist var við .
Við snerum við og horfðum í allar áttir yfir hvíta breiðuna .
Hvítt , hvítt , glýjandi hvítt á allar hliðar , blár himinn að ofan eina tilbreyting augnanna frá hvítum jöklinum .
Við snerum baki við landi sem hafði líklega aldrei áður verið augum litið af mönnum , aldrei mengað af veru þeirra , við yfirgáfum meyjarhvolf til áframhaldandi djúprar einveru .
Eftir annað kalt og hættulegt ferðalag sáu þeir loks niður að Rauðabergi klukkan 18 næsta dag : Afgangi ferðarinnar til Núpsstaðar var léttilega náð og svo mikil var tilhlökkunin við að nálgast það sem við kölluðum heimilið okkar , að við flautuðum og völsuðum yfir hvern læk sem við mættum : eins og tveir sveltandi menn frá sér numdir af gleði við hugsunina um þægindi og mat , við náðum til þeirra langþráðu Núpsstaða .
Hvílíkur fjöldi mætti okkur ! Allt býlið virtist tilbúið fyrir veisluhöld .
Og hve hamingjusamir við vorum yfir því að erfðaskráin varð þar með að engu hafandi ! Milne og Watts fóru aftur til Reykjavíkur og heimsóttu Heklu , Geysi og Þingvelli á leiðinni .
Þeir fóru um borð á Díönu 1. september .
Ferð John Milne til Íslands gerði hann ekki afhuga ferðalögum , það má þó vera að hann hafi fengið óbeit á siglingum eftir reynslu sína á Díönu .
Hann var ráðinn af Cyrus Field ( 1819-1892 ) til að fara í sumarvettvangsferð til Kanada ( 1873/74 ) sem var hluti af lagningu fyrsta sæstrengsins yfir Atlantshafið og veturinn á milli fylgdi hann Charles Tilstone Beke ( 1800-1874 ) í ferð til að staðsetja Sinaífjall .
Hann var ráðinn sem ráðgjafi og prófessor í námuvinnslu og jarðfræði við Imperial College of Engineering í Tokyo árið 1876 og vegna sjóveiki og andúðar á sjóferðum kaus hann að ferðast yfir landið .
Sú ferð tók sjö mánuði og fylgdi svipaðri leið og Trans-Síberíu járnbraut nútímans .
Milne vann með hópi erlendra vísindamanna í Tókýó og kenndi einnig upprennandi japönskum jarðskjálftafræðingum .
Stuttu eftir komu hans vakti jarðskjálfti áhuga hans á jarðskjálftafræði og árið 1880 leiddi hann hóp sem stofnaði Jarðskjálftafélag Japans .
Hann kvæntist Toré Horikawa árið 1881 og meðfram vinnunni safnaði hann handritum um jarðskjálftafræði og var virkur í mannfræðirannsóknum .
Árið 1895 varð einkasafn hans eldi að bráð .
Þetta atvik gæti hafa haft áhrif á þá ákvörðun hans að flytja til Englands .
Hann valdi Isle of Wight , að því er virðist , vegna þess að jarðfræðin gerði eyna hentuga fyrir rannsóknarstofu í jarðskjálftafræði .
Hann var heiðraður af keisara Japans sem sæmdi hann orðu hinnar rísandi sólar og lífeyri upp á 1000 yen .
Náttúrufræðisafnið í Tókýó heiðrar lífsstarf Milnes með sérstakri sýningu .
Þau kalla hann " föður japönsku jarðskjálftafræðinnar " .
Þorvaldur Thoroddsen ( 1855-1891 ) heimsótti Milne á Isle of Wight og skrifaði : Við íbúðarhús sitt i Shide hefir John Milne bygt rannsóknahús með mörgum merkilegum verkfærum , sem hann sýndi okkur ; það yrði langt og örðugt að lýsa þeim , en svo mikið má segja , að verkfærin sjálf finna og rita upp hvern lítinn jarðskjálftatitring , sem verður á staðnum og í nálægum löndum , og eins hina harðari kippi , sem verða um heim allan ; meðal annars sýndu verkfærin nákvæmlega landskjálftakippi þá , sem urðu á Íslandi í fyrra .
John Milne er þrekinn maður og fremur lágvaxinn , vingjarnlegur , ræðinn og skemtilegur , enda hefir hann frá mörgu að segja .
( Skírnir , ferðaþættir frá Bretlandi , 80. árgangur 1906 ) .
John Milne lést af völdum nýrnasjúkdóms ( Brights-sjúkdóms ) 31. júlí 1913 og greint var frá láti hans , þó nafn hans væri rangt , í Vestra 4. október sama ár : Látinn er nýlega enski vísindamaðurinn Edward Milne , uppgötvari jarðskjálftamælanna , eru slíkar stöðvar nú um 1000 , víðsvegar um heim ( ein hér á landi í Rvík ) .
Lengst æfi sinnar dvaldi hann í Japan og var háskólakennari í Tokio , en var síðast á eyjunni Wight og andaðist þar .
Margir 19. aldar vísindamenn heimsóttu Ísland , ýmist sem ferðamenn eða sendimenn fyrir þjóðir sínar .
John Milne er einn af minna þekktum Íslandsvinum en líf hans og verk eru í sviðsljósinu þetta ár , hundrað árum eftir andlát hans .
Helstu heimildir : Paul Kabrna : John Milne : the man who mapped the shaking earth .
Craven & Pendle Geological Society ( 2007 ) .
John Milne : Wanderings in known and unknown Iceland .
Óbirt handrit , Isle of Wight County Record Office .
http://www.isleofwightsociety.org.uk / jmilne.aspx http://www.kahaku.go.jp / english / event / 2013/06johnMilne Höfundur er breskur jarðfræðingur og þýðandi , sem starfað hefur og búið á Íslandi um langt árabil .
Hún er mikill áhugamaður um ferðir erlendra vísindamanna til Íslands á 19. öldinni .
