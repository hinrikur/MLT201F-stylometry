Tvítugur Akureyringur , Bjarney Anna Jóhannesdóttir , sem gengur undir listamannsnafninu Sockface , opnar sýninguna Rat Manicure í Víkinni í dag , laugardag .
Bjarney Anna gaf nýverið út sína fyrstu plötu þar sem hún syngur og spilar eigin lög en hún hefur samið sögur , lög og texta , teiknað og málað frá unga aldri .
Utan um lögin á plötunni eru byggð mismunandi rými sem öll eru hugarsmíð Bjarneyjar þar sem áhorfandinn fær að njóta tónlistarinnar í einrúmi og verða fyrir sjónrænni upplifun í leiðinni .
Sýningin er hugsuð sem nokkurs konar umgjörð í kringum plötuna , í stað úgáfutónleika , en í ljósi þess að Bjarney spilar bæði á öll hljóðfærin og syngur yrðu útgáfutónleikar flóknir í framkvæmd .
Undirliggjandi þráður í sýningunni er skynjun og upplifun einstaklings á einhverfurófi .
Sýningin er hluti af stærra samhengi , þar sem verkefnið Rat Manicure samanstendur af samnefndri plötu sem kom út í apríl síðastliðnum og sýningu sem fyrst var sett upp í Hlöðunni Litla-Garði á Akureyri .
Á Menningarnótt standa yfir tvær sýningar á verkum Bjarneyjar ; myndlist og tónlist Bjarneyjar er líka að finna í Gallerí Tukt í Hinu húsinu og stendur sú sýning til 25. ágúst .
Sýningin í Víkinni verður opnuð kl. 11.00 .
