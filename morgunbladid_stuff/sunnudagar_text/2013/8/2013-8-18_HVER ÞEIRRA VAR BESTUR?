Leo Messi er hann var kjörinn knattspyrnumaður Evrópu 2011 .
Argentínska undrið Lionel Messi hefur sankað að sér verðlaunum síðustu ár ; hampað hverjum bikarnum á fætur öðrum með spænska stórveldinu Barcelona og auk þess verið hlaðinn persónulegum viðurkenningum .
Messi , sem er 26 ára , var fyrstur allra kjörinn besti leikmaður heims fjögur ár í röð af Alþjóðaknattspyrnusambandinu , FIFA , 2009-2012 , en landsliðsþjálfarar og fyrirliðar allra landsliða heims kjósa .
Hann var leikmaður ársins í Evrópu 2009 og aftur 2011 , en kjörið fór ekki fram 2010 þar sem gömlu Evrópuverðlaun France Football voru sameinuð alheimskjöri FIFA .
Á síðasta keppnistímabili náði Messi þeim undraverða árangri að skora 46 mörk í 32 leikjum í spænsku deildarkeppninni , og átti stóran þátt í því að Barcelona endurheimti meistaratitilinn .
Auk þess lagði hann upp 12 mörk í deildinni .
Messi skoraði alls 60 mörk með félagi sínu í fyrravetur og átti 16 stoðsendingar .
Frakkinn Franck Ribery , sem varð þrítugur fyrr á þessu ári , kom víða við framan af ferlinum en sló rækilega í gegn með Marseille í heimalandinu rúmlega tvítugur .
Eftir að hann gekk liðs við FC Bayern í Þýskalandi árið 2007 varð Ribery ein af stórstjörnum knattspyrnuheimsins , og óumdeilanlega einn allra besti leikmaður sinnar kynslóðar .
Aðeins meiðsli hafa í raun komið í veg fyrir að stjarna hans hafi skinið enn skærar en raun ber vitni .
Ribery vann tvennu , bæði deild og bikar , með Bayern vorið 2008 og aftur 2010 , en toppaði sjálfan sig – eins og allir aðrir leikmenn félagsins – þegar sögulegri þrennu var fagnað í vor ; Bayern varð þýskur meistari , bikarmeistari í heimalandinu og loks Evrópumeistari , eftir sigur á Borussia Dortmund í eftirminnilegum úrslitaleik .
Ribery lék best allra í þýsku deildarkeppninni á síðustu leiktíð , að mati íþróttablaðsins Kicker ; varð efstur í einkunnagjöf blaðsins .
Cristiano Ronaldo er einn besti leikmaður knattspyrnusögunnar .
Um það eru flestir sparkspekingar sammála , en segja má að það sé ólán Portúgalans að vera samtíða Lionel Messi .
Væri Argentínumaðurinn ekki slíkur undramaður sem raunin er má telja víst að frægðarsól Ronaldos hefði verið enn hærra á lofti síðustu ár – og hefur hún þó ekki sest til viðar síðan leikmaðurinn skaust upp á stjörnuhimininn með Manchester United á Englandi fyrir nærri áratug .
Portúgalinn , sem orðinn er 28 ára , var hlutskarpastur í kjörinu um besta leikmann heims hjá FIFA 2008 og var kjörinn leikmaður ársins af blaðamönnum á vegum franska tímaritsins France Football sama ár .
Mörkin hafa komið á færibandi frá Ronaldo síðustu ár , sparkviss er hann og skotfastur með afbrigðum og hefur hreinlega farið hamförum með stórliði Real Madrid á Spáni síðan hann var keyptur þangað fyrir metfé árið 2009 .
Platini endurvakti Evrópukjörið Erfitt er að segja til um það hver er sá besti ; sennilega ómögulegt þegar öllu er á botninn hvolft , altjent útilokað að unnendur knattspyrnunnar allir verði sammála .
Sú íþrótt , að kjósa þann besta , hefur þó verið stunduð áratugum saman og þykir ætíð jafn spennandi .
Það var Gabriel Hanot , ritstjóri franska knattspyrnublaðsins France football , sem fór þess á leit á sínum tíma við starfsbræður sína að þeir veldu með honum besta leikmann álfunnar .
Nafnbótina hlaut fyrstur enska goðsögnin Sir Stanley Matthews , árið 1956 .
France football nefndi hið árlega kjör blaðamanna víðs vegar í álfunni Ballon d ' Or – Gullna boltann , og var verðlaunagripurinn einmitt slíkur bolti á fæti .
Árið 2009 fór kjörið síðast fram með því sniði að einn blaðamaður frá hverju landi kaus , en árið eftir hófst samstarf franska blaðsins og Alþjóða knattspyrnusambandsins , FIFA og síðan hefur kjörið verið á heimsvísu ; fyrirliðar og þjálfarar allra landsliða veraldar , auk blaðamanna , velja besta leikmann heims .
Þrjár kempur hlutu Gullna boltann í þrígang á sínum tíma , Hollendingarnir Johan Cruyff og Marco van Basten , auk Frakkans Michels Platinis , sem nú er forseti Knattspyrnusambands Evrópu , UEFA .
Það var einmitt að frumkvæði Platinis að Evrópukjörið var endurvakið 2011 í samstarfi við ESM ; samtök sem eigandi þýska íþróttaritsins Kicker kom á fót .
Kjörinu verður að þessu sinni lýst fimmtudaginn 29. ágúst í Mónakó .
