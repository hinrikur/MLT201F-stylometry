Á málþinginu verður sjónum beint að þætti kennslu og hópstarfs í listsköpun Magnúsar Pálssonar , og velt upp skörun þessara tveggja greina .
Lagt er upp með að erindi fræði- og listamanna opni umræðuna fyrir ólíkum sjónarhornum á þennan lið í listsköpun Magnúsar .
Samkoman stendur frá kl. 13 til 16 í dag , laugardag .
Í Hafnarhúsinu stendur nú yfir sýningin Magnús Pálsson : Lúðurhljómur í skókassa , og boðar Listasafn Reykjavíkur til málþingsins í tengslum við hana .
Þingið fer fram á íslensku og er öllum opið .
Flutt verða framsöguerindi og síðan fara fram pallborðsumræður .
Þátttakendur eru Baldvina Sigrún Sverrisdóttir , Gunnar J. Árnason , Hulda Hákonardóttir , Ingvar Högni Ragnarsson , Kristján Steingrímur Jónsson , Jón Proppé og Hanna Styrmisdóttir , sem stjórnar málþinginu og er sýningarstjóri ásamt Jóni .
Magnús hóf að kenna við Myndlistar- og handíðaskólann 1975 og kom á fót Nýlistadeild með aðstoð Hildar Hákonardóttur sem þá var skólastjóri .
Í deildinni var sett upp metnaðarfull námsskrá , þó Magnús væri fyrst um sinn eini kennarinn ; þar kynntust nemendur helstu nýjungum í listinni : Bókagerð , vídeólist , gjörningum og hugmyndalist .
Magnús stýrði deildinni til 1984 en úr henni útskrifaðist stór hópur listamanna sem hafa látið mikið að sér kveða síðustu áratugi .
Næstu ár kenndi Magnús við ýmsa listaháskóla jafnframt því að starfa að eigin listsköpun .
Á sama tíma fór hann að semja ýmiss konar gjörninga og endurnýja kynni sín af leikhúsinu .
Verk af þessu tagi hafa verið gildasti þátturinn í listsköpun Magnúsar síðan og má sjá nokkur þeirra á sýningunni sem nú stendur yfir í Hafnarhúsi .
Við samningu gjörninga sinna notar Magnús ýmsar aðferðir og má rekja sumt til leikhússstarfa en margt kann frekar að tengjast reynslu hans af kennslu og hópstarfi .
