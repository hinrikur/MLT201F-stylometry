Össur Skarphéðinsson , fyrrverandi utanríkisráðherra , fordæmdi í gær slit viðræðna Íslands við ESB .
Hann gerði það auðvitað með sínum hætti : " Ég tel að það sé sjúsk og subbuskapur ef menn ætla að slíta viðræðunum með þessum hætti án þess að hafa sérstakt samþykki á Alþingi þar um , " sagði hann .
Það er nú svo .
Ímyndum okkur sviðsmyndina Það má auðvitað taka undir það , að best hefði farið á því að ríkisstjórnin hefði haft það sitt fyrsta verk á sumarþingi eftir kosningar , að binda enda , með formlegum hætti , á þennan umsóknarharmleik , sem einn aðalleikarinn í , nefnir þarna til sögunnar .
Stjórnarforystan hefði vaxið af því og ekki lent á þeim villigötum sem hún slysaðist inn á .
Hvernig hefði atkvæðagreiðsla um það formsatriði farið í þinginu ? Það hefði verið bæði ánægjulegt og fróðlegt að fylgjast með því .
Gera verður ráð fyrir því að allir stuðningsmenn ríkisstjórnarinnar hefðu stutt fyrstu tillögu hennar í þinginu , enda með öflugt veganesti frá æðstu stofnunum sinna flokka og stjórnarsáttmála , sem þeir höfðu allir sem einn greitt atkvæði sitt .
Hefði einhver stjórnarþingmaður ákveðið að hlaupast undan merkjum og þannig farið út af í fyrstu atrennu hefði ekki verið hægt að líta á hann sem stuðningsmann ríkisstjórnarinnar eftir það og trúnaðarstörf viðkomandi í þinginu hefðu tekið mið af því .
Og hvað hefðu þingmenn VG gert ? Það hjálpar ekki í tilfelli þess flokks að horfa til samþykkta hans fyrir kosningar .
Enginn hefur gleymt hinum sögulegu svikum og einstæða pólitíska hráskinnaleik sem að lokum kostuðu helstu pólitísku samlokur flokksins sitt .
Steingrímur J. hljóp úr formannsstólnum , á einmanalegum blaðamannafundi í Norræna húsinu , fæðingardeild fyrstu og seinustu hreinu vinstristjórnar í sögu landsins .
Og Björn Valur hraktist úr kjördæmi sínu í annað , þar sem kjósendur vildu hann ekki heldur .
Björn Valur var í framfærsluskyni settur í umsjón með Seðlabankanum , enda hafði hann og lagsbræður hans fundið mjög að skorti á faglegri stjórn þar , með stóryrðum sem jafnvel voru það einnig á þeirra mælikvarða .
En það hefði sem sagt ekki verið ónýtt að mega fylgjast með þingmönnum VG , óbrigðulustu og eindrægnustu andstæðingum ESB , rembast við að halda aðildarumsókninni steindauðri áfram í öndunarvél .
Það hefði helst minnt á hjálparsveitarmann á sterum að reyna að bjarga lífi egypskrar múmíu .
Er hún ekki lýðræðisflokkur ? Og þá er röðin komin að garminum honum Katli , Samfylkingunni .
Hvað hefðu þeir þingmenn , sem lifðu lemstraðir niðurskurðinn í kosningum , gert í þingsalnum ? Þeir fóru í þær kosningar sem eini flokkurinn með hreina og tæra Evrópusambandsstefnu í farteskinu .
Enginn annar flokkur veifaði henni , þótt flokkur Guðmundar Steingrímssonar og fleiri virtist , úr fjarlægð séð , vera með litla veifu úr sama efni við sinn hún .
Og það sem meira var , þá virtist Samfylkingin ekki hafa neitt annað erindi við kjósendur en það sem varðaði þetta mál .
Hvenær , sem viðfangsefni eða óleyst vandræði voru nefnd við talsmenn hennar í aðdraganda kosninga , varð inntak svars þeirra það að úr öllu slíku myndi greiðast þegar Ísland væri gengið í Evrópusambandið .
Við lok kosningabaráttu tekur einn frasi jafnan við af öllum hinum .
Enda er hann viðeigandi í alla staði .
Frambjóðendur segja sem svo að nú hafi þeir kynnt sín sjónarmið , stefnu og grundvallaratriði og ekki annað eftir en að leggja " þau í dóm kjósenda " .
Þannig vill til að þetta er nánast sama orðalagið og lögmenn deilenda fyrir æðsta dómstól landsins nota til að ljúka sínum málflutningi .
Í því tilviki er undanskilið , enda sjálfsagt , að hvernig sem fara muni um úrslit muni menn una þeirri niðurstöðu .
Ekki er heldur óalgengt að stjórnmálamenn taki einmitt fram að þeir muni að sjálfsögðu una dómi kjósenda .
Til þess hafi þeir lagt mál sín í þeirra dóm að mega í framhaldinu taka mið af niðurstöðunni .
Með hliðsjón af þessu hefði verið sérlega eftirtektarvert og ljúft að fylgjast með þingmönnum Samfylkingarinnar greiða atkvæði um tillögu um að falla formlega frá aðildarumsókninni .
Það hefði auðvitað verið hreint formsatriði , eins og Brusselmenn sýndu strax að þeir vissu er þeir afturkölluðu það " hagsmunafé " sem þeir höfðu lagt fram á móti íslenskum fjármunum , sem hefði þurft að nota í annað .
Því var aldrei leynt að þessu fé var ætlað að liðka fyrir og gera menn ginnkeypta fyrir aðild .
Brusselmenn höfðu bersýnilega heyrt dæmisöguna um asnann , gullið og vegginn háa .
Úrslitin óvenjulega tær Í kosningunum fór það svo að þeir flokkar , sem höfðu afdráttarlausa stefnu gegn ESB-aðild markaða af æðstu valdastofnunum flokkanna , unnu á .
En Samfylkingin , eini flokkurinn með málið mikla , sem engin önnur máttu skyggja á ? Hún fór slíkar hrakfarir að annað eins hefur ekki sést í íslenskri stjórnmálasögu .
Í hennar tilviki var dómur kjósenda afgerandi , skýr og þungur .
Íslenskir kjósendur vildu ekkert hafa með ESB-stefnu Samfylkingarinnar að gera .
Samfylkingin segist lýðræðisflokkur .
Hún lagði málið sitt stóra og eina í dóm kjósenda .
Og hún getur ekki kvartað undan því að hafa ekki fengið svar .
Hvernig hefði hún hagað sér í atkvæðagreiðslu í þinginu þar sem aðeins var með formlegum hætti verið að færa vilja mikils meirihluta kjósenda til bókar ? Hefði hún hunsað þann vilja ? Gat hún verið þekkt fyrir það ? Kannski hefði hún ekki ráðið við að fylgja niðurstöðum kosninganna og greitt atkvæði með því að falla frá aðildarbröltinu .
Sennilega hefði hún því setið hjá í vandræðum sínum .
Því það hlýtur að teljast óhugsandi að flokkur , sem segist jafnan taka mið af vilja fólksins , hefði þverskallast við og greitt atkvæði með því að halda áfram aðlögun að ESB í algjöru trássi við vilja þjóðarinnar .
Eru ekki til meiri merki um kusk ? Þá er við hæfi að víkja aftur að " sjúski og subbuskap .
" Allir muna undir hvaða merkjum VG gekk til kosninganna 2009 : Merki harðasta andstæðings íslenskra stjórnmála gegn aðild landsins að ESB .
Þegar aðildin ( sem varð sjálfdauð á kosninganótt sl. vor ) var samþykkt var þessi flokkur annar ábyrgðarmaður þess .
Ráðherrar þess flokks komu í pontu þingsins og sögðu um leið og þeir samþykktu aðildarumsókn að þeir hefðu aldrei nokkru sinni verið jafnmikið á móti henni og þeir væru á því augnabliki .
Nær orðalag eins og " sjúsk og subbuskapur " yfir slíka framgöngu ? Þegar atkvæðin og orðaskýringar með þeim voru lögð saman fór ekki á milli mála að í raun var ekki meirihluti fyrir því í þinginu að sækja um aðild að ESB .
Aðeins annar stjórnarflokkurinn af tveimur studdi ekki málið nema í þykjustunni .
Þessi ótrúlega uppákoma fór fram undir þeim formerkjum að þrátt fyrir yfirskrift málsins og hina formlegu umsókn sem í kjölfar hennar var send væri ekki verið að sækja um ! Enginn getur mælt á móti því að orðalag eins og " sjúsk og subbuskapur " er fjarri því að ná yfir slíkt .
Og lengi vel var reynt að halda því fram , með drjúgum atbeina fast- sem lausráðinna starfsmanna Ríkisútvarpsins , að þótt ríkisstjórn Íslands hefði sent bréf með beiðni um aðild að ESB og sagt að þingið hefði samþykkt slíkt þá væri samt aðeins um könnunarviðræður að ræða .
Og þá má spyrja : Ef fullyrðingar ríkisstjórnarinnar og helstu taglhnýtinga hennar voru réttar og þingið hafði ekki samþykkt annað en könnun og " kíkja í pakkann viðræður , " er þá ekki augljóst að slíkum þreifingum gæti réttkjörin stjórnvöld hætt hvenær sem er , og það jafnvel án þess að hafa jafn afgerandi kröfu um slíkt og fólust í úrslitum kosninganna .
Össur gerði sjálfur " hlé " á " aðildarviðræðum " eins og menn muna .
Spurði hann þjóðina um það ? Spurði hann þingið um það , sem þá sat ? Össur hefði ekki þurfti annað en að koma sér út úr kaffistofunni , dusta vínarbrauðshratið framan af sér og farið fram í sal til að sækja formlegt leyfi .
Gerði hann það ? Og hafi hann ekki gert það má sannarlega spyrja : Hvar voru þeir þá hinir miklu gæslumenn sjúsks og subbuskapar ? 