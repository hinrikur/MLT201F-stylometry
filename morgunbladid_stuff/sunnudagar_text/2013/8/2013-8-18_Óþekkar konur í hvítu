Það er yfirleitt ekki venjan að mann langi í hvít föt í síðsumrinu , en lífið er svo dásamlega óútreiknanlegt á köflum , að ég vissi ekki fyrr en ég stóð inni í mátunarklefa í skjannahvítri hnésíðri kápu eins og ekkert væri eðlilegra ...
Veðurfarið kallaði kannski ekki beint á snjóhvíta kápu , meira svona pollagalla með hettu og vöðlur , en mér leið engu að síður eins og drottningu þegar ég var komin í hana .
Hugurinn reikaði fram í tímann og um stund leið mér eins og myndi ekki lifa þennan samkvæmisvetur af nema að eiga eins og eina hvíta kápu .
Leikhúsferðir , tónleikar og afmæli vetrarins yrðu litlaus ef engin væri kápan .
Það er eitthvað við hvít föt sem er svo ógurlega sjarmerandi en á sama tíma eru þau svo hættuleg eitthvað .
Lýsingarorðin sjarmerandi og hættulegt gætu reyndar átt við margt í lífinu .
Það er einhvern veginn þannig að það sem kallar á vesen og dálitla óvissu verður yfirleitt meira spennandi ...
Áhættan við að fjárfesta í hvítum fötum er töluverð .
Þetta er pínulítið eins og að hafa keypt hlutabréf í banka sumarið 2008 ...
Þegar þú kaupir hvít föt veistu nefnilega ekki hvort þau verði einnota eða ekki .
Mæður ungra drengja með mikla snertiþörf ættu til dæmis alls ekki að klæðast hvítu nema að þær séu haldnar spennufíkn á háu stigi .
Það má þó ekki gleyma því að lífið verður svo litlaust ef við tökum aldrei áhættu .
Ef við ætluðum alltaf að vera praktískar myndum við panta okkur 10 svartar flíspeysur um leið og við löbbuðum út af fæðingardeildinni og klæðast þeim þangað til barnið yrði 10 ára .
Þá yrðum við aftur við sjálfar og gætum farið að lifa lífinu ...
það er að segja ef við værum ekki búnar að drepa okkur áður .
En hvernig eigum við að klæðast hvítum fötum ? Í hausttískunni ber töluvert á hvítu við hvítt og má fabúlera endalaust með það og prófa sig áfram án þess að við lítum út fyrir að vera í hjúkkubúningi .
Að blanda svörtu og hvítu saman er alltaf elegant og ef þú ferð til dæmis í hvítan jakka er upplagt að fara í svartar buxur við .
Coco Chanel var fær í að blanda þessum tveimur litum saman .
Hún notaði svartar líningar á hvít föt og öfugt sem gerðu þau ennþá meira elegant .
Ef þú hnýtur um slíkar flíkur skaltu endilega máta og gefa séns .
Það er áskorun fyrir mjög óþekkar konur að klæðast hvítu .
Í lifi óþekku kvennanna gengur nefnilega oft á ýmsu og þá getur verið stórhættulegt að vera mikið í hvítum fötum .
En stundum þurfum við að ögra okkur , líka óþekku konurnar , og fara út úr litla pappakassanum til að sjá nýjar hliðar á tilverunni ...
martamaria@mbl.is 