Aurapúkinn lærði af lestri Andrésblaða að lesa smáa letrið í samningum .
Enda var Drési reglulega að lenda í alls kyns basli eftir að hafa í fljótfærni samþykkt alls kyns skilmála og kvaðir skrifaðar með örsmáu letri neðanmáls .
Að lesa smáa letrið er góður ávani , kallar ekki á mikla fyrirhöfn en getur sparað stórar fjárhæðir og mikið umstang .
Púkanum er t.d. minnisstætt þegar hann leigði bíl í Flórída í tvær vikur .
Bílaleigan gerði mikið úr " kostaboði " þar sem leigjendur gátu einfaldlega ekið í gegnum tollhliðin á " express " hraðbrautunum og vegagjaldið bættist þá sjálfkrafa við leigureikninginn .
Átti þetta að vera hægðarauki enda þurfa almennir ökumenn að panta sérstaka passa og setja í framrúðuna ef nota á lúxus-akbrautirnar .
En í smáa letrinu stóð að ef aðeins einu sinni er ekið í gegnum svona tollhlið , þá verður rukkað fyrir dagpassa hvern einasta leigudag eftir það , alveg óháð notkun .
Aðeins ein ferð um lúxus-akreinina hefði því getað kostað stóra summu .
