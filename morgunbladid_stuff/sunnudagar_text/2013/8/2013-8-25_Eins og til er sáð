Í mínum huga leikur enginn vafi á að gæðastuðull kynslóðanna er mismunandi og að hann taki breytingum frá einum tíma til annars .
Einu sinni komu nær allir heimspekingar , sem eitthvað kvað að á Vesturlöndum , frá Grikklandi .
Löngum hafa Akurnesingar verið betri í knattspyrnu en aðrir landsmenn .
Skáklistin hefur risið og hnigið í bylgjum á Íslandi .
Bókmenntirnar líka .
Og menningin ? Ég er ekki í vafa um að tíðarandinn hefur verið misrismikill og þar með menningin .
Hvað veldur ? Hvers vegna sköruðu Grikkir fram úr í heimspeki frá sjöttu öld fyrir Krist og þar til Rómverjar tóku að undiroka þjóðina fjórum öldum síðar ? Frelsið eða frelsisvitundin ? Ég held það hafi verið jarðvegurinn .
Menning er ræktunarstarf .
Allt sem við leggjum rækt við ber ávöxt .
Til góðs og einnig til ills .
Það er hægt að leggja rækt við lágkúru ekkert síður en við það sem vandað er og gott .
" Þannig ber sérhvert gott tré góða ávöxtu , en slæmt tré vonda , " segir í guðspjalli .
Dæmi um öfluga menningarvitund var Snæfjallaströndin á öndverðri öldinni sem leið .
Þá var þar læknir , með búsetu í Ármúla , Sigvaldi Kaldalóns .
Það er til marks um menningarbrag og stórhug sveitunga hans þegar þeir gáfu honum flygil til að geta iðkað list sína .
Efnin voru lítil en andinn reis hátt .
Í sveitinni bjó einnig Hallfríður Guðrún Eyjólfsdóttir , Halla á Laugabóli .
Hún orti mörg ljóð sem Sigvaldi gerði sönglög við , Ég lít í anda liðna tíð og Svanurinn minn syngur eru dæmi þar um , sem seint munu gleymast .
Og Ave María , Sigvalda gefur Ave Maríum fremstu tónskálda Evrópu ekkert eftir , ef hún ekki er best ! Með öðrum orðum , Snæfjallaströndin var menningarsetur í fremstu röð á heimsvísu ; hafði á að skipa framúrskarandi hæfileikafólki og jafnframt – og það er lykilatriði – samfélagi sem hafði skilninginn og veitti stuðninginn .
Á Snæfjallaströnd kunnu menn að rækta garðinn sinn ! Fyrr í þessum mánuði greindi Morgunblaðið frá fyrirlestri sem bandaríski vísindamaðurinn Ashley Haase hélt í Háskóla Íslands um framlag Keldna , Tilraunastöðvar Háskólans í meinafræði til heimsvísindanna og þá sérstaklega dr. Björns Sigurðssonar , fyrsta forstöðumannsins .
Haase sagði að ef Björn hefði ekki fallið frá um aldur fram hefði hann að öllum líkindum hlotið Nóbelsverðlaunin fyrir rannsóknirnar sínar .
Fór Haase mjög lofsamlegum orðum um Björn og framlag Íslendinga í frumrannsóknum .
Sjálfur skrifaði Björn Sigurðsson um mikilvægi þess að rækta sinn garð .
Í grein sem birtist eftir hann í Helgafelli um miðja síðustu öld , sagði hann að nokkuð skorti á skilning Íslendinga á mikilvægi vísindarannsókna : Íslendingar , bókaþjóðin , munu hins vegar láta sér skiljast , að sjálfstætt menningarlíf væri dautt í landinu , ef aldrei væru gefnar út aðrar bækur en þýddar ...
" Sannleikurinn er sá að atvinnuvegir vorir munu aldrei fullnægja skyldu sinni , fyrr en að þeim hafa verið lagðir traustir hornsteinar með vísindalegum náttúrurannsóknum á undirstöðu þeirra ...
" Með öðrum orðum , vísindalíf er í huga Björns Sigurðssonar ekki síður mikilvægt en menningarlíf .
Lærdómurinn er þessi : Á öllum tímum býr í mannfólkinu sköpunarkraftur .
Verkefnið er að hlúa að eftirsóknarverðum hæfileikum í fari okkar og virkja þá samfélaginu öllu til góðs .
Ekki gerist þetta af sjálfu sér .
Uppskeran er eins og til er sáð .
En þegar jarðvegurinn er vel undirbúinn og rétt er til sáð , lætur árangurinn ekki á sér standa .
Ögmundur Jónasson ogmundur@althingi.is 