Vesturlandabúar og kjörin stjórnvöld þeirra líta á sig sem handhafa réttlætis og lýðræðis og það tilkall er ekki með öllu fráleitt .
Lýðræðið er vissulega meginregla þeirra við val á valdamönnum og hefð er í þessum heimshluta fyrir því , að telja aðferðina hina skástu af mörgum meingölluðum , eins og það er gjarnan orðað .
Enn þá er hún unglamb Lýðræðisreglan hefur þó aðeins verið í heiðri höfð um skamma hríð , þegar horft er til sögunnar .
Sé " siðmenningin " höfð til viðmiðunar og upphaf hennar sett til hægðarauka við stofnun Rómaveldis Ceasars og Águstusar frænda hans og fæðingarár og jarðvist Krists , sem er á nálægum slóðum , hefur lýðræði í besta falli verið nýtt í um 5% af þeim tíma og aðeins á litlum hluta jarðarkringlunnar .
Auðvitað má með réttu benda á einstakar lýðræðistilraunir fyrir þann upphafstíma og eins telja að lýðræði hafi gilt í rúm 200 ár og jafnvel lengur á afmörkuðum landsvæðum .
En á hitt er einnig að líta að lengi vel var kosningaréttur hins almenna vestræna lýðræðisskipulags mjög takmarkaður og bundinn ýmsum skilyrðum , svo sem um eignastöðu , kyn , háan aldur og kynþætti , svo nokkuð sé nefnt .
Löngum var það því minnihluti þjóðar og það jafnvel lítill sem fékk að koma að lýðræðinu með virkum hætti .
Og stundum var lýðræðinu beinlínis kippt úr sambandi um hríð á stórum svæðum og í miklum menningarríkjum , t.d. fram undir miðja síðustu öld og lengur í sumum tilvikum .
Nægir þar að nefna Þýskaland , Ítalíu , Spán og Portúgal til dæmis um það ástand .
Heimsstyrjöld fyrir Pólland Við lok síðustu heimsstyrjaldar fengu stormsveitir kommúnisma Stalíns að læsa krumlunum um Pólland , Tékkóslóvakíu og Austur-Þýskaland , svo dæmi séu nefnd .
Franklín Roosevelt forseti bar mesta ábyrgð á þeirri þróun , en hann taldi sig í pólitískum barnaskap hafa alveg sérstakt lag á Stalín , Joe frænda , eins og hann var kallaður manna á meðal svo góðlátlega á göngum Hvíta hússins .
Og hinn mikli merkisberi baráttunnar gegn Hitler og rótgróinn bolsahatari , Winston Churchill , var ekki alsaklaus heldur , þótt Bretar væru vissulega komnir í aukahlutverk á síðari hluta stríðsins .
Heimsstyrjöldin seinni hófst vegna þess að Bretar og Frakkar höfðu lýst því yfir að löndin ábyrgðust sjálfstæði Póllands og þegar Hitler réðist inn í það land varð ekki komist hjá að lýsa yfir stríði við Þýskaland hans .
Því var það ekki aðeins svartur blettur á sigrinum yfir Hitler að Pólland skyldi sérstaklega fært Stalín í sigurlaun , heldur beinlínis siðferðilegur ósigur bandamanna , þegar sjálft tilefni allrar herferðinnar er haft í huga .
Sætir furðu að sjaldan eða aldrei er bent á hve sá endapunktur er úr öllum takti við upphaf hinnar miklu styrjaldar .
Stundum má gera það sem er púkó Forystumenn helstu lýðræðisríkjanna hafa iðulega túlkað býsna frjálslega hvaða samskipti eru við hæfi þegar einræðisstjórnir eiga í hlut .
Stundum er ófrávíkjanlegur siðferðislegur mælikvarði sagður notaður og frá honum sé ekki hægt að víkja nema í algjörum undantekningartilvikum svo sem eins og þegar viðskiptasjónarmið og þá olía sérstaklega koma við sögu .
Lengi vel reyndu menn að gera sér upp verulegan þótta og hneykslan vegna Kína .
Maó formaður bar jú ábyrgð á drápi 70 milljóna landa sinna og ófrelsi alls þorrans .
Nú er hins vegar svo komið að Kína er svo þýðingarmikill þáttur alþjóðaviðskipta að raunverulegur derringur við þetta fjölmennasta ríki veraldar er horfinn .
Leiðtogar ræða vissulega að eigin sögn " mannréttindamál " í viðræðum við forystumenn í Kína á öllum sínum tvíhliða fundum .
En það er þó aðeins til málamynda .
Á síðustu árum hafa prúðmannlegir sérfræðingar í protokolli fundið aðferð til að halda utan um mannréttindaumræðuna .
Hún takmarkar tímann sem valinn er undir efnið , orðalag er samræmt og framsetningin er sett í nákvæmt form , svo ekkert óvænt gerist .
Kínverjar telja að þetta gamla vandræðamál , sem fylgdi iðulega stjórnmálalegum gestagangi , sé nú komið inn fyrir eðlilega ramma kurteislegrar umgengni og líta svo á að þessi snyrtilegi leikþáttur sé aðallega settur upp í gustukaskyni við gestinn .
Sá vestræni leiðtogi sem á í hlut hverju sinni fær að halda andlitinu á fréttamannafundum , þar sem fulltrúar " fjórða valdsins " taka fullan þátt í leiknum .
" Mannréttindaþáttur " slíkra viðræðna er því orðinn hrein sýndarmennska með fullkomnu samkomulagi allra sem að þeim koma og hefur álíka þýðingu eins og hjal um menningu , vinsemd , veður og þakkarverða gestrisni , sem hvert um sig fá jafnlangan tíma og mannréttindaþátturinn .
Gamli góði Gaddafí Seinustu árin fyrir fall Gaddafís í Líbíu höfðu vestrænir leiðtogar tekið upp á því að viðra sig up við fantinn og var engu líkara en þeim þætti ákveðin upphefð í því að fá að koma við í tjaldbúðum hans , heilsa upp á úkraínsku varðkonur hans og fá mynd af sér með honum sjálfum .
Gaddafí hafði þó sannarlega skaffað hryðjuverkamönnum fé og morðtól og staðið fyrir því að farþegaflugvél með fullfermi var sprengd í loft upp í háloftunum yfir Skotlandi .
Virðulegar háskólastofnanir sóttust eftir ættingjum einræðisherrans og útskrifuðu þá með láði og þökkuðu og þáðu margvíslega vinsemd í sinn garð í sömu andrá .
En þessi óvenjulega gerð snobbs breytti ekki því , að ríki þessara sömu leiðtoga og menntastofnana töldu ekki eftir sér að aðstoða Bræðrafélag múslíma við að koma Gaddafí fyrir kattarnef , þegar eftir því var leitað .
En það skondna er að óvinsældir Gaddafís heima fyrir hrönnuðust einmitt upp þegar hann þorði ekki lengur að mylgra morðtólum til hryðjuverkasamtaka og virtist vera farinn að viðra sig um of upp við vestræna leiðtoga , sjálfa herbergisþjóna satans sjálfs .
Bylting ? Gagnbylting ? Valdarán ? Frelsun ? Þegar Sissí , hershöfðingi í Kaíró , taldi nóg komið af Morsi forseta og fyrirgangi hans og lét sína menn færa hann úr forsetahöllinni , hófu yfirvöld í Washington að velta fyrir sér hvort þau gætu áfram stutt egypska herinn um dollara sem svara til um 200 milljarða íslenskra króna á ári .
Þetta þótti alvöruspurning vestra , því í bandarískum reglum segir að ekki megi styrkja heri fjárhagslega ef þeir hafa gerst sekir um valdarán .
( Svíar hafa þá ágætu reglu að ekki megi selja vopn til landa sem gætu hugsað sér að brúka þau .
) Helsti handhafi lýðræðisstimplanna Bandaríkin , getur auðvitað ekki gerst sekur um slíkt .
En þá er að vísu á það að líta að Bandaríkin töldu reglurnar ekki koma í veg fyrir slíkar greiðslur til Mubaraks fyrrverandi forseta þótt alræði hans yfir Egyptalandi hvíldi eingöngu á byssukjöftum í þrjá áratugi .
Og þegar að herinn steypti svo Mubarak , því ekki fannst önnur aðferð til að setja hann á eftirlaun kom sú aðgerð ekki heldur í veg fyrir hinar ríflegu árlegu greiðslur .
Og ekki heldur í tíð Morsis forseta .
Því er auðvitað haldið til haga að Morsi sé fyrsti lýðræðilega kjörni forseti Egyptalands .
Þótt ekki sé ástæða til að líkja Morsi við þann arma þræl Adolf Hitler , þá er því ekki að neita að sá fýr komst í kanslarastól Þýskalands með einhvers konar lýðræðislegt umboð á bak við sig og fékk embættinu úthlutað með bréfi úr hendi lýðræðislega kjörins forseta landsins .
Það dugar þó ekki til að kenna megi lýðræðinu um Hitler , hyski hans og hamfarir af þeirra völdum .
En í þessu samhengi verður ekki komist hjá því að nefna , að sex mánuðum eftir að Morsi settist í sæti forseta í Kaíró , með sitt bréf upp á vasann , breytti hann stjórnarskránni , færði sjálfum sér aukið vald og gerði m.a. refsivert að efast um skoðanir og ákvarðanir forsetans .
( Það myndi fljótt fyllast nýja fangelsið á Hólmsheiði ef slík regla gilti hér á landi ) .
Þess vegna segja andstæðingar Morsis nú að herinn sé ekki að gera byltingu eða að fremja valdarán .
Hann sé þvert á móti að bregðast við valdaránstilburðum Morsis sem hafi verið kominn langt út fyrir nokkurt lýðræðislegt umboð .
Herinn tekur undir þessar skýringar .
Hann sé með réttu að færa lýðræðisbyltinguna aftur í sitt rétta far , þótt hægt sé að halda því fram að hún hafi verið færð aftur á byrjunarreit eftir að Morsi hafi farið svo illilega út af sporinu .
Bandaríkjamönnum er þessi gagnbylting ekki eins leið og þeir láta .
Bandaríkin eru líftrygging Ísraels og tilvera þess væri í uppnámi ef hennar nyti ekki við .
Stefna Sadats forseta og Mubaraks eftirmanns hans auðveldaði Bandaríkjamönnum mjög varðstöðuna um Ísrael .
Þessir menn sýndu báðir mikið hugrekki og staðfestu með stefnu sinni gagnvart Ísrael .
Anwar Sadat galt m.a. fyrir hana með lífi sínu og á Mubarak sannaðist enn einu sinni að þakklætiskúrfan , sem valdamenn í Washington miða við , er ein sú brattasta sem þekkist .
