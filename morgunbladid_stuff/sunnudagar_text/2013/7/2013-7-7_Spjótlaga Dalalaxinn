Ætli flestir veiðimenn hafi ekki smá tilfinningu fyrir því ef hlutir eru við það að fara að gerast .
Ég var nokkurn veginn öruggur um að einn tæki núna áður en vaktin kláraðist , " sagði Helgi Þorgils Friðjónsson myndlistarmaður , og veiðimaður , þar sem hann hampaði fallegum nýgengnum smálaxi við veiðistaðinn Berghyl í Haukadalsá í Dölum í vikunni .
Við höfðum gengið milli fjölbreytilegra veiðistaðanna og veitt saman í þessari stuttu en margbreytilegu á ; hún er veidd með fimm stöngum , en er svo haganlega samanrekin að gengið er á fjögur svæðanna frá veiðihúsinu .
Bíll er venjulega bara notaður til að komast á neðsta svæðið , við ósinn .
Laxveiðin hefur farið vel af stað í Haukadalsá , eða Hauku , en hún er nú í höndum nýrra leigutaka , Kenneth Deurloo , Sigþórs Ólafssonar og Þorgils Helgasonar .
Sá síðastnefndi er sonur Helga og alinn upp við veiðar í heimaá þeirra á Fellsströnd , hinni fögru Flekkudalsá .
Við Helgi byrjuðum vaktina á þessum stað , Berghyl , og hann hafði gefið allnokkra laxa dagana á undan .
" Þetta er gullið ! " sagði þýskur veiðimaður sem var þar á undan okkur .
Hann hafði dregið tvo úr hylnum .
Laxar brugðust við flugum okkar Helga án þess að taka , þá lagði hann til að við hvíldum hylinn og kæmum aftur .
Sem var greinilega skynsamleg tillaga .
" Hann var búinn að fara í skottið á lítilli Silver Wilkinson-flugu hjá mér og ég sá að hann fór bak við stein í hylnum .
Í seinna skiptið leiddi ég fluguna – svarthvíta Frances sem Helgi kallar " Prestinn " – nokkrum sinnum fyrir framan steininn og hann tók , " sagði hann að viðureigninni lokinni .
Helgi þekkir laxveiðiárnar í Dölum vel ; hann segir laxinn fyrir norðan vera feitari en " meira eins og spjót í laginu hjá okkur .
Mér finnst þetta ákaflega falleg á , " sagði hann síðan um Haukuna .
" Mér finnst eins og það sé nánast hægt að veiða lax á hverjum fermetra í henni .
" 