Rakel Mjöll stundar nám í sjónlistum og tónsmíðum við Listaháskólann í Brighton .
Rakel Datt óvart í kabaret burlesque-menninguna og stofnaði kabaretthóp í Brighton en hópurinn flytur kabarett á ýmsum skemmtistöðum í borginni .
Hún dvelur á Íslandi í sumar til þess að vinna að EP-plötu með tónlistarmanninum Sölva Blöndal en þau ganga undir nafninu Halleluwah x Raketa .
Tónlist þeirra er blanda af Girl-Pop frá sjöunda áratugnum , líkt og Shangri-Las , í bland við hiphop og raftónlist .
Sigurborg Selma Karlsdóttir sigurborg@mbl.is Ein klassísk – hver hafa verið bestu kaupin þín fatakyns ? Nýlega fann ég guðdómlega fallegan , aðsniðinn hvítan síðerma brúðarkjól frá 1940 a la ' Grace Kelly ' , á fatamarkaði í Brighton á 80 pund .
Rétt , ég keypti giftingarkjól þótt ég hugsi að ég muni aldrei vilja gifta mig .
En ...
ekki segja kærastanum mínum frá kjólnum .
En þau verstu ? Diesel-gallabuxur og Henson-peysan sem vinkonurnar mínar í 8. bekk sögðu mér að ég þyrfti að kaupa til þess að vera " kool kid " .
Manstu eftir einhverjum tískuslysum sem þú tókst þátt í ? Aðallega hárgreiðslur sem voru í tísku .
Styttur .
Ég á hræðilegar minningar um sjálfa mig að koma úr klippingu lítandi út eins og blanda af Mozart og Mötley Crüe .
Hvaða þekkta andlit finnst þér með flottan stíl ? Solange Knowles ! Einu sinni las ég viðtal við hana þar sem hún greindi frá góðum tískuráðum .
Þegar hún var yngri bannaði mamma hennar henni að fara út í stuttri flík að ofan og stuttri flík að neðan .
Sem sagt hún mátti ekki fara út í stuttbuxum og stuttermabol , heldur mátti hún fara út í síðum buxum í stíl við stuttermabolinn eða stuttbuxur í stíl við jakka .
Klassískt .
Ef þú fengir aðgang að tímavél sem gæti flutt þig aftur til árs að eigin vali og þú fengir dag til að versla , hvaða ár myndirðu velja og hvert færirðu ? Beint til Parísar á þriðja áratuginn .
Ég horfði á Midnight in Paris eftir Woody Allen og þráði að eignast fataskápinn hjá aðaldívunni sem leikkonan Marion Cotillard lék .
Hvernig myndir þú lýsa þínum fatastíl ? Á sumrin vil ég gjarnan klæðast mjög sumarlegum og þægilegum flíkum , litríkum slám , blómakjólum , höttum og vil helst líta út fyrir að vera frá áttunda áratugnum , ef veðrið leyfir .
Á veturna nota ég kápusafnið mitt , sem er heldur stórt safn í ýmsum litum og inniheldur margvíslega stíla frá mörgum áratugum .
Ég klæðist yfirleitt kjólum og gjarnan tileinka ég mér ákveðið tímabíl & karektera úr tískusögunni fyrir heildarútlitið .
Þetta er allt leikur .
Hinsvegar hef ég engan áhuga á buxum .
Allar gallabuxur sem ég hef keypt enda með því að rata inn í fataskáp bróður míns .
Hverju er mest af í fataskápnum ? Fullt , fullt af kjólum .
Áttu þér eitthvert gott stef , ráð eða mottó , þegar kemur að fatakaupum ? Aldrei kaupa flíkina nema þú sért ástfangin af henni .
Flíkur sem þér finnst vera bara ' fínar ' munu enda á söluborðinu þínu í Kolaportinu .
Hvaðan sækir þú innblástur ? Í vinkonurnar mínar og bíómyndir .
Hvað er það síðasta sem þú festir kaup á , fatakyns ? Ég keypti mér vínrauða silkislá úr Aftur , eftir að hafa séð systur mína dansa í slíkri slá á dansgólfinu á Harlem .
Ég fékk leyfi til að kaupa alveg eins .
Það kemur sér vel að eiga tvær systur á svipuðum aldri , það er eins og að eiga þrjá fataskápa .
