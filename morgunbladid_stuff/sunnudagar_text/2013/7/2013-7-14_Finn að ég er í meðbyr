Hreiðar Ingi Þorsteinsson er staðartónskáld í Skálholti og tónleikar með trúarlegum tónverkum hans eru haldnir fyrir austan laugardaginn 13. og sunnudaginn 14. júlí kl. 15 .
Það er sönghópurinn Hljómeyki sem flytur .
Auk þess að vera tónskáld er Hreiðar Ingi kirkjuvörður í Hallgrímskirkju .
" Þegar Sigurður Halldórsson , listrænn stjórnandi Sumartónleika í Skálholti , hafði svo samband síðastliðinn október og spurði mig hvort ég hefði áhuga á að vera staðartónskáld sumarið 2013 , gat ég ekki annað en þegið boðið , " segir Hreiðar Ingi .
" Hvað gæti verið betra fyrir sálina en að láta tuttugu ára gamlan draum rætast ? Það var skilyrði að textinn við verk mín á tónleikunum yrði á íslensku .
Áður fyrr , þegar erlendir kórstjórar pöntuðu kórverk hjá mér , þá settu þeir yfirleitt alltaf það skilyrði að verkið mætti ekki vera á íslensku .
Það þótti mér alltaf miður , því íslenska tungan veitti mér hvað mestan innblástur .
En nú skyldi allt saman vera sungið á íslensku ! Jafnvel þekktar latneskar bænir skyldi ég finna á íslensku .
Þegar betur var að gáð , kom í ljós að öll Guðbrandsbiblía , frá árinu 1584 , hafði nýlega verið færð inn á Veraldarvefinn og með því gat ég auðveldlega borið saman gamlar og nýjar þýðingar og sparað mér þannig mikla vinnu .
Það kom mér á óvart hversu mikinn innblástur ég fann frekar í eldri þýðingunum og eftir nokkurra mánaða grúsk leituðu óhjákvæmilega tónar til hjartans , ryðgaða sköpunarhjólið fór hægt að snúast .
Mitt í þessu ferli hafði Marta Guðrún Halldórsdóttir , stjórnandi sönghópsins Hljómeykis , samband og var mjög jákvæð fyrir því að hafa nær alla dagskrána á íslensku .
Hún spurði hvort ég hefði ekki áhuga á að skrifa messutónverk á íslensku við þetta tækifæri .
Það kom sér svo sannarlega vel , því ég hafði einmitt látið mig dreyma um að skrifa messu á móðurmálinu , ekki eingöngu til skilnings orðanna , heldur vildi ég einnig velta fram þeirri spurningu hvers vegna við þyljum upp þessi blessuðu orð aftur og aftur í hverri sunnudagsmessu .
Og til þess að auka vægi þeirra ákvað ég einnig að færa inn orð Jesú úr guðspjöllunum fjórum sem ég taldi persónulega vera þess verð að hugleiða .
Ég nefndi að lokum tónleikana Að Jesú æðsta ein móðir glæsta , því fyrri hluti dagsskrárinnar er helgaður Jesú og sá seinni Maríu mey .
" Segi sögur með tónlist Hvenær byrjaðir þú að semja tónlist ? " Um fjórtán ára aldur fór ég að skrifa fyrstu verkin .
Strax þá fann ég að ég vildi segja sögur í gegnum tónlistina .
Það var mín aðferð við að skilja lífið .
Ég varð yfir mig heillaður af tónlist , hún varð eins og smyrsl á djúpt sár .
Meðan aðrir unglingar hlustuðu á rokk og popp var ég að semja tónlist og hlusta á H-moll messu Bachs .
Orð urðu mér innblástur og fyrsta skáldið sem töfraði mig var Davíð Stefánsson .
Davíð og Nína Björk Árnadóttir standa mér enn í dag mjög nærri og ég óska þess heitast af öllu að ég muni einn daginn finna fleiri ljóðskáld sem standa þeim jafnfætis hvað varðar sannfærandi frásagnargáfu .
" Þú ólst upp í námunda við Skálholt , er það ekki rétt ? " Ég ólst upp í Laugarási , þá í Biskupstungum , á unglingsárunum og umhverfi staðarins hafði mikil áhrif á mig .
Hilmar Örn Agnarsson , þá organisti í Skálholti , varð áhrifavaldur í lífi mínu og ég á honum mikið að þakka .
Sautján ára gamall varð ég kirkjuvörður í Skálholti , vann við það nokkur sumur og kynntist þá tónskáldum og flytjendum sem störfuðu á vegum Sumartónleika í Skálholti .
Strax þá lét ég mig dreyma um að verða staðartónskáld og sá draumur er loksins orðinn að veruleika .
" Ógleymanlegt augnablik Þú ert sprenglærður , lærðir bæði hér heima og í Finnlandi og Eistlandi .
Hvernig var það nám ? " Ég fór í Menntaskólann að Laugarvatni og þaðan í Tónlistarskóla Reykjavíkur , Listaháskólann og Söngskóla Reykjavíkur .
Svo fór ég í framhaldsnám til Finnlands og Eistlands .
Í Listaháskólanum var mér aðallega kennt að efast um sjálfan mig , sem var erfitt en nauðsynlegt til að þroskast .
Það sama gerðist í akademíunni í Eistlandi , en þar gekk efinn of nærri mér og að lokum missti ég löngunina til þess að skrifa tónlist .
Það fór svo með árunum , að ég fór frá því að vita hvað ég vildi gera en hafa ekki kunnáttu , yfir í það að hafa kunnáttuna en var búinn að gleyma gleðinni og lönguninni við það að vilja segja frá í tónum .
Mér leið eins og vofu en ég skildi ekki af hverju , því ég hafði fengið svo góðar einkunnir .
Svo kom augnablikið þegar ég áttaði mig á þessari stöðu .
Ég dvaldi með félögum í viku við Peipsi järv , sem er vatn við landamæri Rússlands og Eistlands .
Við vorum þarna við vatnið ásamt fleira fólki , tunglið var fullt og varðeldur var kveiktur .
Fólk talaði saman og kvöldið leið .
Skyndilega stóð upp gömul rússnesk kona og fór að syngja hástöfum og dauðaþögn sló á hópinn .
Ekkert nema snarkið í eldinum og þessi ótrúlega seiðandi rödd .
Það var greinilegt að hún hafði ekki lært tónlist en það skipti ekki nokkru einasta máli .
Hún hvíldi í kjarnanum og söng af innlifun og sannfæringu .
Þessu augnabliki gleymi ég aldrei meðan ég lifi .
Þarna gerði ég mér grein fyrir því hverju ég hafði tapað í akademíunni .
Ég vissi um leið að ég yrði að halda áfram að gera það sem skiptir mig mestu , sem er löngunin og sannfæringin sem fylgir því við að segja góða sögu í öllum þeim fínlegu blæbrigðum sem tónlistin býr yfir .
" Hvernig er tónlist þín ? " Þegar ég skrifa , þá syng ég nóturnar og ef ég get ekki sungið þær , þá er ég óánægður með það sem ég er að gera .
Þegar ég var eitt sinn að semja verk fyrir sinfóníuhljómsveit þá hafði ég meira að segja ljóð í huga en þegar verkið var fullsamið strokaði ég út ljóðið og eftir stóð hljómsveitarverkið .
Þessi aðferð virkar fyrir mig .
Ég blanda gjarnan saman endurreisnar-barokk og þjóðlagatónlist .
Einnig hef ég kynnt mér slavneska tónlist undarfarin ár og er búinn að tileinka mér tónsmíðatækni , sem er skyld tónlist austurkirkjunnar .
Mér þykir vænt um angurværa andann sem hvílir í íslenskum þjóðlögum og reyni nú að hlusta eftir honum með slavneskum heyrnartækjum .
Ég er hrifinn af finnsku þjóðinni .
Ýmis íslensk þjóðlög , eins og til dæmis Sofðu unga ástin mín , gætu allt eins verið finnsk þjóðlög og Finnar hafa mikið dálæti á angurværum íslenskum þjóðlögum .
Ég hélt að Finnar og Eistar væru líkar þjóðir en þegar ég kom til Eistlands til að ljúka þar mastersprófi komst ég að því að svo var ekki .
Mér reyndist erfiðara að skilja eistnesku þjóðarsálina .
" Með erkiengli í draumi Þú ert staðartónskáld í Skálholti og kirkjuvörður í Hallgrímskirkju og hefur samið verk við trúarlega texta .
Ertu trúaður ? " Ég var áður einn af þeim Íslendingum sem segja : Já , já , ég er svo sem alveg trúaður .
En svo breyttist það í Eistlandi .
Kennari minn þar , er trúaður og við ræddum mikið um trú .
Hann krafðist þess að ég yrði forvitinn um lífið og tilveruna og spyrði sjálfan mig stórra spurninga .
Og ég fór að spyrja sjálfan mig .
Er ég trúaður ? Finn ég fyrir Guði ? Ég las bækur um trúleysi og sannfærðist um að trú á Guð væri bull og vitleysa .
En svo gerðist það að á tveimur árum fór ég smám saman að finna fyrir þunglyndi .
Allt hélst í hendur , 20. aldar akademían var að sliga mig og trúleysið bættist þar við .
Mér fór að líða æ verr .
Ég hafði ætlað í doktorsnám í Eistlandi en það var minningin um gömlu konuna sem söng svo sannfærandi við vatnið sem varð til þess að ég ákvað að gera það ekki .
Ég ákvað að fara heim til Íslands og finna kjarnann í sjálfum mér .
Mér fannst ég ekki lengur vera í tengslum við sjálfið mitt .
Ég kom heim til Íslands og talaði opinskátt um trúleysi mitt við aðra í von um að skilja mig betur .
Allt þetta varð til þess að ég skrifaði ekki tónlist í að minnsta kosti eitt ár .
En svo eina nóttina gerðist mjög undarlegur atburður .
Mig dreymdi að maður nokkur stæði við hliðina á mér , afar viðkunnanlegur og fallegur .
Í draumnum ferðuðumst við um heiminn og þegar við vorum staddir í skógi varð mér litið í augu hans .
Þau opnuðust og frá þeim streymdu ótrúlegir geislar í bláum lit .
Ég vaknaði með tárin í augunum .
Hver var þetta ? spurði ég mig og það var eins og sjálfið hefði svarað : Mikael .
Á netinu leitaði ég að upplýsingum um engla , vissi lítið um þá , og sá þá að nákvæmlega þessi blái litur átti við Mikael erkiengil .
Eftir þennan undurlega draum fór mér smám saman að líða betur og núna finn ég að ég er í meðbyr .
" 