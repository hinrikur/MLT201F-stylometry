Verkfræðistofan EFLA hefur hlotið styrk úr rannsóknasjóði Vegagerðarinnar til að vinna verkefnið Samanburður hávaðavísa – hljóðmælingar og greining .
Felst verkefnið í því að greina nýja hávaðavísa sem notaðir eru við hávaðakortlagningu á umferðarhávaða bæði hér á landi og í Evrópu , skv. tilskipun Evrópusambandsins .
Í tilkynningu sem EFLA sendi frá sér kemur fram að nýi hávaðavísirinn er frábrugðinn þeim sem áður var notaður að því leyti að hann felur í sér hækkun á hljóðstigsgildum atburða sem eiga sér stað á kvöldin og á næturnar og lýsir þannig betur neikvæðri upplifun fólks af hávaðatruflun á þeim tímum sólarhringsins .
Verkefnið fer þannig fram að hljóðstigsmælingar og umferðargreiningar verða framkvæmdar víða um höfuðborgarsvæðið í sumar .
Eru mælistaðirnir ólíkir svo hægt verði að gera betur grein fyrir breytileikanum milli hávaðvísana s.s. milli húsagatna , tengibrauta og stofnbrauta .
Standa vonir til að nýta niðurstöður rannsóknarinnar m.a. til að tryggja aukna samfeldni í reglugerðarkröfum og samanburð niðurstaðna milli mismunandi útreikningsaðgerða .
ai@mbl.is 