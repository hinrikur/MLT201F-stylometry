Börnin á leikskólanum Garðaborg í Fossvogi eru öll lítil ljóðskáld , en út er komin bókin Núna er hann beinagrind uppi í himninum .
Í bókinni má finna ljóð eftir börnin , en þau yngstu eru aðeins tveggja ára .
Eygló Ida Gunnarsdóttir leikskólakennari stjórnaði gerð bókarinnar , en hún gerði einmitt lokaverkefnið sitt í Kennaraháskólanum um ljóðagerð barna .
" Ég hef áhuga á ljóðum , og var að dútla við að leyfa þeim að semja ljóð og þá stakk Kristín leikskólastjóri upp á því að gefa út bók , " segir Eygló um upphafið að bókinni .
Ljóðagerð vanmetið listform Eygló byrjaði á að fræða börnin um ljóð og útskýrði fyrir þeim að þau kæmu úr þeirra eigin huga .
Hún brýndi fyrir þeim að ljóðin ættu sér fá takmörk og allt væri mögulegt , og það mætti alveg semja um það sem ætti sér ekki endilega stoð í raunveruleikanum .
Eygló telur að ljóðagerð sé listform sem hefur setið í skugga af annarri sköpunarvinnu í kennslu ungra barna , en með ljóðum geta börnin skoðað eigin huga og sagt frá því sem þeim liggur á hjarta .
Semja oft út frá reynslu sinni Ragnhildur Sunna , fjögurra ára , samdi ljóð um litla bróður sinn .
" Hann heitir Dagur , alveg eins og dagurinn uppi í himninum , " segir hún , en ljóðið var samið stuttu eftir að hann fæddist .
" Þetta ljóð hennar er gott dæmi um hvernig þau vinna .
Hún ákvað fyrst að hún ætlaði að skrifa um bleikan lit og byrjaði að tala um náttkjólinn sinn og þá fór hún að rifja upp .
Og þá kom ljóð um litla bróður , " segir Eygló .
" Einn drengur , Kári , fór að tala um hundinn sinn , en hann vildi yrkja um uppáhaldsdýrið sitt .
Úr varð fallegt ljóð frá innstu hjartarótum , en hundurinn var þá dáinn .
Ég hafði ekki hugmynd um að hundurinn hans hefði dáið .
Hann er með ljóðinu að vinna sig í gegnum það , " segir hún .
Þjálfar hugsun og orðaforða Eygló segir börnin hafa skemmt sér vel yfir ljóðagerðinni og hafi verið fljót að tileinka sér að semja ljóð .
Þau semja gjarnan um eitthvað sem þau hafa upplifað eða langar til að upplifa .
Eygló segir þau alltaf gera titilinn síðast því þá viti þau um hvað ljóðið fjallar .
Hún bendir á að ljóðagerð þjálfi bæði hugsun og orðaforða og auki ímyndunaraflið .
Eygló gengur gjarnan um með blað og penna , því ljóðin geta vaknað hvar sem er , jafnt í rólu sem á salerninu .
" Skemmtilegt að heyra hvað þau hafa að segja , þau hafa svo margt að segja ! " Hún bætir við : " Þetta er tjáning , þetta er sköpun og útrás , " segir hún , en annað bindi ljóðabókar er í bígerð og er Eygló nú þegar byrjuð að safna efni .
Hundur Fjórir fætur .
Svartur .
Einu sinni var ég með hund .
Hann var svartur með mörg hár og með fætur .
Núna er hann beinagrind uppi í himninum .
Núna er hann dáinn .
Greyið .
Hann langaði ekki að vera dáinn .
Ljóð eftir Kára Víðisson .
