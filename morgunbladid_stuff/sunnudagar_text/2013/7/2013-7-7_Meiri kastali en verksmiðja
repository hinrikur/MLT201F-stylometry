Þetta er sameiginleg innsetning okkar þriggja og við höfum tekið verksmiðjuna yfir eða fengið hana í lið með okkur , hvernig sem menn vilja líta á það , " segir Elísabet Brynhildardóttir um sýningu þeirra Guðrúnar Benónýsdóttur og Selmu Hreggviðsdóttur sem var opnuð í verksmiðjunni á Hjalteyri á föstudag .
Kalla þær sýninguna Verkfærið .
" Við erum að vinna með bygginguna .
Þetta er meira eins og kastali en einhver verksmiðja , rýmið er svo yfirþyrmandi .
Okkur langaði bæði að hylla verksmiðjuna og líta á hana sem ákveðinn draumakastala .
Skýjaborg .
Verksmiðjan var barn síns tíma , reist á einum vetri af hugsjónum þegar mikil uppbygging var í gangi .
En sumir draumar rætast ekki þótt þeir hljómi vel .
Þessi risakastali var reistur en einungis notaður í um þrjátíu ár .
Svo var ævintýrið búið og fólkið fór , ég býst við í leit að öðrum kastala .
" Hvaða tæki nota listakonurnar til að umbreyta verksmiðjuhúsinu á sinn hátt ? " Við erum komnar með ellefu tonn af sandi inn og um tuttugu stillansa .
Við notum þennan iðnaðarheim sem okkar efnivið , allt mjög karllæg efni , og leikum líka með lýsingu og slíkt .
Það er mjög gróf draumaveröld sem hefur risið þarna inni .
" Elísabet segir þeim stöllum hafa verið boðið að sýna á Hjalteyri síðasta haust .
Þá tóku þær að kasta á milli sín hugmyndum , þar sem þær búa á Íslandi , í Skotlandi og í Berlín .
" Síðan höfum við verið að þróa verkið .
Síðustu tvær vikur höfum við verið á Hjalteyri að setja það upp ; mest við að moka sandi og reisa stillansana , " segir hún og hlær .
Sýningin er opin alla daga , kl. 14-17 .
