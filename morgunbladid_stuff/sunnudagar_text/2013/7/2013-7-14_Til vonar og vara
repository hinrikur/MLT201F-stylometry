Þetta lá allt nokkuð ljóst fyrir .
Við máttum ekki fara niður að á .
Alls ekki nálægt stíflunni .
Ekki klifra upp á þök .
Vera með hatt í sól .
Og aldrei með trefla .
Alveg þar til talið barst að treflunum var hægt að setja sig inn í þessi helstu boð og bönn , jánka og skilja hættuna .
Meira að segja sólstinginn .
Þetta með treflana gat hins vegar ært mann .
Enda gat það gerst að þessi voðalega flík rataði inn á borð til manns .
Trefillinn sem ég prjónaði í handmennt var rammaður inn í gler eins og gamalmennaföndur .
Það mátti horfa á hann .
Þetta var ferlega fúlt .
Og það var ekki eins og allt ætti yfir einn að ganga .
Börn af góðum heimilum gengu með trefla .
Löngu , löngu síðar skildi ég þetta .
Þetta var öryggisráðstöfun par excellence .
Slysavarnir nútímans hafa marið það í gegn að börn séu ekki með reimar , trefla og annað laust sem þau geta flækt sig í og slasað sig á ; ekki á skautum , ekki á skíðum , ekki í leikgrindum .
Sjúkraþjálfarinn og eiginkona Hallgríms Sigurðssonar , Þóra Hlynsdóttir , tók strax fyrir það þegar þau hjónin kynntust að eiginmaðurinn með vélsleðadelluna stigi á sleðann án ríkulegs öryggisbúnaðar .
Í viðtali við Sunnudagsblað Morgunblaðsins í dag segir Hallgrímur frá því að daginn sem hann stórslasaðist í vélsleðaslysi í vor hafi hann séð suma félaga sína sleðast á heiðinni " nánast á hlýrabolnum " .
Hann segir það hafa verið ákaflega freistandi að skella sér á sleðann , frjáls undan þungum öryggisbúnaði en hann setti þó á sig hálskragann , brynju sem er sérstaklega styrkt yfir hryggjarliði , nýrnabelti , sérstakar hnéspelkur , besta hjálminn og úlnliðsteygjubönd .
Það varð honum til lífs .
Skiptum ekki á " óþarfa " öryggi og lífinu .
