Jæja , nú þarft þú að koma með mér heim að draga kálf , " sagði Hulda Sigurðardóttir , bóndi í Kálfagerði I í Eyjafirði , við vin sinn Ingólf Guðmundsson úr Reykjavík .
Þau voru stödd á miklu móti hundaræktenda á Melgerðismelum .
Ingólfur hló bara góðlátlega , sannfærður um að Hulda væri að gera að gamni sínu .
Það var orðið áliðið og hundaræktendur búnir að slá upp veislu .
Ekki aldeilis .
Huldu var fúlasta alvara , kýrin Katla var að því komin að gjósa , ef svo má að orði komast .
Nú jæja , Ingólfur sá sæng sína uppreidda og brunaði af stað með Huldu heim í Kálfagerði – og greip auðvitað myndavélina með .
Hulda vissi að Katla var að falli komin en áleit að nóg væri að líta til með henni þegar komið væri heim frá Melgerðismelum .
Þegar dóttir hennar hringdi og tilkynnti að farið væri að sjást í klaufirnar á hinum ófædda kálfi var Huldu hins vegar ekki lengur til setunnar boðið .
Oft fæða kýrnar í Kálfagerði einar og óstuddar en Hulda reynir að vera viðstödd , sé þess nokkur kostur , ef grípa þarf inn í .
Þess þurfti í þetta skiptið og Hulda kom því fagnandi með burðarkeðjurnar .
Smeygði þeim utan um fætur kálfsins og dró hann út , með dyggri aðstoð frá Ingólfi .
Að sögn Huldu flýta keðjurnar fyrir burðinum og auka líkurnar á því að kálfurinn skili sér heill á húfi í heiminn .
Sat aðeins fastur , greyið Þessi glíma gekk eins og í sögu .
" Hann sat aðeins fastur , greyið , en á heildina litið gekk burðurinn ljómandi vel fyrir sig .
Móður og kálfi heilsast vel , " segir Hulda .
Hún segir mikilvægt að meta rétt hvenær gripið sé inn í kálfburð , það er hvenær kýrin sé tilbúin .
Þá geta kálfar verið mismunandi stórir við fæðingu .
Þessi var í meðallagi .
Katla var að vonum þrekuð eftir þolraunina en náði fljótt vopnum sínum eftir að Hulda gaf henni volgt vatn að drekka .
Brýnt er að vatnið sé volgt en ekki kalt , þannig vinnur líkaminn betur úr því .
" Ætli hún hafi ekki drukkið eina fjörutíu lítra , blessunin , " segir Hulda .
Skál fyrir því ! Þetta er þriðji kálfur hinnar fjögurra ára gömlu Kötlu og lofar hann , að sögn Huldu , ljómandi góðu .
" Hann er bara þrælsprækur .
" En hvað skyldi kálfurinn heita ? " Ljósavíkur-Ingó í höfuðið á ljósmyndaranum sem aðstoðaði mig svona dyggilega , " upplýsir Hulda hlæjandi .
" Hann er með hundarækt sem hann kallar Ljósavík .
" Hún þagnar stutta stund .
Biður blaðamann svo um greiða .
" En heyrðu , ekki segja Ingó frá nafninu .
Láttu hann bara lesa það í blaðinu ! " Skal gert .
