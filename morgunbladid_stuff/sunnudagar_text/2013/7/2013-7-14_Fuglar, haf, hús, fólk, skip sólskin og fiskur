Það var kominn tími á að ég héldi einkasýningu , " segir Hulda Hákon myndlistarmaður en hún opnaði á dögunum sýningu í Vestmannaeyjum sem hefur verið afar vel sótt ; fyrstu þrjá dagana munu nær þúsund gestir hafa skoðað verkin – þau sýna meðal annars makrílvöður , fugla og hóp fólks .
" Sumir halda kannski að ég sé hætt að vinna í myndlistinni því ef undan er skilin sýning okkar Jóns Óskars í nýja listsalnum Tveimur hröfnum við Baldursgötu á dögunum , þá hef ég ekki sýnt í Reykjavík frá árinu 2006 .
En ég hef unnið stöðugt , allan þennan tíma , " segir Hulda .
" Ég vinn mjög hægt og verkin mín hafa mörg farið beint til erlendra safnara , og hafa ekki verið á sýningum áður .
Svo veit ég auðvitað ekkert um það hvort þessi verk hér fara eitthvað .
" Sýningunni gaf Hulda ævintýralegt en jafnframt upplýsandi heiti : " Fuglar , haf , hús , fólk , skip sólskin og fiskur .
" En hvers vegna setur hún upp þessa stóru einkasýningu í Vestmannaeyjum ? " Ég er með vinnustofu hérna og þetta er mjög þægilegt , ég þurfti nánast bara að fara með verkin í næsta hús að sýna þau .
Ég hef vinnustofur bæði hér í Eyjum og í Reykjavík en stærri verkin vinn ég mikið hérna .
" Þegar spurt er hvernig standi á því að Hulda og Jón Óskar , eiginmaður hennar sem einnig er kunnur myndlistarmaður , séu með vinnustofu í Vestmannaeyjum , þá segir hún söguna þannig : " Fyrir langa löngu eignuðumst við pening .
Ekki mikinn en við fórum að leita okkur að vinnustofu að kaupa .
Við vorum komin til Hveragerðis að leita og þá var veðrið svo gott og fallegt útsýni til Vestmannaeyja .
Við enduðum leitina því hér og fundum okkur þetta fallega hús .
Það er mjög þægilegt að vera hér ; samgöngur eru yfirleitt fínar , þetta er yndislegur staður og fólkið gott .
Hér er allt af öllu .
" Sýnir með billjardborði Hulda segir að þau Jón Óskar reyni að eyða eins miklum tíma í Eyjum og þau geta .
" Við erum að reka Gráa köttinn við Hverfisgötu í Reykjavík og það getur verið flókið að púsla tímanum saman en við erum sífellt meira hér úti .
Við höfum verið að gera húsið hérna upp og það fer betur og betur um okkur .
" En hvernig kom til að hún setti upp þessa sýningu í Vestmannaeyjum , eftir að hafa ekki haldið einkasýningu í nokkur ár ? " Mér var boðið að sýna hér .
En aðdragandinn hefur verið langur , níu ár , " segir Hulda og hlær .
" Mér fannst bara alltaf að ég yrði að vera með almennilega sýningu hér og ætti að vinna verk sérstaklega fyrir hana .
" Á sýningunni eru fjórtán verk , af þeim hafa aðeins fjögur verið sýnd áður .
" Ég bað um að fá að sýna í hráu húsnæði og þá var mér boðið þetta frábæra sýningarrými sem er salur frímúrara í Eyjum .
Þetta er gamalt netaverkstæði með hráum veggjum , góðu aðgengi og mjög fallegri birtu .
Eina vandamálið , ef vandamál skal kalla því það er ekki stórvægilegt , er að ég sýni með billjardborði .
Það er svo stórt að það er ekki hægt að taka það út úr salnum .
En ég hef sýnt með loftinu á Kjarvalsstöðum og stiga í sýningarsal í Svíþjóð , þar sem hvorugt mátti hylja vegna sæmdarréttar arkitekta , og þess vegna fannst mér ekki mikið mál að hafa billjardborðið á sýningunni ! " Enga neikvæðni í verkin Hulda Hákon segist hafa verið mjög reið eftir efnahagshrunið , henni fannst sem fótunum hefði verið kippt undan því hvað það væri að vera Íslendingur .
Að okkur hefði frá barnæsku verið kennd einhver vitleysa og yfirgangur , eins og að fólk eigi ryðjast fram og " aldrei að víkja " .
" Og maður lærir ungur ljóð Egils Skallagrímssonar , þar sem því er hrósað að fara í víking , höggva mann og annan .
Mér hefur þótt erfitt að takast á við breytta afstöðu til hluta sem maður hugsaði annars aldrei út í , " segir hún .
" Á sýningu minni í 101 galleríi , árið 2006 , sem ég kallaði EBITA , skoðaði ég nokkuð hamaganginn í samfélaginu á þeim tíma .
En ég vildi ekki fara að dæla þessum ömurlega neikvæða heimi eftir hrun inn í verkin , vildi heldur horfa á björtu hliðarnar .
Hér sýni ég til dæmis gyllt textaverk sem fjallar um haf , björg , himin , hetjur og sólskin .
Mér finnst það vera Vestmannaeyjar .
Það er smitandi dugnaður hérna og mikil náttúrufegurð .
" Meðal annarra verka eru þrjú sem sýna makríl , þennan furðufisk sem hefur gert sig heimakominn hér við land .
Á einu verkinu er orðið Háfadjúp en á hinu orðið Háadýpi .
Hulda segir um sömu fengsælu fiskimiðin að ræða .
" Það hljóta að vera mikil gæði að vera svona nálægt fiskimiðunum .
Stundum , eins og undanfarið , skjótast stóru skipin í stutta túra rétt út fyrir hafnarmynnið .
" Þá stendur orðið Rósagarðurinn á þriðja makrílverkinu .
" Það var svo gaman á opnun sýningarinnar þegar gestir voru að fræða mig um þessa staði í hafinu .
Mér er sagt að þýskir sjómenn hafi gefið Rosgarten .
Botninn er víst þyrnóttur .
Það dýpkar verkin fyrir mér að eiga í skemmtilegum samræðum um þau við gesti .
" Markríllinn heillar Huldu og hún segist hafa verið furðu lostin fyrst þegar hún sá þennan litfagra fisk , þar sem honum var mokað upp úr Vestmannaeyjahöfn .
" Hann er ótrúlega skrautlegur og fallegur .
Mér finnst ég vera svolítið að helga íslensku miðin makrílnum í þessum verkum , að láta heiminn vita að við eigum hann líka .
En makríllinn eirir víst engu þar sem hann fer um , hann er eins og rándýr og munstrið minnir mig á hlébarða .
Hann er sundmagalaus og erfitt að sjá hann í fiskleitartækjum .
Fiskifræðingar þurfa að fylla fötu af sjó og byrja svo að telja makríleggin , sagði einn gesturinn ; að þannig átti þeir sig betur á þessum furðufiski .
" Margir þekkja myndir Huldu Hákon af skrímslum og eitt slíkt má sjá á sýningunni , auk verka með svönum og hröfnum , og farfuglageri .
" Þessi sýning hefur létt af mér vissri pressu , " segir Hulda .
" Ég er lengi að vinna hvert verk og þess vegna er líka gott að sýningin stendur lengi , í einn og hálfan mánuð .
Það koma svo margir til Eyja að ég held jafnvel að hér sjá hana fleiri en myndu sjá hana ef hún væri í Reykjavík .
" 