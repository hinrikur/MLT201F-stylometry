Hjólastólalið HK " rúllaði " yfir Íslandsmeistara ÍR í bókstaflegri merkingu í hjólastólahandbolta á dögunum .
Það er mikill metnaður í liðinu , leitað nýrra iðkenda og safnað fyrir kaupum á keppnisstólum .
Við kíktum á æfingu og fengum að kynnast tveimur leikmönnum liðsins nánar .
Jón Heiðar Gunnarsson jonheidar@mbl.is Það eru þrjú ár liðin frá því að ævintýrið byrjaði hjá okkur , " sögðu félagarnir Alexander Harðarson og Hákon Atli Bjarkason yfir kolsvörtum kaffibolla í íþróttahúsi HK við Digranes í Kópavogi .
Félagarnir eru leikmenn í eina hjólastólahandboltaliði landsins og vöktu athygli fyrir vaska framgöngu í góðgerðarleik gegn úrvalsdeildarliði ÍR á dögunum .
Sögulegur leikur Leikurinn er sögulegur í íslenskri íþróttasögu því þetta var í fyrsta sinn sem tvö félagslið mættust í hjólastólahandbolta hér á landi .
Flestir áhorfenda höfðu af skiljanlegum ástæðum aldrei séð hjólastólahandbolta áður en leikurinn þótti engu að síður hin besta skemmtun og augljóst var að gleðin var við völd .
Sú gleði beindist oft að bikarmeistaraliði ÍR en þeir höfðu aldrei spilað handbolta á hjólum fyrir leikinn og flugu oft á hausinn .
Skemmst er frá því að segja að hjólastólalið HK " rúllaði " yfir ÍR í orðsins fyllstu merkingu en leiknum lauk með sex marka sigri hjólastólaliðsins .
" Það er gríðarlega mikilvægt fyrir allt okkar starf að spila svona alvöruleik og venjast því að spila fyrir framan áhorfendur , " segir Alexander .
Þjálfarar rifu okkur upp Upphaflega var fámennur vinahópur sem lagði stund á hjólastólahandbolta hjá HK. " Við vorum kannski fjórir sem mættum á fyrstu æfingarnar og það taldist vera góð mæting þegar sex létu sjá sig .
Það tók marga mánuði að byggja þetta upp en eftir að við fengum þjálfara fór boltinn að rúlla í orðsins fyllstu merkingu , " sagði Alexander .
Þjálfararnir , Darri McMahon og Magnús Magnússon , komu inn í starfið með mikinn metnað og lyftu því á næsta plan að hans mati .
" Þeir geta verið mjög harðir á köflum en það er betra að hafa of mikinn metnað en engan , " segir Alexander ákveðinn .
Hákon byrjaði að æfa ásamt tveimur vinum sínum eftir að þjálfararnir hófu störf .
" Ég frétti af metnaðinum og fagmennskunni sem var í gangi og því ákvað ég að kýla á þetta ásamt tveimur vinum mínum .
Við höfum ekki séð eftir því .
Þjálfararnir elska að spila hjólastólahandbolta og skella sér í stólana með okkur nánast á hverri einustu æfingu , " bætir Hákon við .
Skref í réttindabaráttu fatlaðra Stofnun hjólastólaliðs HK markaði mikilvæg tímamót í réttindabaráttu fatlaðra hér á landi .
Áður fyrr störfuðu fatlaðir að mestu undir merkjum íþróttafélags fatlaðra í Reykjavík en þetta var í fyrsta sinn sem fatlaðir iðkendur fengu sömu stöðu og aðrir iðkendur undir merkjum íslensks félagsliðs .
Það var rótgróinn vinahópur sem átti hugmyndina að stofnun íslenskrar hjólastóladeildar en Trausti Jónsson , fyrrverandi formaður barna- og unglingaráðs HK , átti stóran þátt í því að stofnun liðsins varð að veruleika innan HK árið 2010 .
" Það er gríðarstórt skref að opna íþróttafélögin fyrir öllum , líka þeim sem þurfa að notast við hjólastól dags daglega .
Þetta er mikilvægur áfangi í samþættingu og valdeflingu sem lengi hefur verið unnið að í skólum landsins og því sannarlega kominn tími á slíkt í íþróttahreyfingunni , " segir Alexander sem var einn af stofnendum liðsins .
Hann vill alls ekki stroka út starfsemi Íþróttafélags fatlaðra í Reykjavík heldur einfaldlega búa til fleiri kosti fyrir fatlaða einstaklinga sem hafa áhuga á að leggja stund á íþróttir .
" Við viljum opna íþróttafélögin fyrir fötluðum og jafnframt gefa þeim aukna valmöguleika í íþróttaiðkun sinni , " segir Alexander Hákon tekur hins vegar ekki alveg í sama streng .
Hann segir mjög jákvætt að fatlaðir og ófatlaðir fái tækifæri til að starfa hlið við hlið á jafningjagrundvelli en hann myndi engu að síður vilja samþætta starf handboltans við starfsemi körfuboltaliðs Íþróttafélags fatlaðra í Reykjavík .
" Mér finnst miklu praktískara að hafa handbolta- og körfuboltaliðið undir sama hatti því við gætum til dæmis notað sömu keppnisstólana , þ.e. ef þeir væru til á landinu .
Ég held að við myndum einnig fá meiri athygli innan Íþróttafélags fatlaðra í Reykjavík en í HK því það er auðveldara að vera stór fiskur í lítilli tjörn en öfugt , " segir Hákon en tekur fram að hann sé ekki að gera lítið úr starfi HK á nokkurn hátt .
Þrátt fyrir að félagarnir séu ekki sammála um þetta atriði eru þeir sammála um að næsta skref sé að stuðla að útbreiðslu íþróttarinnar hér á landi .
Vantar samherja og mótherja " Það er hundfúlt að æfa svona mikið og hafa síðan engan annan til að spila við .
Maður er samt vanur þessu og reynir að láta það ekki fara mikið í taugarnar á sér , " segir Alexander .
Þeir eru báðir sannfærðir um að á Íslandi megi enn finna marga bundna við hjólastól sem væri hægt að virkja til þátttöku í hjólastólaíþróttum .
Vandinn liggur bara í því að ná til þeirra og opna augu fólks fyrir því að fatlaðir geti líka stundað hópíþróttir hér á landi .
Í dag eru um 15 leikmenn sem stunda hjólastólahandbolta að staðaldri .
Hópurinn er fjölbreyttur og kemur úr öllum áttum en það mæta samt ekki allir á hverja æfingu og því vantar enn fleiri samherja .
Draumurinn hjá þeim félögum er að fá fleiri félög til að stofna sínar eigin hjólastóladeildir .
" Það hefur tekið tíma að byggja liðið upp hjá okkur og því reikna ég með að það muni taka tíma hjá öðrum félögum líka .
Fyrsta markmiðið er bara að fá upp að minnsta kosti eitt annað lið , svo við getum haft allavega einn mótherja til að keppa reglulega við , " segir Alexander .
Sofnaði undir stýri Hákon hefur starfað á pítsustað í mörg ár .
Hann á fjögur systkini og er fæddur og uppalinn í Þorlákshöfn .
Hann bjó einnig í Grafarvogi og Danmörku á tímabili en hefur verið búsettur í Hafnarfirði síðustu ár .
Hákon lenti í bílslysi árið 2009 og hefur verið bundinn við hjólastól allar götur síðan .
Hann sofnaði undir stýri þegar hann var 17 ára gamall með þeim afleiðingum að bíllinn valt .
" Þetta var um kvöldmatarleytið og ég hafði kíkt í bústaðinn hjá ömmu og afa .
Ég var mjög þreyttur og ákvað að keyra bílinn út í kant og leggja mig í korter eins og auglýsingin frá Umferðarstofu mælti með .
Þegar ég vaknaði aftur korteri seinna var ég greinilega enn hálfsofandi því ég gleymdi að spenna á mig beltið .
Eftir á að hyggja hefði verið betra að standa upp , fá sér frískt loft og labba nokkra hringi í kringum bílinn áður en ég lagði aftur af stað .
" Stuttu síðar sofnaði Hákon undir stýri en hann skaust út úr bílnum og braut þrjá hryggjarliði auk þess sem mænan skaddaðist .
Hann er þó ekki alveg lamaður fyrir neðan mitti en skortir nægjanlega mikinn styrk til að geta gengið .
Mænuskaði í móðurkviði Alexander er elstur þriggja bræðra og ólst upp í Grafarvogi .
Hann býr nú með sambýliskonu sinni í Grafarholti og starfar á frístundaheimili við Korpuskóla .
Hann studdist við hækjur og staf fyrstu æviárin en færði sig alfarið yfir í hjólastólinn við 12 ára aldur .
" Ég nennti ekki lengur að vera svona hægfæra með hækjur .
Ég var að detta inn í unglingsárin og fannst ömurlegt að komast helmingi hægar en flestir aðrir í kringum mig .
Með hjólastólnum fékk ég aukið frelsi og hraða til að halda í við aðra , " segir Alexander en hann fæddist með klofinn hrygg .
Það er fæðingargalli þar sem mænan þroskast ekki eðlilega .
Á unglingsárunum minnkaði styrkurinn sem Alexander hafði áður í fótunum .
Hann mun líklega aldrei ná aftur fyrri hæfni í fótunum en segir líf sitt þægilegra í hjólastólnum að mörgu leyti .
" Ég er samt enn fjandi sterkur á fótunum og get tekið yfir 100 kg í fótapressu ef ég er með spelkur sem veita mér stuðning við ökkla og hné .
" Íþróttamenn af guðs náð Bæði Alexander og Hákon eru miklir keppnismenn og hafa stundað íþróttir frá blautu barnsbeini .
Þeir lýsa sér báðir sem sönnum íþróttafríkum og viðurkenna að þeir séu oftast að horfa á íþróttir ef þeir eru ekki að stunda þær sjálfir .
Alexander byrjaði að æfa sund þegar hann var fimm ára en hætti á unglingsárunum .
Hann komst í unglingalandsliðið og keppti fyrir Íslands hönd á mótum erlendis .
Hann lærði mikinn aga í sundinu en æfingar voru að jafnaði fimm daga vikunnar .
Sundið hafði mikil áhrif á Alexander en þar sá hann fyrst kærustuna sína , Evu Þórdísi Ebenezersdóttur , sem var einnig á fullu í sundinu .
Eftir að sundferlinum lauk lagði hann stund á kraftlyftingar af miklum móð og grípur enn reglulega í lóðin samhliða handknattleiksiðkuninni .
Alexander telur kraftlyftingarnar hjálpa sér mikið í handboltanum enda þarf sterka handleggi til að ýta sér áfram en hann vakti mikla athygli áhorfenda í leiknum fyrir gríðarlegan skotkraft .
Alexander hafði enga reynslu af hópíþróttum áður en hann hóf handboltaiðkun og segir allt öðruvísi að þurfa að treysta á fjölda fólks en ekki eingöngu sjálfan sig .
Æfing fjórum mánuðum eftir slys Hákon hafði hins vegar mikla reynslu úr heimi hópíþrótta þar sem hann æfði bæði fótbolta og handbolta áður en hann lenti í bílslysinu .
Hann lét slysið ekki á sig fá og hélt ótrauður sínu striki í íþróttaiðkun .
Hann mætti á sína fyrstu borðtennisæfingu fjórum mánuðum eftir að slysið átti sér stað .
Í dag er hann margfaldur meistari í borðtennis og hann stofnaði einnig eina hjólastólakörfuboltalið landsins .
Helstu kostir hans inni á vellinum eru gríðarlegur hraði og snerpa .
Í dag leggur hann stund á handbolta tvisvar í viku , körfubolta tvisvar í viku og borðtennisæfingar þrisvar í viku .
Þeir segja báðir að góð skipulagning sé lykilatriði til að komast í gegnum allar þessar æfingar og bæta við að líf án íþróttaiðkunar sé óhugsandi .
Fótbolti í " buffalo " -skóm Lið HK er eina hjólastólahandboltalið landsins og því má segja að þetta sé einnig landslið Íslands í greininni .
Liðið hefur nú þegar fengið nokkur boð um að spila fyrir Íslands hönd á erlendri grundu .
Nú stendur til boða að spila á alþjóðlegu móti í Svíþjóð í sumar og á heimsmeistaramóti í Brasilíu í september .
Skortur á keppnisstólum hefur hins vegar komið í veg fyrir að liðið sé gjaldgengt á alþjóðlegum markaði .
" Ég hef trú á því að við getum gert eitthvað af viti úti og við erum með mannskap til að ná saman í virkilega gott byrjunarlið .
Við getum hins vegar ekki keppt við erlend lið á jafningjagrundvelli fyrr en við eignumst keppnisstóla fyrir alla í liðinu , " segir Hákon .
Hjólastólarnir skipta gríðarlega miklu máli að mati Hákons og hann segir mjög mikilvægt að velja sér góðan stól og taka sér tíma til að venjast honum ef maður ætlar að ná árangri í íþróttinni .
" Að spila hjólastólahandbolta á lélegum hjólastól er dálítið eins og að spila fótbolta í " buffalo " -skóm , " segir Hákon og glottir við tönn .
Hákon á eina keppnisstól landsins en nýr stóll kostar á bilinu 600.000-900.000 krónur .
Hann fær nýjan keppnisstól sendan til landsins seinna í sumar og ætlar að selja gamla stólinn sinn innanlands .
Ökklameiðsli skapa vandræði Það er ekki mikið um alvarleg meiðsli í hjólastólahandbolta en þó kemur það fyrir að leikmenn slasi sig við æfingar og keppni .
Það er eitthvað um höfuðmeiðsli í íþróttinni þar sem leikmenn eiga það til að detta úr stólunum og reka höfuðið í gólfið þegar harka færist í leikinn .
Algengustu meiðslin verða hins vegar við árekstur tveggja stóla en þá geta fætur og hendur klemmst á milli .
Alvörukeppnisstólar eru einmitt með varnargrindur til að koma í veg fyrir slík meiðsli á fótum .
" Í hita leiksins hættir maður hins vegar að spá í það og lætur sig bara vaða í alla árekstra þrátt fyrir að vera ekki með varnargrind , " segir Alexander sem kippir sér oftast ekki upp við smávægileg meiðsli .
Hann sneri sig hins vegar illa á ökkla á dögunum og gat ekki tekið þátt í æfingaleik af þeim sökum .
" Flestum sem þekkja ekki til íþróttarinnar finnst furðulegt til þess að hugsa að ökklameiðsli geti komið í veg fyrir þátttöku í hjólastólahandbolta en svona er nú bara staðan á meðan við eigum ekki alvörukeppnisstóla því þá eru fæturnir lítið varðir fyrir árekstrum .
" Vilja miðla upplýsingum Alexander og Hákon eru báðir stórhuga og sjá báðir fyrir sér mögulegan starfsframa í þjálfun í framtíðinni .
Þeim finnst gaman að hjálpa fólki og telja reynslu sína geta hjálpað öðrum í sömu stöðu .
" Það eru fáir á Íslandi í sömu stöðu og við og þess vegna ættum við að hafa eitthvað að miðla til næstu kynslóða .
" Í allra nánustu framtíð ætla þeir að halda áfram að hafa gaman af lífinu og hamast í íþróttum eins lengi og skrokkurinn leyfir .
Hákon rennir hýru auga til Svíþjóðar þar sem hjólastólamenningin er mun öflugri en hér heima .
Þarna eru öflugar deildir í handbolta , hokkíi og körfubolta fyrir fólk í hjólastólum og allt aðgengi að íþróttum amun auðveldara en hér heima .
" Öll aðstaða er frábær þarna úti .
Körfuboltaliðið á til dæmis tuttugu aukakeppnisstóla á lager til að lána byrjendum sem vilja fá að prófa .
Því miður eru Íslendingar aftarlega á merinni hvað þetta varðar , " segir Hákon .
Hann telur fámennið hér heima hafa mikið að segja en árlega fjölgar einstaklingum með mænuskaða hérlendis um fimm að meðaltali samanborið við yfir 100 einstaklinga í Svíþjóð .
Hann sér hins vegar ekki fram á að flytja til útlanda á þessu ári .
" Ég þyrfti að skipuleggja mig mjög vel og vera búinn að finna vinnu og íbúð þarna úti áður en ég færi af stað í svoleiðis ævintýri .
" Vantar öflugan bakhjarl Alexander og Hákon biðla til íslenskra fyrirtækja og stofnana að leggja sér lið svo þeir geti fest kaup á keppnisstólum fyrir liðið og í framhaldinu keppt fyrir Íslands hönd á alþjóðavettvangi .
Þeir auglýsa eftir stórum bakhjarli sem getur hjálpað liðinu yfir þennan mikilvæga hjalla .
" Það var lítið mál að fá nokkur fyrirtæki til að styrkja liðið þegar okkur vantaði keppnisbúninga en stólarnir eru hins vegar töluvert dýrari og því eru styrktaraðilarnir ekkert að berjast um okkur um þessar mundir , " segir Alexander um leið og hann blótar verðlagningu á vörum sem skilgreindar eru sem hjálpartæki .
Íþrótt fyrir alla Helsti styrkleiki hjólastólahandbolta að mati Hákons og Alexanders er sú staðreynd að nánast allir geta stundað íþróttina .
Það er ekki búið að setja upp mjög strangt regluverk varðandi þátttakendur og því hentar íþróttin í raun fyrir hvern sem er , bæði fatlaða og ófatlaða , stelpur og stráka .
Í dag eru tveir leikmenn í liði HK sem notast ekki við hjólastól í sínu daglega lífi og liðið er einnig kynjablandað því Arna Sigríður Albertsdóttir er fulltrúi kvennþjóðarinnar í íþróttinni .
Hákon og Alexander skora á alla að prófa að mæta á æfingu .
Þeir mæla samt með því að hringja á undan sér ef fólk á ekki hjólastól svo hægt sé að útvega stól fyrir æfinguna .
Óskar eftir landssöfnun í sjónvarpinu " Okkur óraði ekki fyrir að fá tækifæri til að spila við ríkjandi bikarmeistara í handbolta fyrir nokkrum mánuðum , hvað þá að vinna þá , " sagði Friðrik Þór Ólason , leikmaður hjólastólaliðs HK og einn af stofnendum þess .
Hann auglýsir eftir 9 milljónum króna til að hægt sé að kaupa 12 keppnishjólastóla fyrir liðið .
Hann er bjartsýnn á að hægt sé að safna slíku fé með samstilltu átaki frá fyrirtækjum , stofnunum og einstaklingum í landinu .
Hann lætur sig dreyma um landssöfnun í sjónvarpinu .
Framtakssamar vinkonur Vinkonurnar Matthildur Lilja Jónsdóttir , Kolfinna Ríkharðsdóttir og Brynhildur Hrafnkelsdóttir voru á vappi um svæðið með stóran bleikan sparigrís við hönd og tóku á móti frjálsum fjárframlögum frá áhorfendum á leiknum .
Þær voru mjög ánægðar með viðtökurnar og söfnuðu tæplega hundrað þúsund krónum .
Þær gáfu allan peninginn til styrktar hjólastólaliðinu en það fjármagn rennur beint til hjólastólakaupa enda mikil þörf fyrir þá .
