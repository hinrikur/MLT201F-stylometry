Act alone , elsta leiklistarhátíð landsins , verður haldin tíunda árið í röð á Suðureyri dagana 8.-11. ágúst .
Fjölbreytt dagskrá verður í boði fyrir gesti og verður dagskráin sérlega einleikin og einstök í ár að sögn Ársæls Níelssonar , yfirsviðsstjóra Act alone .
" Hátíðin var upphaflega hugsuð sem leiklistarhátíð þar sem áhersla er lögð á einleiki .
Smátt og smátt höfum við hins vegar víkkað sjóndeildarhringinn og nú er þetta orðin fjölbreytt hátíð fyrir alla þá sem eru einyrkjar í sinni list .
Við höfum undanfarin ár verið með danssýningar , tónleika og myndlistarsýningar og það hefur tekist mjög vel , " segir Ársæll , en meðal þeirra sem munu koma fram á hátíðinni í ár eru Mugison , Víkingur Kristjánsson úr Vesturporti og Bjartmar Guðlaugsson .
Í fyrsta skipti í sögu hátíðarinnar var efnt til handritakeppni undir yfirskriftinni " íslenski sjómaðurinn " .
Óskað var eftir einleik sem fjallaði um íslenska sjómenn , en sá höfundur sem þykir eiga besta einleikinn að mati dómnefndar Act alone mun hljóta 250.000 krónur í verðlaun .
" Við auglýstum eftir handritum fyrir keppnina en eina skilyrðið var að verkið þyrfti að fjalla um íslenska sjómanninn .
Það kom okkur skemmtilega á óvart hversu mikill áhugi var fyrir keppninni og það verður spennandi að sjá hver hlýtur fyrstu verðlaun , " segir Ársæll .
