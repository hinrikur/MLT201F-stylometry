1 Sýning Örnu Óttarsdóttur , Gangi þér vel , verður opnuð í Kunstschlager , Rauðarárstíg 1 , á laugardag klukkan 20 .
Sýnir hún meðal annars verkið Marsipanfarsíma og aðra hluti sem " lenda mitt á milli " .
2 Þungarokkshátíðin Eistnaflug í Neskaupstað nær hápunkti sínum á laugardag , með tilheyrandi drunum og hausaskaki , þegar meðal annars troða upp sveitirnar Muck , Singapore Sling , Sólstafir og Brain Police .
3 Sirkuslistahátíðinni Volcano , sem staðið hefur yfir í Vatnsmýrinni undanfarið , lýkur nú um helgina .
Því eru síðustu forvöð að skella sér á sirkussýningu .
Um helgina má meðal annars sjá Tumble Circus frá Belfast , franska hópinn Betti Combo , Frida Odden Brinkmann og prjónainnsetningu Aino Ihanainen .
4 Tilraunaleikhús Austurlands sýnir verkið Næturlíf í Sláturhúsinu á Egilsstöðum á laugardagskvöld kl. 20 .
Leikari , dansari , hönnuður og tónlistarmaður rannsaka samband sitt við næturlíf og gefa áhorfendum tækifæri til að ferðast á milli persónulegra minninga og upplifana tengdra þeim .
5 Hátíðin Sumartónleikar í Skálholti stendur nú yfir og á laugardag verða tvennir tónleikar .
Á laugardag kl. 15 flytur Hljómeyki verk eftir Hreiðar Inga Þorsteinsson og kl. 17 flytja Sigurður Halldórsson og Dean Ferrell tónlist fyrir tenór- og bassafiðlur .
