Við miklar og stífar æfingar geta vöðvar stífnað upp og jafnvel geta myndast hnútar .
Svokallaðar " foam " rúllur eru vinsælar og nýtast öllum , sérstaklega íþróttamönnum sem reyna mikið á vöðvana .
Hún dugar vel á bak , læri , kálfa og rass , og mýkir upp vöðva og eykur blóðflæðið .
Þegar rúllan er notuð er yfirleitt lagst á hana á það svæði sem á að nudda , og rúllað fram og tilbaka .
Hálf mínúta á hvert svæði ætti að duga , eða eins mikið og hægt er að þola .
Ekki er laust við sársauka við þessar æfingar , sérstaklega í byrjun , en rúllan á að losa um hnúta og brjóta þá upp .
Ef hnútarnir eru látnir óáreittnir getur það skert hreyfigetu og jafnvel leitt til meiðsla .
Þrýstingurinn frá rúllunni losar um bandvef og undirbýr vöðvana fyrir komandi átök .
Margir líkamsræktarkennarar mæla með þessari einföldu rúllu til að minnka óþægindi og eymsli sem fylgja gjarnan álagi á vöðvana .
Hvað er Qi gong ? Þegar streitan er að buga þig borgar sig að fara að huga að heilsunni .
Stundum er eins og lífsorkan sé týnd og þreytan sé sest að í líkamanum .
Þá er um að gera að reyna að finna orkuna aftur og nýta hana vel .
Qi gong þýðir á kínversku : leiðin til lífsorku , en þessar æfingar eru ævafornar .
Með æfingunum er lögð áhersla á að ná tökum á önduninni , ásamt hægum , endurteknum hreyfingum .
Æfingarnar eiga að hjálpa við að ná betri einbeitingu og auka andlegt úthald .
Gott er að sameina æfingar fyrir líkama og sál og finna innri ró .
Æfingarnar má stunda hvar og hvenær sem er , þó best sé að vera úti í guðsgrænni náttúru .
Einnig getur Qi gong hjálpað fólki að virkja sköpunarkraftinn og öðlast nýja sýn , en einnig er talað um að rækta jurt skynseminnar , langlífis og heilbrigðis .
Qi gong-fylgjendur á Íslandi segja Qi gong best lýst á íslensku með orðinu ræktun , en einstaklingurinn á að ganga til móts við lífsorkuna .
Til er á Íslandi áhugamannafélag iðkenda Qi Gong sem stunda saman æfingar en einnig bjóða þau reglulega til sín erlendum kennurum sem halda námskeið .
Nánar má lesa um það á aflinn.org .
