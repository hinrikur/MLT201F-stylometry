Árið eitt þúsund var Þorgeiri Ljósvetningagoða Þorkelssyni falið að finna lausn á deilum kristinna manna og heiðinna á Íslandi .
Þorgeir , sem var lögsögumaður á þessum tíma var leiðtogi heiðinna manna en Síðu-Hallur fór fyrir kristnum mönnum .
Þorgeir mun eiga að hafa lagst undir feld og ígrundað málið og að lokum komist að þeirri niðurstöðu að Íslendingar skyldu hafa einn sið og ein lög , taka upp kristni en leyfa sitthvað sem tíðkast hafði í heiðnum sið – en þó á laun .
Þorgeir hafnaði með öðrum orðum fjölmenningu og sagði að farsælast væri að við byggjum við sömu trúarbrögð og að um okkur giltu ein lög .
Annað leiddi til ófarnaðar : " Það mun verða satt , er vér slítum í sundur lögin , að vér munum slíta og friðinn .
" Þorgeir hafnaði hins vegar ekki umburðarlyndinu .
Gleymum því ekki og þar með því að andstaðan við fjölmenninguna var ekki meiri en svo að allt átti að líðast , en í leyni ! Þetta var fyrir rúmum þúsund árum .
Í stað þess að tala um einn sið er nú talað um ágæti þess að hafa marga siði og fáir gagnrýna að margir trúarsöfnuðir séu starfandi í landinu , það er helst að menn rífist um það hvar múhameðstrúarmenn megi reisa moskur sínar .
Þrátt fyrir allt umburðarlyndið í formúlu Þorgeirs Þorkelssonar þá gengur hún ekki lengur upp enda barn síns tíma .
Ef hins vegar trúarbrögðin væru eins ráðandi í þjóðlífinu og fléttuðust inn í valdapólitík í þeim mæli sem þau gerðu fyrr á tíð , og gera vissulega enn víða um lönd , þá held ég að engu samfélagi væri það sérstaklega til góðs að þjóðir skiptist í fylkingar á grundvelli trúarbragða .
Reynsla sögunnar talar að því leyti máli Þorgeirs .
Fyrir mitt leyti er ég ekki ósáttur við að hafa þjóðkirkju , sem eins konar kjölfestu í trúarlífi landsmanna , eða samtök á borð við Siðmennt sem gegnir svipuðu hlutverki fyrir þau sem leita veraldlegra svara við lífsgátunni og vilja halda hópinn .
En jafnframt eiga allir að sjálfsögðu að vera velkomnir inn á þann vettvang trúar og siðfræði sem er í samræmi við eigin óskir og sannfæringu .
Trúarbrögð verða vart aðskilin öðrum þáttum menningarinnar .
Þegar íslenska kirkjan vildi hafa mannréttindi af samkynhneigðum kom fljótlega á daginn að það kæmist hún ekki upp með til lengdar , einfaldlega vegna þess að hugmyndir samfélagsins um mannréttindi leyfðu það ekki .
Ef kirkjan vildi vera þjóðkirkja yrði hún að laga sig að breyttum hugmyndum þjóðfélagsins um mannréttindi .
Sama gilti þegar íslamskur klerkur hafði uppi svæsið fordómatal um samkynhneigða nú alveg nýlega þá fékk hann að reyna hvernig Íslendingar eru þenkjandi um þennan þátt mannréttindamála .
Í skjóli fjölmenningar verða mannréttindabrot vonandi aldrei umborin .
Í þeim skilningi viljum við hygg ég flest , einn sið ; einn mannréttinda-sið .
Við gætum þess vegna kallað þann sið íslenska menningu .
Þótt ég vilji fjölbreytileika og fagni utanaðkomandi betrumbótum til að þróa menningu okkar og skilning á mannréttindum fram á veginn þá tel ég engu að síður til góðs að þjóðfélagið leggi rækt við sameiginlega samnefnara á sem flestum sviðum ; og að saman þróum við síðan menninguna , samofna úr gamalgrónum menningararfi og nýjum þráðum sem aðkomumenn leggja til með sér .
Sem sagt , þótt einmenningarhugsun Ljósvetningagoðans gangi ekki lengur upp þá eru engu að síður á henni fletir sem ber að virða og þeir snúa að mikilvægi þess að við myndum heildstætt samfélag þar sem við öll erum í góðu kallfæri hvert við annað í menningarlegu tilliti – en virðum jafnframt mismunandi sjónarmið , trú og siði .
Þetta hygg ég að sé þegar allt kemur til alls í anda Þorgeirs Ljósvetningagoða .
Nema nú þarf ekkert að vera í leyni .
Ögmundur Jónasson ogmundur@althingi.is 