Ófáar bækur og sumar langar , fjalla um persónu sem er að leita að sjálfri sér .
Óhjákvæmilegt er að þá sé leitað langt yfir skammt , enda þættist lesandinn annars illa svikinn .
Aðrar bækur fjalla um leit sögupersónu að tilgangi .
Stundum er þá átt við persónulegan tilgang viðkomandi , en iðulega berst leitin víðar jafnvel að sjálfum tilgangi lífsins og þá er ekki á vísan að róa í leitinni .
Við lestur slíkra bóka kemur fyrir að lesandinn vonist til , þegar líða fer á söguna , að leitin fari út um þúfur .
Hann hafi sannfærst um að það verði hvorugu , söguhetjunni eða tilganginum , til góðs ef þau nái saman .
Um árangur leitar Þetta hljómar miskunnarlaust og jafnvel andfélagslegt , sem var versti glæpur sem fjallað var um í sænskum bókmenntum fyrir fjörutíu árum , og var talið skilyrði bókaverðlauna Nóbels um hríð .
Reyndar eru þeir til og stundum hinir ólíklegustu menn sem vilja að leit tuga hjálparsveitarmanna í þoku og illviðri eftir týndum túrista , svo ekki sé minnst á vegvilltan fjallamann , beri ekki árangur .
Meira að segja það ljóðskáldið , sem varla nokkru sinni orðaði neikvæða hugsun í birtu ljóði , borgarskáldið Tómas orti , inni í ljúfu minningarkvæði um ferfættan vin sinn , vísur sem virtust sjálfar hafa villst í þokunni : Og níðingarnir æða upp um fjöll og eftir skilja blóði drifna mjöll .
En undir kvöld þeir átt og stefnu glata og enga vegu heim þeir framar rata .
Og næstu daga í dauðaleit sig býr mörg dáðrík sveit , en tómhent aftur snýr .
Því satan er oft handfljótur að hirða þau hrakmenni , sem lífið einskis virða .
Hver gerði það ? Nú er algengast að bækur lýsi leit að morðingja .
En af þeim eru margar gerðir til .
Kaldrifjaðir , útsmognir og hættulegir og líka sjálfir fórnarlömb aðstæðna eða örlaga , hraktir í morð fyrir harm fremur en heift .
Í vel heppnaðri glæpasögu fer fyrsti hlutinn og lunginn af miðhlutanum í að leiða lesandann í ógöngur .
Persónum er smám saman fjölgað og gerðar dálítið tortryggilegar , en um leið er mylgrað út upplýsingum og gefið til kynna að lesandinn hafi í raun jafnan möguleika og höfundurinn til að leysa gátuna .
Það er auðvitað blekking eins og annað í bókinni .
En lesendur virðast ekki aðeins ánægðir með að láta fara svona með sig , þeir beinlínis njóta þess .
Sjálfsagt á sálfræðin eitthvert latneskt fræðiheiti yfir þann komplex lesandans .
Inn í allar þessar ólíku bækur vefst gjarnan önnur leit söguhetjunnar eða persónur sem koma mikið eða lítið við sögu .
Það er leit að ástinni , heildstætt , eins og stjórnsýslufræðingar myndu orða það , eða í brotum , sem geta verið æðisleg skyndikynni sem hafa þó enga þýðingu fyrir söguþráðinn að öðru leyti .
Því hefur verið haldið fram að fulltrúar bókaútgáfunnar sem í hlut á skjóti slíkum köflum inn í bækur sem eru þó fullkláraðar að öðru leyti þegar þeir fá þær í hendur .
Sumar bækur virðast ástlausar en eru þær það ? Sumar bækur fjalla auðvitað eingöngu um leitina að ástinni og þá þarf fulltrúi útgáfunnar sjálfsagt síður að skeyta inn kafla af hennar hálfu .
En í mörgum öðrum bókum sem einnig fjalla um leit og stundum mjög ákafa leit er ástinni algjörlega sleppt .
Þannig er til dæmis í bókinni um leitina að Bismark , sem tengist Íslandi en þó einkum hafinu umhverfis landið töluvert .
Þó væri of í lagt að kalla Bismark Íslandsvin .
Sama má segja um leitina að dr. Livingstone sem Bretum tókst að koma inn hjá heimsbyggðinni að hefði verið merkileg .
Leitin að sannleikanum hefur á hinn bóginn töluverða sérstöðu .
Því þótt hann sé með greini og beri með sér að vera aðeins til í einu eintaki og þótt margur hafi bersýnilega höndlað hann og það fljótt og auðveldlega hefur leitin að honum ekki enn verið blásin af .
Þó má varla hugsa þá hugsun til enda hvað muni gerast ef hann finnst .
En það hafa margir fleiri en Pontíus Pílatus gefið til kynna að ekki sé einu sinni á hreinu um hvað sannleikurinn snýst og hvað felist í fyrirbærinu .
Að því leyti á leitin að sannleikanum töluvert skylt við inntak góðs glæpareyfara .
Þar fálma menn gjarnan út í loftið lengi vel og fara ekki eftir öðru en nefi sínu og innsæi .
Á það bæði við karlpersónur og kvenpersónur þótt almennt sé viðurkennt að þær síðarnefndu slái körlunum við í innsæi , sem er kallað sjötti sansinn , í því tilviki .
En allar þessar margbreytilegu bækur , sem svo lengi trónuðu efstar á markaðnum , hafa orðið að láta undan síga fyrir nýjum bókaflokkum um leit .
Í Bandaríkjunum eru bækur sem fjalla um leit að vinsældum vinsælar og þær tengjast beint og óbeint leit að fjárhagslegri velmegun , því sannað þykir þar vestra að vinsælir menn ( og smeðjulegir ) , eins og þessar bækur kenna manni að vera , hafi meiri möguleika á að verða ríkir en aðrir .
Það sé svo eftirsóknarvert , að það séu aðeins smá útlát að tileinka sér að vera yfirborðslegir , falskir og smeðjulegir á þeirri vegferð að veraldargæðum .
Það sem allt toppar En svo eru tveir bókaflokkar um leit , sem fljótt á litið virðast stefna hvor gegn öðrum .
Það eru annars vegar bækur um megrunarkúra og hins vegar matreiðslubækur .
Þær fyrri fjalla um leit þeirra sem eru í þyngri kantinum eftir megrunarkúr sem sér um að fækka þeirra kílóum fyrirhafnarlítið .
Bréfritari var lengi vel hrifnastur að kíví-megrunarkúrnum , því hann hafði gripið í sig að í honum fælist að maður mætti borða allt nema kíví .
Þetta var í rauninni mjög notalegur megrunarkúr , en hann virkaði ekki vel á baðviktina .
En svo er það hinn bókaflokkurinn sem síðustu árin hefur slegið öllum öðrum við .
Það er leitin að nýjustu uppskriftinni .
Slíkar bækur hafa nú um langt árabil verið langsöluhæstu bækur þessarar einstöku bókmenntaþjóðar og ástandið virðist það sama hjá mun ómenningarlegri þjóðum .
Nú mundi mega ætla , að órannsökuðu máli , að það væri nokkrum takmörkunum háð hversu margar uppskriftir væri hægt að gefa fyrir því að matreiða þessi tiltölulega fáu hráefni sem venjulegt fólk notar til matargerðar .
Og með sama hætti geti varla skipt öllu máli að nota einar 20 kryddtegundir við matargerðina hvert sinn og mæla þær af nákvæmni eins og í lyfjagerð hjá Actavis .
Í mörgum tilvikum virðist ófróðum uppskriftirnar miðast við það hvernig megi auðvelda landmiklum þjóðum að koma ofan í menn , án þess að þeir átti sig á , úldnum og skemmdum mat , einkum þá einstaklinga sem eiga heima langt frá ísskáp eða bærilegri hreinlætisaðstöðu .
En hvað sem því líður virðist óseðjandi markaður fyrir matreiðslubækur og þeirra lesendur fá sig aldrei fullsadda af þeim , sem ætti að óbreyttu að kasta nokkrum vafa á vöruna .
En þegar betur er að gáð eru allir grunnþættir góðra bóka til staðar í matreiðslubók sem fær metsölu .
Fyrirfram er ekki hægt að gefa sér hvernig hún endar eða hvort hún endar yfirleitt .
Og ástin er þarna allt um kring .
Að minnsta kosti sú ást sem aldrei bregst og allir njóta óháð útliti , aðdráttarafli og kyngetu og fá raunar í vaxandi mæli í réttu hlutfalli við minnkandi kyngetu .
Það er matarástin .
Og morðgátan er þar .
Sumir halda að feitt kjöt eða rautt drepi fleiri en breski heimilislæknirinn Simpson , en grunur annarra beinist fremur að salti , sykurmolum , smjöri eða þriðja kryddinu .
Og þeir sem horfa á fé í fjallshlíð og hross í haga vita hvað þær dýrategundir telja vera tilgang lífsins , svo samkvæmt því er hann fremur að finna í Matreiðslubók Hagkaups en öðrum meistaraverkum bókmenntanna .
Þetta með sannleikann kann að vera áleitnara efasemdarefni .
En hinu má ekki mæla á mót að það var ekki við margar matreiðslubækur að styðjast þegar Pílatus spurði hvað væri sannleikur og fékk að sögn ekki svar .
