Þeir sem sækjast eftir lausu starfi geta átt von á að þurfa að ganga í gegnum alls kyns grisjanir og prófanir .
Nám , reynsla og umsagnir meðmælenda eru öll notuð til að þrengja umsækjendahópinn og finna þann sem passar best .
Nú eru bandarísk fyrirtæki í auknum mæli farin að skoða fjármálasögu ( e. credit score ) umsækjenda og nota upplýsingarnar þar sem tæki til að velja eða hafna .
Markaðsvefurinn MarketWatch greinir frá þessu í frétt þar sem segir að um 47% vinnuveitenda láti athuga fjármálasögu umsækjenda og einn af hverjum sjö einstaklingum í atvinnuleit getur átt von á því að vera neitað um starf á grundvelli ótraustvekjandi stöðu fjármála heimilisins .
Grisjunartæki Líklegra er að vinnuveitendur líti á fjármálasögu umsækjenda þegar starfið sem á að fylla felst í því að bera fjárhagslega ábyrgð , eða ef um er að ræða stjórnunarstöðu í efri lögum fyrirtækisins .
Eins eru fjárhagssögurannsóknir líklegar ef að starfið veitir aðgang að viðkvæmum upplýsingum um vinnustaðinn og starfsfólkið .
Loks er þessi aðferð notuð til að grisja burt umsækjendur þegar vinuveitandinn óttast þjófnað eða fjárdrátt .
Rökin að baki þessu eru m.a. að fólk sem stendur illa fjárhagslega geti verið líklegra en ella til að taka óskynsamlegar ákvarðanir sem komið geta niður á rekstrinum .
Bandarísk fyrirtæki geta látið gera n.k. greiðslumat á umsækjendum og er þá leitað í miðlæga gagnagrunna sem sýna t.d. ef einstaklingur greiðir ekki reikningana sína tímanlega , er með háar skuldir á bakinu eða hefur farið í gegnum þvingaða uppboðssölu .
Blessunarlega þurfa fyrirtæki fyrst að fá skriflegt leyfi hjá umsækjanda áður en fjármálasagan er skoðuð og , eins og MarketWatch bendir á , getur hinn almenni borgari gert ýmsar ráðstafanir til að koma betur út í slíkri mælingu .
ai@mbl.is 