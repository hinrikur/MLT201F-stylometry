Síðastliðinn maí gaf Unnur Símonardóttir , náms- og starfsráðgjafi við Fjölbrautaskólann í Garðabæ , út bók sem ber nafnið Ferðadagbókin mín – ÍSLAND .
Bókin er hugsuð sem fræðslu- og skemmtibók fyrir börn á ferðalagi um landið , en í bókinni er að finna ýmsar þrautir og afþreyingu sem tengist náttúrunni og ferðalögum .
" Bókin er hugsuð þannig að hún sé auðveld í notkun fyrir börn en foreldrar eiga ekki að þurfa að lesa mikið upp úr bókinni fyrir börnin .
Þau eiga alveg að geta gert þetta sjálf hvort sem það er aftur í bíl eða inni í tjaldi .
Ég myndi segja að bókin henti best aldurshópnum 5-12 ára , " segir Unnur .
Að sögn Unnar kviknaði hugmyndin að bókinni fyrir mörgum árum , en bókin sjálf hefur verið að þróast undanfarið ár .
" Upprunalega hugmyndin kemur úr ferð sem ég fór í þegar ég var 18 ára , en þá fór ég á interrail um Evrópu .
Áður en ég lagði af stað fjárfesti ég í korti af Evrópu og notaði svo kortið til að merkja inn leiðina og öll þau lönd sem ég heimsótti .
Ég á kortið enn þann dag í dag og á því skemmtilegan minjagrip frá ferðinni , " segir Unnur en eftir að hafa tekið þátt í Gullegginu , frumkvöðlakeppni íslenskra háskólanemenda og nýútskrifaðra , síðastliðinn janúar ákvað hún að setja bókina á fullt .
Í bókinni eru m.a. landakort svo börnin geti merkt inn á kortin hvert þau eru að fara og hvaða staði þau heimsækja á ferð sinni um landið .
Unnur telur þetta bæði gera börnin meðvitaðri um hvernig landið liggur og að þau eignist um leið skemmtilegan minjagrip um ferðina .
" Þegar börnin mín voru orðin stálpuð og við fórum að ferðast um landið þá prentaði ég oft út kort af Íslandi og þau merktu á kortið hvert þau fóru .
Ég fann að þau voru mjög ómeðvituð um hvert við fórum hverju sinni þannig að kortið hjálpaði þeim að fylgjast betur með og gerðu þau um leið meiri þátttakendur í ferðinni , " segir Unnur .
Bókin fæst í verslunum N1 um allt land , en aðspurð hvort hún sé með aðra bók í smíðum segir Unnur : " Það stendur nú ekki til eins og er að skrifa aðra bók .
Mig langar þó að gefa þessa bók út á erlendum tungumálum fyrir börn erlendra ferðamanna , " segir hún .
