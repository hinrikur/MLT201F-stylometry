Það hefur verið eftirspurn eftir bókum eins og þessum og ég held að áhugi á þeim sé hugsanlega meiri nú en oft áður .
Eftir hrun er eins og löngun fólks til að vera úti í náttúrunni hafi aukist , " segir Páll Ásgeir Ásgeirsson höfundur bókanna Gönguleiðir og 101 Ísland sem hafa verið endurútgefnar .
" Gönguleiðir er mér sérstaklega hjartfólgin því hún er fyrsta leiðsögubókin sem ég skrifaði og kom fyrst út 1994 , " segir Páll Ásgeir .
" Síðastliðinn vetur var ákveðið að endurskoða bókina , skipta um myndir , uppfæra ýmislegt og stækka hana örlítið .
Þetta er bók fyrir bakpokafólk , þarna er vísað til vegar um fjórar vinsælustu gönguleiðir á hálendi Íslands : Kjalveg , Öskjuveg , Lónsöræfi , Laugaveginn og Fimmvörðuháls .
101 Ísland er leiðsögubók fyrir fjölskylduna því miðað er við að allir staðir sem sagt er frá í henni séu aðgengilegir .
Þangað er hægt að fara á hvaða bíl sem er og í fæstum tilvikum þarf að ganga mikið .
Jafnframt er leitast við að benda fólki á staði sem aðrar leiðsögubækur hafa horft framhjá .
Vinsælustu staðirnir er vísvitandi sniðgengnir .
Gullfoss , Geysir og Mývatn eru til dæmis ekki þarna vegna þess að bókinni er ætlað að beina athygli að stöðum sem fáir þekkja en búa yfir töfrum .
Staðirnir eru flokkaðir eftir landshlutum og sagt er nákvæmlega til vegar af hverjum stað fyrir sig .
" Bækurnar eru að sjálfsögðu ríkulega myndskreyttar .
" Í langflestum tilvikum hef ég tekið myndirnar sjálfur , " segir Páll Ásgeir .
" Ég hef gaman af að taka myndir og hef reyndar gaman af öllu þessu brölti .
Ég var mikið í blaðamennsku hér áður fyrr en hef á seinni árum snúið mér í vaxandi mæli að leiðsögn , ásamt bókaskrifum .
Það má segja að svo til allt sem ég geri tengist ferðalögum og útivist á einhvern hátt .
" Er það ástríða að vera stöðugt á ferðinni ? " Sumpart er þetta flökkunáttúra .
Í Brekkukotsannál segir amman við Álfgrím : " Hann var vænn dreingur hann Gorgur litli hennar Kristínar þegar hann var að leika sér hérna í kirkjugarðinum ; og líkur þér .
En hann lenti í ferðalögum .
" Því var lengi trúað á Íslandi að það væri ekki gott að lenda í ferðalögum en það er mjög gaman að lenda í ferðalögum .
Flökkunáttúra er löngun til að skoða landið sitt og þekkja rætur sínar og þann jarðveg sem við erum öll sprottin úr .
" Þú hlýtur að vera búinn að fara á flesta staði á landinu .
Ertu ekki hættur að finna eitthvað nýtt ? " Alls ekki .
Þegar þetta viðtal er tekið er ég á Ísafirði að fást við rannsóknir vegna frekari útgáfu .
Ég er enn að finna staði sem ég vissi af en hafði ekki gert mér grein fyrir hversu áhugaverðir eru .
" Páll Ásgeir hefur skrifað fjölmargar bækur um útivist .
" Ég er í vandræðum með töluna því sumar þessara bóka hafa verið uppfærðar og gefnar út oftar en einu sinni , " segir hann .
" Sú bók mín sem hefur selst hvað mest er Hálendishandbókin en hún hefur komið út í þremur mismunandi útgáfum , það var stöðugt verið að bæta við hana .
Síðast þegar ég gáði minnir mig að titlarnir á bókum mínum séu tólf .
" Hvernig verður næsta bók ? " Það er ótímabært að skýra frá því en það eru fleiri endurútgáfur í farvatninu .
Leiðsögubækur eru að hluta til sígildar en til að halda þeim sígildum þarf að endurskoða þær reglulega og huga að hlutum sem hafa breyst .
" Bækur Kolbrún Bergþórsdóttir kolbrun@mbl.is Bók vikunnar Ekki missa af hinni fínu spennusögu Áður en ég sofna eftir S.J .
Watson .
Alveg upplagt að taka hana með í sumarfríið .
Bók sem svíkur ekki .
Orðanna hljóðan Anna snýr aftur Ef þrítug nútímakona tæki saman við fimmtán ára dreng yrði hún úthrópuð og mjög sennilega stimpluð sem níðingur , jafnvel þótt pilturinn héldi því staðfastlega fram að hann elskaði hana .
Í því tilfelli yrði ekki sagt í blíðum róm : " Ástin spyr ekki um aldur " - heldur tekið hart á málum að sið nútímamanna .
Nútímalesendur ættu að varast að lesa Önnu frá Stóruborg með þessi harkalegu refsisjónarmið nútímans í huga .
Höfundurinn Jón Trausti varar einmitt við refsigleði og dómhörku í skáldsögu um viljasterka konu sem berst fyrir ást sinni og er tilbúin að leggja allt í sölurnar fyrir piltinn sem hún elskar .
Skáldsagan Anna frá Stóruborg eftir Jón Trausta er komin út í kilju hjá bókaforlaginu Sölku og það er ánægjulegt að endurnýja kynnin við þessa dramatísku sögu .
Í gamla daga var bókin á leslista í skólum .
Viðhorf ungmenna til skáldsagna sem þau voru skylduð til að lesa í skóla var ekki beinlínis jákvætt á þeim tíma , og er kannski enn .
Það var andvarpað þunglega um leið og viðkomandi bók var tekin upp og ekki búist við skemmtilestri .
Þetta viðhorf vék skjótt þegar Anna frá Stóruborg átti í hlut því bókin reyndist bæði skemmtileg og spennandi Við ungmennin vorum svo sannarlega ekki að hneykslast á ungum aldri smalans og ástum hans og eldri konu .
Okkur fannst þetta bara ansi gott hjá þeim ! Anna var auðvitað alvöru kona sem á síðum bókarinnar harmaði ítrekað það hlutskipti að njóta takmarkaðs frelsis og réttinda vegna kynferðis síns .
En hún var engin grenjuskjóða heldur barðist fyrir sínu .
Elskhuginn var auðvitað bara krakki í upphafi bókar og fremur veikgeðja en hún hugsaði fyrir þau bæði .
Svo komst hann til nokkurs þroska , eins og karlmenn gera ef þeir hlusta á góðar konur .
Vonandi munu ungmenni landsins lesa þessa ágætu bók Jóns Trausta sér til ánægju og eldri lesendur lesa hana á ný .
Hún er sannarlega þess virði .
Í UPPÁHALDI Úlfar Þormóðsson rithöfundur Ég er reikull .
Þess vegna helst mér illa á uppáhalds þessu eða hinu .
Í hvert sinn sem ég hef lestur á nýrri bók vonast ég til þess að hún verði í uppáhaldi .
Og það gerist af og til .
Því hef ég , þrátt fyrir allt , eignast marga uppáhaldsbók .
Um stundarsakir .
Þar til önnur ryður henni af stalli .
Hitt gerist að sjálfsögðu líka að ég lesi bók sem nær ekki máli .
Ýtir engri ofan .
Þannig er til dæmis komið fyrir mér þessa stundina .
Ég hef nýlokið við að lesa heimsfrægan reyfara , rómaða ljóðabók og verðlaunaða skáldsögu .
Engin þeirra komst í uppáhald .
Þá varð það sem ærið oft hefur átt sér stað við líkar aðstæður , ég leitaði í það sem lesið var .
Áður og fyrr .
Og nú sit ég enn uppi með sömu tvær bækurnar : Síðasta blómið og Tré og himinn .
Sú fyrrnefnda er dæmisaga í myndum eftir James Thurber , útgefin af Helgafelli 1946 , Magnús Ásgeirsson snaraði textanum úr óbundnu máli .
Hin síðartalda er ljóðabók eftir To mas Tranströmer í þýðingu Njarðar P. Njarðvík , útgefin af Urtu 1990 .
Miðað við það sem að framan er sagt hljóta þetta efalaust að vera tvær af mínum uppáhaldsbókum .
Ást í skugga styrjaldar Skáldsagan Demtantstorgið eftir Merce Rodoreda kom fyrst út árið 1962 í þýðingu Guðbergs Bergssonar og er nú endurútgefin í bókaflokknum Erlend klassík sem er á vegum Forlagsins .
Hafi Forlagið þökk fyrir að huga að þýðingum og endurútgáfum á erlendri klassík ! Hin unga Natalía hittir pilt á Demantstorginu í Barcelona .
Þau verða ástfangin en svo skellur borgarastyrjöldin á og allt breytist .
" Fegursta skáldsaga sem komið hefur út á Spáni síðan í borgarastyrjöldinni , " sagði Gabriel Garcia Marquez .
Guðbergur Bergsson ritar eftirmála .
NÝJAR BÆKUR Sænsk spenna , finnsk gæði og ástir í stríði Bókaútgáfan er með rólegu móti nú í júlí en það er þó úr ýmsu að velja .
Sænsk spennusaga kom nýlega út og spænsk skáldsaga hefur verið endurútgefin .
Finnsk skáldsaga eftir frábæran höfund er svo bók sem menn ættu ekki að láta framhjá sér fara .
Spennandi sænsk glæpasaga Dauðaengillinn er spennandi glæpasaga eftir Söru Blædel og fimmta bók hennar sem kemur út á íslensku .
Aldagömul og ómetanleg steinglersmynd hverfur .
Um sama leyti vinnur Louise Rick að máli konu sem hverfur í sólarlandaferð .
Önnur kona hverfur svo á sömu slóðum .
Mál þessara kvenna og hvarf myndarinnar tengjast á óhugnanlegan hátt .
Bók um markþjálfun á Íslandi Markþjálfun – Vilji , vit og viska fjallar um markþjálfun á Íslandi og í alþjóðlegu umhverfi , nám í markþjálfun og aðferðir markþjálfa .
Markþjálfun hefur notið mikillar hylli undanfarin ár og þessi bók nýtist stjórnendum , starfsmannastjórum , fræðslustjórum og starfsþróunarstjórum .
Höfundar bókarinnar eru þrír : Matilda Gregersdotter , Arnór Már Másson og Haukur Ingi Jónasson .
Finnskur snillingur í fínu formi Snillingurinn Arto Paasilinna er Íslendingum að góðu kunnur fyrir skáldsögurnar frábæru Ár hérans , Dýrðlegt fjöldasjálfsmorð og Maðurinn sem spangólaði .
Hann bregst ekki í Heimsins besti bær , sem er frábærlega skemmtileg bók , hugmyndarík og full af kaldhæðni .
Í heiminum er órói og heimsstyrjöld brýst út en í litlum finnskum bæ eiga litríkir bæjarbúar meira en nóg með sitt .
Tröll til Kína og mús til Brasilíu Gengið hefur verið frá útgáfusamningi um hina ástsælu barnabók – Ástarsögu úr fjöllunum , við kínverskt forlag , Beijing Science and Technology Press .
Hugljúf saga Guðrúnar Helgadóttur og eftirminnilegar myndir Brians Pilkingtons munu án efa gleðja tröllaáhugafólk í Kína .
Sagan kom fyrst úr hér á landi árið 1981 og veitir innsýn í heillandi heim íslenskra þjóðsagna og ævintýra .
Sagan hefur þegar komið út í Noregi , Danmörku , Svíþjóð , Færeyjum , Bandaríkjunum , Japan , Kóreu , Ítalíu , Eistlandi og Slóveníu .
Annar góðvinur barnanna , Maxímús Músíkús , er síðan á leið í langferð alla leið til Brasilíu .
Forlagið Melhoramentos hefur tryggt sér útgáfuréttinn að þremur bókum um músina tónelsku , Maxímús heimsækir hljómsveitina , Maxímús trítlar í tónlistarskólann og Maxímús bjargar ballettinum .
Maxímús heldur áfram að vera í slagtogi með Sinfóníuhljómsveit Íslands , nú síðast í vor smekkfylltu þau Kennedy-miðstöðina í Washington við frábæran orðstír .
Mælt með Yrsu í sumarfríið Eins og kunnugt hefur Yrsa Sigurðardóttir fengið afar góða dóma í breska blaðinu Sunday Times fyrir skáldsögu sína Someone to Watch over Me eða Horfðu á mig eins og bókin heitir á íslensku .
Blaðið bætir nú enn við hrósið því bókin er meðal þeirra hundrað bóka sem mælt er með sem bestu sumarlesningu ársins .
Átta spennubækur komust þar á lista sem bestu spennubækurnar og það hlýtur að teljast nokkur sigur fyrir Yrsu að vera þar á meðal , en bók hennar er sögð vera áhrifamikil og hrífandi .
Aðrir rithöfundar sem eiga bækur á lista yfir bestu spennusögur sumarsins eru Roger Hobbs , Philip Kerr , Charles Cumming , Antonin Varenne og Joyce Carol Oates .
Einnig Joe Hill sem er sonur meistara hryllingsins , Stephens King og franski rithöfundurinn Fred Vargas en Sunday Times valdi bók hans , The Ghost Riders of Ordebec , bestu spennusögu sumarsins .
Ég skildi að orð er á Íslandi til um allt , sem er hugsað á jörðu .
Einar Benediktsson Málsháttur vikunnar Mennt er máttur .
