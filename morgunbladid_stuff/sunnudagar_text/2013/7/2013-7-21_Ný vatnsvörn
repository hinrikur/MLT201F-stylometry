Tæknin getur stundum verið göldrum líkust enda gerir hún okkur oft kleift að framkvæma hluti líkt og um yfirnáttúrulega krafta væri að ræða .
Hverjum hefði t.d. dottið í hug að hægt væri að skipta um rás á sjónvarpinu án þess að standa upp og ganga að því áður en sjónvarpsfjarstýringin kom til sögunnar ? Tæknin getur auðveldað líf okkar til muna og ungir vísindamenn láta sig daglega dreyma um tæki og efni sem geta framkvæmt eitthvað sem áður þótti ósennilegt .
Núna er komið á markað efni frá fyrirtækinu Ross Nanotechnology sem nefnist NeverWet .
Hugmyndin bak við efnið er að gera hluti vatnshelda sem eru það ekki , jafnvel hluti sem soga í sig vatn eins og svampa eða klósettpappír .
Hvern hefur ekki dreymt um það að þurfa ekki að hafa áhyggjur af því að skórnir blotni í rigningu eða eiga föt sem ómögulegt er að sulla mat niður á , án þess að þurfa að ganga um í plastgalla .
Nú segja sérfræðingar hjá Ross Nanotechnology að hægt sé að láta þessa drauma rætast með því að úða efninu á hlutinn sem á að vatnsverja og hann mun hrinda frá sér öllu vatni .
Hér skiptir ekki máli hvort það er iPhone eða klósettpappír .
Engin bleyta kemst í gegn .
Hvort efnið hefur einhverjar aukaverkanir er ekki enn vitað .
Því ættu þeir sem vilja kynna sér efnið betur kannski að googla það .
