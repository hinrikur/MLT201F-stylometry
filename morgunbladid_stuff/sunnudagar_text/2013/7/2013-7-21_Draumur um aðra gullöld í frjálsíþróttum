Aníta Hinriksdóttir varð fyrsti Íslendingurinn til að verða heimsmeistari þegar hún vann 800 m hlaupið á heimsmeistaramóti 17 ára og yngri í Donetsk í Úkraínu um síðustu helgi .
Hún vann með talsverðum yfirburðum og var rúmum tveimur sekúndum á undan næsta keppanda á tímanum 2:01 , 13 mínútum og bætti mótsmetið um rúma hálfa sekúndu .
Aðeins stangarstökkvarinn Vala Flosadóttir hefur komist nálægt því að verða heimsmeistari en hún varð í öðru sæti á heimsmeistaramótinu innanhúss í Maebashi fyrir 14 árum .
Aníta komst síðan örugglega í úrslit á EM 19 ára og yngri á fimmtudaginn og mun keppa til verðlauna á laugardag .
Tími hennar á fimmtudaginn var 2:02 , 62 og var hún langt á undan næsta keppanda .
Hugsanlega landar hún sínu öðru gulli á rúmri viku í dag .
Helga Margrét Þorsteinsdóttir vann bronsverðlaun á HM fyrir 19 ára og yngri í Monckton á Nýfundnalandi fyrir fjórum árum en þessi mikla hæfileikastelpa fékk brjósklos fyrir nokkru og hefur ekki keppt síðan .
En komist hún yfir meiðsli sín eru allir sammála um að gera megi miklar væntingar til hennar .
Aníta Hinriksdóttir stefnir á mót fullorðinna á Evrópumeistaramótinu í Zürich í Sviss á næsta ári og ljóst er að spenningur er í loftinu .
Árangur Íslendinga í frjálsíþróttum Það er sjaldan sem Íslendingar hafa átt menn sem hafa verið svo framarlega að þeir hafi átt möguleika á gulli á heimsmeistaramótum í frjálsíþróttum .
En það ber að líta til þess að heimsmeistaramótið sjálft er ekki nema 30 ára gamalt en það var haldið fyrst í Helsinki 1983 .
Á undan því voru aðalkeppnir íslenskra frjálsíþróttamanna Norðurlandamótið , Evrópumeistaramótið og Ólympíuleikarnir .
EM 19 ára og yngri og 22 ára og yngri eru ekki heldur gamlar keppnir .
EM 19 ára og yngri var fyrst haldið 1964 og EM 22 ára og yngri hefur verið haldið síðan 1992 .
EM keppnin var áður haldin á fjögurra ára fresti og ljóst að gömlu kempur Íslendinga í frjálsum íþróttum hefðu safnað meira af gulli og silfri ef keppnirnar hefðu verið jafn tíðar og þær eru í dag .
Í dag eru stórkeppnir á hverju ári , en nú eru EM og HM haldin annað hvert ár til skiptis úti og inni .
Ólympíuleikarnir eru einu leikarnir sem hafa haldið fjögurra ára bili sínu frá endurupptöku leikanna árið 1896 .
Gullöld íslenskra frjálsíþrótta Það er gjarnan talað um að gullöld íslenskra frjálsíþrótta hafi verið um miðja síðustu öld .
Gunnar Huseby vann til gullverðlauna í kúluvarpi á Evrópumeistaramótinu í Osló árið 1946 .
En hápunkti íslenskra frjálsíþrótta var líklegast náð á árunum 1950 og 1951 .
Á Evrópumeistaramótinu í Brussel árið 1950 voru margir Íslendingar í fremstu röð í sínum greinum .
Haukur Clausen , Ásmundur Bjarnason og Guðmundur Lárusson komust allir í úrslitahlaup sín .
Haukur endaði í 5. sæti í 100 m , Ásmundur náði líka 5. sæti í 200 m og Guðmundur varð í 4. sæti í 400 m. Þessir þrír auk Finnbjörns Þorvaldssonar skipuðu sveitina sem náði 5. sæti í 4x100 m hlaupi .
Hreint út sagt frábær árangur en það besta var eftir .
Stangarstökkvarinn og langstökkvarinn Torfi Bryngeirsson komst í úrslit í báðum greinum sínum en var svo óheppinn að úrslit þessara keppna fóru fram á sama tíma þannig að hann þurfti að velja á milli .
Hann var fyrst og fremst stangarstökkvari en hafði langstökk sem hliðargrein .
Því kom það öllum að óvörum að hann valdi langstökkið og vann það .
Gunnar Huseby vann síðan annað gull Íslendinga á mótinu og sitt annað Evrópumeistaramót í röð þegar hann vann kúluvarpið örugglega .
Örn Clausen átti síðan eftir að leiða keppnina í tugþrautinni nær allan tímann en endaði með silfur í höndunum á lokametrunum .
Þrír Íslendingar enduðu á verðlaunapalli , 2 gull og 1 silfur komu í hús .
Ísland varð í 8. sæti í þessari keppni af 22 þjóðum og af Norðurlöndunum voru aðeins Svíar ofar Íslendingum .
Árið 1951 vann síðan Ísland sögulegan sigur í landskeppni við Norðmenn og Dani í frjálsum íþróttum á Bislett-leikvanginum í Osló .
Þar vann Gunnar Huseby gull í kúluvarpi og kringlukasti .
Örn Clausen vann gull bæði í 110 m og 400 m grindahlaupi , Hörður Haraldsson vann gull í 200 m hlaupi , Torfi Bryngeirsson vann bæði í langstökki og stangarstökki og Skúli Guðmundsson vann hástökkið .
Íslendingar unnu bæði 4x100 m og 4x400 m boðhlaupin .
Á sama tíma og þessi sögulegi sigur náðist í frjálsíþróttum vann Ísland Svíþjóð í landsleik í knattspyrnu á Melavellinum 4:3 , þannig að stolt hinnar nýfrjálsu þjóðar var mikið þennan dag .
Silfur á Ólympíuleikunum Vilhjálmur Einarsson er eini Íslendingurinn sem hefur náð silfri á Ólympíuleikunum í einstaklingsíþrótt , en því náði hann í Melbourne í Ástralíu árið 1956 , en Bjarni Friðriksson og Vala Flosadóttir náðu bronsi seinna á öldinni .
Eins og algengt var á þeim tíma var Vilhjálmur á fullu í annarri vinnu en sinnti frjálsíþróttunum í frítíma sínum .
Um sumarið 1956 tekur hann sér frí til að keppa á móti í Svíþjóð enda hafði hann notað bók sænska þjálfarans Gösta Holmers um þrístökk sér til stuðnings .
Holmers hleypti honum samt ekki inn á æfingar með sænsku hetjum þrístökksins fyrir mótið þar sem hann vildi ekki koma upp um leyndarmál sænska landsliðsins .
Vilhjálmur fékk samt í fyrsta skiptið á ævinni þrjár vikur sem hann gat notað eingöngu í það að æfa þrístökkið .
Þegar kom að mótinu stökk hann strax í fyrsta stökki svo langt að hann setti nýtt Norðurlandamet .
Sænsku landsliðsmönnunum brá svo við að Íslendingur sem enginn kunni deili á hefði slegið Norðurlandametið í fyrsta stökki að þeir hrukku í bakgír og stukku allir langt undir getu á mótinu .
Um haustið mætti Vilhjálmur á Ólympíuleikana í Melbourne og setti nýtt heimsmet í öðru stökki sínu .
Það stóð reyndar aðeins í tvær klukkustundir því Brasilíumaðurinn de Silva sló heimsmetið og tók gullið í síðasta stökki sínu .
En silfrið var Vilhjálms og varð hann að þjóðhetju fyrir vikið .
Kúluvarparar Meðal skærustu stjarna frjálsíþróttanna á síðustu áratugum nýliðinnar aldar voru kúluvarpararnir Hreinn Halldórsson og arftaki hans Pétur Guðmundsson .
Lengst náði Hreinn á alþjóðlegum mótum þegar hann varð Evrópumeistari í kúluvarpi í San Sebastian á Spáni árið 1977 .
En Hreinn komst einnig í úrslit í kúluvarpi á Ólympíuleikunum í Moskvu 1980 og endaði í 9. sæti á leikunum en á þeim leikum keppti einnig Óskar Jakobsson í kúluvarpi og endaði í 11. sæti .
Sigrar Péturs Guðmundssonar voru margir og glæstir en lengst náði hann með bronsverðlaunum á EM innanhúss 1994 .
Eins og áður er getið var Örn Clausen einn sterkasti tugþrautarmaður í heiminum um nokkurra ára skeið en hætti aðeins 24 ára .
Valbjörn Þorláksson var um árabil gríðarlega öflugur í tugþraut og náði meðal annars 12. sæti á Ólympíuleikunum í Tókýó 1964 og varð Norðurlandameistari árið eftir .
Jón Arnar Magnússon vakti fyrst verulega athygli í unglingakeppni Frjálsíþróttasambandsins 1985 þar sem hann vann til verðlauna í öllum greinum nema einni .
Hann átti síðar eftir að leggja tugþraut fyrir sig og verða Norðurlandameistari í þeirri grein og keppti tvisvar á Ólympíuleikunum .
Hann náði silfri á heimsmeistaramóti og bronsi á Evrópumeistaramóti í sjöþraut .
Stangarstökkið Íslendingar hafa verið farsælir í stangarstökki en áður er getið Torfa Bryngeirssonar sem ólst upp í Vestmannaeyjum þar sem einn af hápunktum þjóðhátíðar var stangarstökk sem hann síðar gerði að aðalgrein sinni og varð Norðurlandameistari í en fékk reyndar óvænt gullið á EM í Brussel fyrir hliðargrein sína , langstökkið .
Vala Flosadóttir varð sigursæl , hún varð Evrópumeistari í stangarstökki innanhúss 1996 , en það var í fyrsta skipti sem keppt var í stangarstökki kvenna á stórmóti , og hafnaði í þriðja sæti á Evrópumeistaramótinu árið 1998 .
Hún vann Evrópumeistaramót 22 ára og yngri 1999 og varð önnur á evrópska unglingameistaramótinu 1997 .
Hún er ein þriggja Íslendinga sem hafa komist á verðlaunapall á Ólympíuleikunum í einstaklingsíþrótt en hún fékk bronsverðlaun á Ólympíuleikunum í Sydney í Ástralíu 2000 .
Þess má geta að Þórey Edda Elísdóttir tvíbætti Íslands- og Norðurlandamet Völu , þó að hún næði ekki á verðlaunapall , en hún varð í fimmta sæti á Ólympíuleikunum 2004 og 6. sæti á HM 2001 .
Framtíð frjálsíþróttanna Aníta Hinriksdóttir er eitt mesta efni sem Ísland hefur alið í frjálsum íþróttum og allra augu eru á þessari hæfileikastelpu .
Íslendingar hafa ekki átt hlaupara á heimsmælikvarða í flokki kvenna síðan Guðrún Arnardóttir komst í úrslit Ólympíuleikana í Sydney árið 2000 og endaði þar í 7. sæti í 400 m grindahlaupi .
Aníta er fyrst Íslendinga til að vinna heimsmeistaratitil og tryggði sér á fimmtudaginn sæti í úrslitum 800 metra hlaupsins á Evrópumeistaramóti 19 ára og yngri á Ítalíu af miklu öryggi .
Hún á mikla möguleika á að vinna gull í úrslitakeppninni sem fer fram í dag laugardag , klukkan 15.15 .
Nokkrir Íslendingar hafa unnið heimsmeistaratitla í frjálsum íþróttum öldunga en þau mót eru ekki innan Alþjóðasambands frjálsra íþrótta ( IAAF ) .
Á Evrópumeistaramótinu í Zürich í Sviss á næsta ári mun Aníta Hinriksdóttir væntanlega keppa í fyrsta skipti á móti fullorðinna .
Frjálsíþróttasamband Íslands ( FRÍ ) hefur sett sér það markmið að senda góðan hóp íþróttamanna á EM í Zürich á næsta ári , enda lofar frammistaða ungu íþróttamannanna mjög góðu .
Fara þær Ásdís Hjálmsdóttir og Aníta þar fremstar í flokki , en margir efnilegir og ungir frjálsíþróttamenn eru í mikilli framför um þessar mundir .
Augu Íslendinga verða á mótinu .
