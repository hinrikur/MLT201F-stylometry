Þó að sumir kjósi rólegheit í sínum frítíma , eru aðrir sem geta ekki staðist ævintýrin .
Hjónin Svava Garðarsdóttir og Guðjón Snær Steindórsson , sem bæði eru kerfisfræðingar , eru mikið útivistar- og ævintýrafólk .
Þau hafa alla tíð lagt ríka áherslu á að öll fjölskyldan sé saman og hafa ferðast víða með dæturm sínum .
Í gegnum árin hafa þau stundað útivist af ýmsu tagi svo sem jeppaferðir , klettaklifur , skíði , hjólreiðar og fjallgöngur svo eitthvað sé nefnt .
Fundu skútu á Írlandi Fyrir nokkrum árum fengu þau áhuga á skútusiglingum og fjárfestu í skútunni Yrsu , og það varð ekki aftur snúið .
Síðastliðið sumar ákváðu þau að selja hana og fá sér stærri skútu sem þau myndu sigla heim frá útlöndum .
" Þá bara upphófst leitin , það er enginn skútumarkaður hér á landi , þannig að við lögðumst á netið , " segir Svava .
Upphaflega planið var að kaupa skútu í Miðjarðarhafinu og sigla henni heim í rólegheitum næstu tvö til þrjú sumur , en það reyndist of kostnaðarsamt .
Þau fundu loks skútu á Írlandi sem þau festu kaup á , en aðalundirbúningurinn fólst í alls kyns pappírsvinnu , ástandsúttekt , tryggingarmálum , skráningum og að fá undanþágu fyrir gjaldeyri .
" Það er alveg gríðarlega flókið að fara út í fjárfestingu af þessu tagi erlendis .
Þetta tók allan veturinn , " segir Svava .
Um páskana fór fjölskyldan út til Dublin til fundar við Villigæsina eins og hún var nefnd á íslensku .
Skútan er 8 manna af gerðinni Beneteau Oceanis 351 , hún er 35 fet ( tæpir 11 metrar ) og er með þrjár tveggja manna káetur auk svefnpláss fyrir tvo í miðrými .
Þau bjuggu um borð og gerðu hana sjóklára en hún hafði staðið óhreyfð í mörg ár .
Í sumar var svo haldið í leiðangur að sækja Villigæsina og koma henni heim .
Þau ákváðu að gefa sér rúman tíma í það verkefni og njóta þess um leið að sigla um þetta svæði í rólegheitum .
Fær að halda hásetatitlinum Í áhöfninni voru , auk þeirra hjóna , dóttir þeirra Helga Þöll , kærasti hennar Arnar Ingi Traustason , bæði 16 ára , og Steindór Guðjónsson , faðir Guðjóns .
Þau voru misreynd í siglingum .
Aðspurð hvað þau hefðu siglt lengi stóð ekki á svari hjá Arnari : " Fimm vikur ! " sagði hann og hin hlógu öll , en þetta var hans fyrsta ferð á skútu .
" Ég fékk titilinn háseti og fæ að halda honum ennþá , " segir Arnar .
Guðjón Snær , sem er skipstjórinn , er með öll tilskilin leyfi til siglinga jafnt til strand- og úthafssiglinga .
Hann er einnig með talsverða reynslu í siglingum þar sem hann hefur siglt þvert yfir Atlantshafið frá Kanarí til Barbados , verið stýrimaður á Grænlandi í sex vikur , auk styttri ferða .
" Ætli megi ekki segja að ég hafi verið brytinn um borð og einskonar nútímaútgáfa af loftskeytamanni , " segir Svava .
" Ég sá um öll ytri samskipti eins og fréttaflutning inn á Facebook-síðuna okkar " Villigæsin heim " , samskiptin við Landhelgisgæsluna og veðurfræðing .
" Öll hjálpuðust þau að við siglingar , eldamennsku og önnur störf , en mjög ólíkt er að sigla milli bæja nálægt ströndum eða á úthafi .
" Það er allt öðruvísi úti á rúmsjó .
Þegar siglt er með ströndum eru þetta styttri leggir , til dæmis dagleiðir , og þá er stemningin meira afslöppuð en í úthafssiglingum .
Í úthafssiglingum er vaktaplan í gangi allan sólarhringinn og ef maður er ekki á vakt þá er maður oftast bara í koju og reynir að hvílast , " segir Svava .
Skemmtilegt siglingasvæði Ferðin hófst í Dublin á Írlandi og síðan sigldu þau meðfram ströndum Skotlands með viðkomu í mörgum litlum bæjum .
Þau sváfu alltaf í Villigæsinni , ýmist í höfnum eða við akkerislægi .
Dagarnir fóru að mestu í siglingar en oft gafst tími til að skoða þorpin þegar lent var síðdegis eða áður en landfestar voru leystar að morgni og þá þurfti gjarnan að bæta á vistir .
Þau segja landslagið þarna mjög fallegt , mikið um eyjar og og gróna firði en eftir því sem norðar dró var minna um gróður og líktist meir íslensku landslagi .
" Við vorum aðallega við vesturströnd Skotlands , sem er gríðarlega skemmtilegt siglingasvæði með endalausum möguleikum .
Þetta er mikið eyjasvæði og tiltölulega strjálbyggt , " segir Guðjón Snær .
Börðust við storma Veðrið setti strik í reikninginn en lægðirnar biðu í röðum og röskuðu aðeins ferðaplaninu .
" Ferðin dróst um rúma viku út af veðri .
Strax í byrjun þegar við lögðum af stað frá Dublin þá vorum við ekki búin að stíma nema í tvo tíma þegar tækin sýndu stormviðvörun og við þurftum að snúa við , " segir Svava .
Þegar þau lögðu svo út á úthafið lentu þau í tvígang í miklum stormi .
" Þetta var það brjálaðasta siglingaveður sem við höfum lent í , " segir Svava og Guðjón Snær tekur undir það , en vindur var um tuttugu metrar á sekúndu .
" Í svona miklum vindi þarf að minnka segl eins og hægt er og svo erum við einnig með sérstakt stormsegl sem reyndist alveg frábærlega .
Vindurinn var mjög sterkur og beint á móti þannig að við komumst lítið sem ekkert áfram og ölduhæðin var mjög mikil .
Þannig að við börðumst bara á móti storminum og reyndum að halda sjó meðan þetta gekk yfir , " segir Guðjón Snær .
Þegar blaðamaður spyr hvernig hægt sé að sigla á móti vindi er svarið einfalt : " Maður hagar seglum eftir vindi ! " segir Svava og hlær .
Guðjón Snær útskýrir hvernig þetta er gert .
" Þegar maður siglir móti vindi , kannski 40-45 gráður upp í vind , þá fer maður að nota þennan " vængeffect " eins og flugvélar , en loftið streymir meðfram seglunum .
" Fyrri stormurinn kom seint um kvöld og entist til morguns og stóð þannig yfir í tíu tíma .
Þegar honum slotaði og þeim létti , skall annar stormur á litlu skútunni sem var alein úti í reginhafi .
" Við vorum að berjast í honum alveg frá fyrir hádegi og bara til átta , níu um kvöldið , þannig að þetta var önnur tíu tíma törn , " segir Svava .
Það var lítið sofið á þessum sólarhring .
" Við vorum rosalega ósofin og úldin , og þó að maður lægi uppi í koju var lítið sofið , " segir Helga Þöll .
" Það voru svo mikil læti ofan í bát , þegar skútan skall á öldunum og öfugt , " segir hún .
Amma og afi í Suðurhöfum Nú þegar Villigæsin er komin í heimahöfn í Reykjavík dreymir þau um að bjóða ferðamönnum upp á siglingar um Faxaflóa og Breiðafjörð eða aðrar sérsniðnar ferðir .
Þau vilja bjóða upp á ýmist kvöldsiglingar , dagsferðir eða jafnvel nokkurra daga ferðir .
Skráning fyrirtækisins ásamt öllum leyfismálum er í vinnslu , en heimasíðan , www.icelandseaview.com , er komin í loftið .
Fjölskyldan er hvergi nærri hætt að sigla eftir ferðina og á döfinni eru fleiri ferðir .
" Það stendur sko til ! Það er langtímamarkmið að sigla út í buskann og vera svona amma og afi í Suðurhöfum , " segir Svava , " og fá barnabörnin send til okkar í hafnir hér og þar .
" 