Íslenski Expo-skálinn , frá heimssýningunni í Shanghai 2010 og Bókamessunni í Frankfurt 2011 , hefur verið settur upp í Brim-húsinu á Miðbakka við Reykjavíkurhöfn .
Í skálanum er sýnd einstök 360 gráðu kvikmynd þar sem veggir og loft mynda sjónræna heild en myndin var framleidd af Sagafilm .
Myndin er fimmtán mínútur að lengd og sýnir Ísland í öllum sínum fjölbreytileika .
Myndskeiðum frá náttúru og borg er varpað á fjórar hliðar og loft skálans sem saman mynda tening utan um gesti skálans .
Ný tækni var notuð við upptökur þar sem fjórar samtengdar tökuvélar festu landið á filmu , frá lofti , láði og legi og útkoman er einstök kvikmyndaupplifun .
Markmið myndarinnar er að skapa einfalda og áhrifaríka undraveröld sem fær gesti til að nema staðar , draga djúpt að sér andann og upplifa Ísland í návígi .
Veggir og loft mynda sjónræna , lifandi heild og mannlíf Íslands er speglað í sterkum tengslum við frumkrafta náttúrunnar .
" Þegar maður kemur inn í þennan kassa þá upplifir maður landið öðruvísí en venjulega .
Ef fólk hefur ekki haft tækifæri til þess að ferðast um landið í sumar þá er tilvalið að leggja leið sína niður á höfn og horfa á myndina .
Það vekur ef til vill einnig ferðalöngun í fólki en hluti af markmiðinu er að vekja tilfinningar í fólki og tónlistin hjálpar mikið til við það , " segir Lilja Katrín Gunnarsdóttir , kynningarstjóri hjá Sagafilm , en tónlistin við kvikmyndina er eftir Hilmar Örn Hilmarsson .
Ekki einungis fyrir ferðamenn Yfir þrjár milljónir manna hafa nú þegar séð myndina og hófust sýningar í Brim-húsinu síðastliðna helgi .
Aðsóknin fór að sögn Lilju fram úr björtustu vonum og sáu hátt í þrjú hundruð manns myndina þessa fyrstu sýningarhelgi .
" Það er rosalega mikill fjöldi ferðamanna staddur á landinu um þessar mundir en þeir eru stór hluti þeirra sem leggja leið sína á sýninguna .
Þetta er hins vegar ekki eingöngu sýning sem stíluð er inn á ferðamenn heldur er þetta einnig fyrir Íslendinga .
Þetta er alveg hreint mögnuð upplifun og það er gaman að sjá hversu margir Íslendingar sýna þessu áhuga , " segir Lilja , en þess má geta að skálinn var settur upp í Hörpu í fyrra og vakti þá gríðarlega mikla lukku .
Skálinn er opinn frá kl. 10-22 alla daga og er aðgangseyrir 1.500 krónur .
Myndin er sýnd á heila og hálfa tímanum og verður sýningin opin í allt sumar .
