Með beinu flugi á milli Íslands og Rússlands auðveldast Íslendingum ferðalög í austurveg til muna .
Moskva er til dæmis í einungis um fimm klukkustunda fjarlægð frá Sankti Pétursborg með hraðlest .
Heimsókn þangað er svo sannarlega þess virði enda margt að sjá , bæði gamalt og nýtt .
Gunnhildur Ásta Guðmundsdóttir gunnhildur@mbl.is Þegar stigið var út á torgið fyrir utan Leningratskiy-lestarstöðina , varð strax ljóst að í Moskvu kveður við töluvert annan tón en í borginni með síkin norðar .
Ys og þys og mannmergð á þönum , enda þrjár stórar lestarstöðvar , auk einnar neðanjarðar , á þessum eina og sama punkti .
Ekki var skilti eða staf á ensku að sjá og því handhægt að fólk væri aðeins farið stauta sig fram úr kyrillíska letrinu ( og með góða handbók meðferðis ) .
Heimamenn virðast þó , illu heilli , ekki hafa verið alveg jafn mikið fyrir nýyrðasmíðar og við hér á Íslandi .
Kom sér oft vel að hægt var að stauta sig fram úr þónokkrum orðum sem höfðu að mestu verið tekin óbreytt upp úr öðrum tungum , ef frá er talinn rithátturinn .
Alþjóðavæðing og eðalvagnar Borgin átti annars eftir að heilla blaðamann og eiginmann upp úr skónum .
Enda er hún allt í senn , stórbrotin og -merkileg , með margbrotna fortíð og nútíð , auk þess sem fang hennar virðist að mörgu leyti opið fyrir því sem koma skal .
Stórmerkilegt er að virða Moskvu fyrir sér í dag þegar haft er í huga hversu skammt er í raun frá því Sovétríkin liðu undir lok .
Allir þekkja söguna , í borginni sló hjarta kommúnismans , allt þar til það brast árið 1991 og Sovétríkin liðuðust í sundur .
Við tók erfiður tími á meðan Rússland kom sér aftur á fæturna á heimssviðinu .
Undanfarinn áratug eða svo virðist alþjóðavæðingin hins vegar hafa tekið stórstökk inn í borgina .
Fjölmargar vestrænar verslunar- og veitingahúsakeðjur hafa skotið þar rótum , floti evrópskra eðalvagna ekur um göturnar , tekk-húsgögn og hvers kyns hönnun nýtur mikilla vinsælda , rétt eins og tíska þeirra stallsystra Zöru , Chanel og Prada auk fleiri til , í bland við búðir með vintage-fatnað .
Spjaldtölvur og snjallsímar sáust líka hvarvetna á lofti enda " heitir reitir " algengir og að því er virtist flestir tengdir .
Breyttir tímar á Rauða torginu Í Moskvu liggur leið ferðamanna líklega undantekningarlaust að frægustu kennileitum borgarinnar í fyrstu , þ.e. Kreml , Rauða torginu og dómkirkju St .
Basils .
Til marks um breytta tíma voru rokktónleikar á torginu daginn sem greinarhöfundur var þar á ferð .
Sungu unglingasveitir þar bandaríska slagara á sviði skammt frá grafhýsi Leníns , sem einhvern tímann hefði þótt saga til næsta bæjar .
Tilvalið er að mæla með því að heimsækja torgið einnig þegar halla tekur en mikill fjöldi vill vera þar á daginn .
Þar er hins vegar opið alla nóttina og alltaf einhverjir á ferli .
Er ekki síður tilkomumikið að virða þessar byggingar fyrir sér upplýstar á þeim tíma .
Hægt væri að hafa mörg orð um söguna á þessum slóðum en fjölmargar greinar og bækur gera þeim betri skil .
Ekki var hins vegar síður áhugavert að heimsækja lítt kunnari slóðir í Moskvuborg .
Minna þekkt en líka áhugaverð Á meðal síðari tíma kennileita sem vert er að skoða má nefna dómkirkju Krists frelsara , sem var reist á tíunda áratugnum og stendur steinsnar frá Kreml við bakka Moskvuárinnar .
Dómkirkjan stendur á lóð samnefndrar kirkju , sem Stalín lét jafna við jörðu , og komst í fréttir á síðasta ári fyrir tónleika rokksveitarinnar Pussy Riot .
Hugðist Stalín reisa þar eitt stórhýsið til , sem tákn um mikilfengleik kommúnismans á sínum tíma , en náði ekki fyrir andlátið .
Alls reisti hann sjö slík stórhýsi víða um borgina , þ.ám .
Moskvuháskóla .
Stendur skólinn á hæðinni Vorobevy gory , en óvíða er betra útsýni yfir borgina .
Handan árinnar , gegnt kirkjunni , er komið í fyrrverandi verksmiðjuhverfi sem á skömmum tíma hefur breyst í vinsælt svæði gallería , bara og skemmtistaða .
Iðar þara allt af lífi frá morgni til kvölds og oft fram á nætur .
Staðurinn Strelka nýtur þar mikilla vinsælda en hann er m.a. innréttaður í skandinavískum stíl að hluta og vinsæll hjá listaspírum , fjölmiðlafólki og hipsterum borgarinnar , sem eru ófáir .
Á sama svæði liggur almenningsgarðurinn Gorky Park .
Þar er m.a. að finna nútímagalleríið The Garage , sem Dasha Zhukova , unnusta Chelsea-eigandans Romans Abrahmovich , rekur meðal annarra .
Hafi fólk hug á minjagripum er Izmailovsky-markaðurinn rétt utan við miðbæinn einnig tilvalinn áningarstaður en þar má gera góð kaup svo sem á babúskum og öðrum rússneskum munum .
Fjölbreytt úrval veitingastaða og bara Moskva verður seint talin ódýr heim að sækja .
Verðlagið ætti þó ekki að skjóta Íslendingum skelk í bringu enda oftar en ekki sambærilegt við það sem maður á að venjast að heiman eða ódýrara .
Úrval veitingastaða er fjölbreytt og úr nægu að velja .
Matseðlar fást nánast undantekningarlaust í enskri útgáfu , sem er vel fyrir ferðamenn .
Óhikað má mæla með veitingastað skáldsins , Cafe Pushkin , sem nýtur mikilla vinsælda og virðingar .
Vilji menn upplifa gömlu sovét-stemninguna kemur klúbburinn Petrovich sterkur inn .
Hann lætur kannski lítið yfir sér að utan , enda í lítt merktum kjallara , en þegar inn er komið kveður við annan tón .
Þar ríkir stórskemmtileg stemning , vodka er afgreitt í mjólkurglösum , með ljúffengum mat og lifandi tónlist .
Sé fólk á höttunum eftir léttari matreiðslu , jafnvel í anda Miðjarðarhafsins , skal sérstaklega bent á Oldich – Dress & Drink , en það einstaklega skemmtilegur staður með bakgarði .
Er inngangurinn falinn baka til í vinsælli vintage-verslun , en það á að vera vísun í kanínuholuna frægu sem leiddi Lísu til Undralands .
Sé það næturlíf og tilhugsunin um drykk í huggulegu umhverfi sem heillar koma fyrrnefndir Oldich og Strelka sterkir inn .
Annar skemmtilegur staður í anda liðins tíma er Kvartira 44 .
Sá er til húsa í gamalli íbúð , í anda sovét-tímans , skammt frá Rauða torginu .
Athygli vakti að hipsterar frá öðrum löndum voru þar áberandi og staðurinn um margt líkur íslenskum bar .
Sé það hins vegar útsýni sem heillar má m.a. leggja leið sína á barinn á þaki Ritz-hótelsins við Tverskaya Ulitsa-verslunargötuna í miðbænum .
Þar sést vel yfir Rauða torgið , St .
Basil-dómkirkjuna , Dúmuna og Kreml .
Verið þó viðbúin að þurfa að greiða ríflega íslenskt verð fyrir hanastélið hér .
Eitt er víst að Moskva hefur upp á fjölmargt að bjóða fyrir áhugasama , hvort sem hugurinn beinist að sögu , listum , mat , drykk eða næturlífi .
Passið bara að hafa orðabókina eða a.m.k. kyrillíska stafrófið alltaf með ykkur – en það auðveldar ferðalagið til muna .
Ballett á heimsmælikvarða í Bolshoi Það er varla hægt að skrifa um Moskvu án þess að minnast á Bolshoi-leikhúsið og samnefndan ballettflokk .
Eigi fólk leið um borgina er það eindregið hvatt til að ná sér í miða , enda einungis dansarar á heimsmælikvarða sem fá að starfa með flokknum .
Ballettunnandi eður ei – ekki er annað hægt en að heillast af fimlegum tilburðum dansaranna , þar sem þeir líða um sviðið í gulli skreyttum salnum , við verk allra helstu tónsmíðameistaranna .
Ljóst er að allir hafa þeir undirgengist stífa þjálfun frá barnsaldri , til að ná þarna á svið .
Það verður ekki miklu hærra komist í ballettheiminum .
Fregnir af ósætti og árásum innan veggja leikhússins , eins og undanfarið hafa verið í fréttum , varpa ljósi á hvaða áhrif samkeppnin í þessum heimi getur haft .
Það er hins vegar fljótt að gleymast á meðan fylgst er með fótaburði og tígulegum hreyfingum á sviðinu .
Skilvirk listaverk neðanjarðar Neðanjarðarlestakerfi Moskvuborgar er eitt hið fullkomnasta í heimi , þótt komið sé til ára sinna .
Ekki einungis eru stöðvarnar fagurlega skreyttar og hver annarri glæsilegri , heldur er kerfið jafnframt eitt það skilvirkasta sem fyrirfinnst .
Daglega flytur Metró-ið í Moskvu fleiri farþega en sambærileg kerfi í New York og Lundúnum til samans .
Liggur í augum uppi að miklu skiptir að slíkt kerfi gangi hratt og skipulega fyrir sig og sem dæmi líða aldrei fleiri en 30 sekúndur á milli lesta á mesta annatíma .
Fyrir ferðamanninn gildir hér eins og annars staðar í Moskvu að gott er að vera búinn að kynna sér letur heimamanna , enda allar merkingar á kyrillísku .
Flestar ferðahandbækur innihalda kort sem sýna stöðvarheitin bæði á upprunamálinu sem og ensku , auk þess sem oftar en ekki er hægt að nálgast slík kort á hótelum .
Þarf bara að gefa sér lengri tíma til að komast í gegnum stöðvarnar , vilji maður enda á réttum stað , en er vel gerlegt .
