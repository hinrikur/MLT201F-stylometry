Jón R. Hjálmarsson rithöfundur og fyrrverandi fræðslustjóri er 91 árs en hugsar ekki um aldur .
Í viðtali lítur hann yfir ferilinn , ræðir um ritstörf og mikilvægi þess að leggja hluti á minnið .
Hann segir frá kafbátaárás Þjóðverja á stríðsárunum en þá sigldi Jón í skipalestum milli Evrópu og Ameríku .
Kolbrún Bergþórsdóttir kolbrun@mbl.is Jón R. Hjálmarsson rithöfundur og fyrrverandi fræðslustjóri er orðinn 91 árs .
Hann hefur komið víða við á langri ævi , starfaði lengi sem skólastjóri og fræðslustjóri en var einnig útvarpsmaður og leiðsögumaður .
Hann hefur skrifað fjölda bóka sem sumar hverjar hafa komið út á mörgum tungumálum .
Jón lætur aldurinn ekki stöðva sig því hann starfar enn sem leiðsögumaður og er sannarlega ekki hættur að skrifa bækur .
Í fyrra kom út bók hans Nota bene þar sem sagt er frá latneskum áhrifum hér á landi og nefnd dæmi um þau .
Nýlega kom svo út eftir hann bókin 102 sögur úr sögunni , safn stuttra og læsilegra frásagna um atburði í mannkynssögunni .
" Í fyrra varð ég níræður og í tilefni þess og tók ég saman Nota bene .
Ég hef alltaf haft gaman af latínu , " segir Jón .
" Núna kemur svo út bókin 102 sögur úr sögunni .
Þar byggi ég á reynslu minni sem kennari í sögu , alveg eins og ég byggði á reynslu minni sem leiðsögumaður þegar ég samdi Þjóðsögur fyrir þjóðveginn og einnig þegar ég samdi History of Iceland nýtti ég nokkuð af reynslu minni af því að ferðast með útlendinga og segja þeim sögu landsins .
Þeir sögðu þá gjarnan við mig : Þú átt að setja þetta í bók sem við getum tekið með okkur heim .
" Þú ert enn að starfa sem leiðsögumaður .
" Ég gríp í það starf þegar ég er beðinn um það af alls konar sérhópum , sérstaklega félögum eldri borgara og kennurum á eftirlaunum .
Um daginn fór ég til dæmis með kennara hringinn um Tindafjöll sem er hluti af Fjallabaksleið syðri og með eldri borgara fór ég í Landmannalaugar og þeim þótti þetta mjög skemmtilegt .
" Bý mér til verkefni Aldurinn virðist ekkert bíta á þér .
" Ég hef reynt að hugsa sem minnst um aldur en þakka fyrir hvern dag sem ég er við góða heilsu .
Ég hef alltaf haft nóg að gera enda bý ég mér gjarna til ný og ný verkefni .
Ég er óskaplega þakklátur fyrir að heilasellurnar eru í góðum gangi og ég reyni að halda þeim við með æfingum .
Ég er sístarfandi í viðfangsefnum þar sem ég þarf að muna .
Ég tamdi mér mjög snemma að leggja á minnið í stað þess að skrifa hjá mér .
Þetta hef ég nýtt mér í kennslu , leiðsögn og ýmsum störfum .
Ef maður skrifar hjá sér verður maður kærulaus , treystir á minnismiðana og fer að gleyma .
Ég held að fólk ætti að gera meira af því að læra ljóð utanbókar .
Slíkt er auður sem hvorki mölur né ryð fær grandað .
" Þú varst kennari og skólastjóri í áratugi .
Ætlaðir þú þér að verða skólamaður þegar þú varst yngri ? " Um tíma ætlaði ég að verða bóndi af því að pabbi minn var bóndi í Bakkakoti í Skagafirði .
Hann dó úr lungnabólgu 33 ára gamall þegar ég var á fyrsta ári .
Ég átti góða móður sem giftist aftur ágætum manni og þau bjuggu áfram á bænum en hann varð aldrei alvöru pabbi .
Ég saknaði pabba mikið án þess að þekkja hann .
Ég var í farskóla í Lýtingsstaðahreppi og þar var ágætur kennari , Ingibjörg Jóhannsdóttir , sem talaði mikið um það hversu gagnleg menntun væri .
Hún hafði talsverð áhrif á mig .
Ingibjörg var þá ekkja og átti tvo drengi , Brodda Jóhannesson , rektor Kennaraháskólans og Jóhann Lárus , stærðfræðikennara og bónda á Silfrastöðum , og þeir fóru báðir í Menntaskólann á Akureyri .
Ég hugsaði með mér að ég yrði að komast í menntaskóla eins og strákarnir hennar .
En það var ekki nokkur leið , svo að eftir fermingu fór ég í vinnumennsku og vegavinnu og önglaði saman peningum og komst í Hólaskóla 18 ára , þar sem ég var í tvo vetur og tók búfræðipróf .
Um haustið fór ég til Reykjavíkur og fékk mér vinnu sem byggingaverkamaður .
Þeirri vinnu lauk í febrúar 1943 og þá hitti ég móðurbróður minn sem lengi var skipstjóri og sagði honum að ég væri atvinnulaus og bað hann að benda mér á eitthvað sem ég gæti gert .
Hann sagði að ég gæti fengið vinnu í vélsmiðjunni Hamri eða farið til sjós og orðið messagutti á e / s Kötlu sem var lægsta staðan um borð .
Ég vildi gjarna fara til sjós því kaupið var óhemju gott á stríðsárunum , því áhættuþóknunin sem sumir kölluðu hræðslupeninga var svo mikil .
Árin 1943 og 1944 sigldi ég síðan í skipalestum milli Evrópu og Ameríku og líkaði vel á sjónum .
" Kafbátaárás Þjóðverja Þetta voru hættulegar siglingar .
Var engin hræðsla ríkjandi um borð ? " Ekki svo mjög hjá flestum en sumir biluðu á taugum og urðu þá að hætta til sjós .
Við lentum í einni hættulegri kafbátaárás Þjóðverja .
Við vorum þá í gríðarlega stórri skipalest , þar sem voru 130 skip .
Einn morgun , löngu fyrir fótaferðartíma hjá okkur í eldhúsinu , kom háseti æðandi og æpti inn um klefadyrnar : Árás , árás .
Allir upp á bátadekk ! Við kokkurinn drifum okkur í fötin og út á dekk og þar stóðu skipverjar við björgunarbátana þar sem hver maður átti sinn stað .
Skipið fyrir framan okkur , stærðar amerískt flutningaskip , hafði orðið fyrir tundurskeyti og stóð í ljósum logum .
Samkvæmt skipun urðu önnur skip í nágrenni að beygja frá árásarstaðnum en ekki reyna að koma skipverjum til aðstoðar , enda voru sérstök skip sem áttu að sjá um björgunarstörf .
Við beygðum frá og í sömu andrá sá ég blessaða drengina í björgunarvestum stökkva fyrir borð hvern af öðrum .
Svo komu sérstök skip og tíndu upp þá sem flutu í sjónum .
Skipið sökk fljótlega .
Þá vorum við komnir nokkuð langt í burtu og gátum svo sem búist við tundurskeyti á hverri stundu , en ekkert gerðist .
Herskipin sem fylgdu skipalestinni ösluðu fram og aftur og köstuðu djúpsprengjum um allan sjó .
Tíminn leið , það birti og sjórinn glitraði í morgunsólinni .
Veðrið var guðdómlegt þar sem við biðum úti á þilfari .
Þá fóru einhverjir að gera að gamni sínu .
Einn horfði ofan í grænan sjóinn og sagði : Hann er kaldur núna ! Annar ætlaði að vera enn fyndnari og sagði : Hann er bæði kaldur og blautur ! Þegar allt virtist orðið með kyrrum kjörum kvað við ógurleg sprenging nokkuð langt í burtu .
Annað skip , grískt gufuskip , hafði orðið fyrir tundurskeyti .
Það var svo langt frá að við gátum ekki fylgst með hvað var að gerast en sáum að upp frá því lagði óskaplega mikinn gufumökk .
Það var sjáanlega að sökkva en nánari atvik vissum við ekki .
Trúlega hafa flestir bjargast .
Upp úr hádegi var síðan gefin skipun um að hættan væri liðin hjá og nú mætti sigling hefjast á ný .
Við héldum áfram og urðum ekki fyrir frekar árásum í bili .
Fyrir mig sem þá var um tvítugt var þetta ævintýraleg reynsla .
Hættan var hluti af ævintýrinu .
Þegar ég hafði lokið þessum siglingum var ég orðinn sterkefnaður að mér fannst og sá fram að geta kostað mig í skóla .
Ég var að vísu orðinn heldur fullorðinn en samdi samt við prestinn minn heima í Skagafirði , séra Halldór Kolbeins , sem bjó krakka undir skóla .
Eftir góða uppfræðslu hjá honum fór ég vorið 1945 til Akureyrar og tók inntökupróf í fjórða bekk menntaskólans .
Það gekk vel .
Meðan ég var í prófunum var samið vopnhlé hinn 8. maí og stríðinu í Evrópu lauk .
Ég þekkti stríðið betur en margir félagar mínir í MA og mér fannst það mikill viðburður þegar Þjóðverjar gáfust loksins upp og því fylgdi sannarlega viss léttir .
Ég hafði nóga peninga þessi þrjú ár sem ég var í menntaskóla og vegna góðs námsárangurs fékk ég styrk til háskólanáms sem menntamálaráð úthlutaði og hann dugði mér langleiðina út háskólann .
Ég fór í háskólann í Ósló og lærði þar sagnfræði og tungumál , ensku og þýsku til að geta lesið Shakespeare og Goethe og aðra andans höfðingja .
Þegar ég hafði lokið námi í Ósló sá ég auglýsta stöðu skólastjóra Héraðsskólans í Skógum , sótti um og fékk hana og var skólastjóri þar í nítján ár .
Síðan var ég skólastjóri á Selfossi í tvö ár í gagnfræðaskólanum og fræðslustjóri á Suðurlandi í fimmtán ár .
Þá var ég orðinn 68 ára og fannst kominn tími til að hvíla mig og fór að sinna ritstörfum í auknum mæli .
" Skemmtiferðir mannbætandi Þú varst lengi afar vinsæll útvarpsmaður og einnig fararstjóri .
Voru þetta skemmtileg störf ? " Meðfram störfum var ég dagskrárgerðarmaður hjá Ríkisútvarpinu og gerði viðtalsþætti og flutti erindi um hin ýmsu efni í mannkyns- og Íslandssögunni .
Útvarpið var mikilvægari þáttur í menningarlífinu en nú er vegna þess að það var ekkert sjónvarp og aðeins ein útvarpsstöð .
Ég varð mjög oft var við þakkláta hlustendur sem höfðu gaman af sagnfræðiþáttum mínum , en ég gerði meðal annars þætti um Jón Steingrímsson eldprest og Þorstein Erlingsson skáld , svo einhver dæmi séu nefnd .
Fararstjórn og leiðsögn byrjaði ég að stunda eftir að ég varð skólastjóri og fór einn eða tvo túra í sumarfríum .
Þá var bara ein ferðaskrifstofa á landinu , Ferðaskrifstofa ríkisins og henni stýrði ágætur maður , Þorleifur Þórðarson og hann vantaði oft leiðsögumenn .
Ég talaði meðal annars þýsku og það var mikið sótt í að fá mig sem leiðsögumann fyrir Þjóðverja sem þá voru farnir að koma hingað í frí .
Fróðlegt var að kynnast og ferðast með fólki frá hinum ýmsu löndum , því að hver þjóð hefur sín sérkenni , þótt aldrei megi samt alhæfa .
En margt skondið gat komið fyrir .
Einu sinn var þýskur maður með mér í ferð .
Hann var einfari sem lítt féll í hópinn .
Hann hafði borgað aukalega fyrir einkaherbergi þar sem við gistum .
Það gekk allt vel þangað til við áttum að sofa eina nótt í skálanum á Hveravöllum .
Þar bjuggu konur um sig niðri , en karlar skyldu sofa á loftinu .
" Hvar á ég að sofa , " spurði sá þýski og ég svaraði að auðvitað svæfi hann á loftinu með okkur hinum körlunum .
" Það skal aldrei verða , því að ég hef borgað fyrir einkaherbergi á öllum gististöðum , " sagði þá maðurinn og var hinn versti .
Ég var í miklum vandræðum og næsta ráðalaus með manninn , en bjargaði málinu að síðustu með því að fá bílstjórann til að láta manninn fá rútubílinn sem einkaherbergi .
Þar svaf hann síðan á aftasta bekk og var glaður með þessi málalok .
Þannig var það stundum að menn gengu hart eftir að fá það sem þeir höfðu borgað fyrir , en oftast var þetta ferðafólk ljúfmennskan sjálf og hið þægilegasta .
Mín reynsla af leiðsögustarfi er sú að í skemmtiferðum í hópferðabílum um byggðir og óbyggðir njóti fólk sín vel .
Þar eru manneskjurnar lausar við hversdagslífið og slappa af og sjá alltaf eitthvað nýtt og það gerir þær hamingjusamar .
Ég er ekki frá því að slíkar ferðir um landið okkar séu beinlínis mannbætandi .
" Hugsa ekki um aldur Þú hefur náð hærri aldri en flestir og hlýtur að vera þakklátur fyrir það .
" Ég er mjög sáttur en hugsa sem minnst um aldur og ýti frá mér allri hugsun um dauðann .
Dauðinn er hluti af lífinu .
Sumir eru hræddir við hann en það er náttúrlega alveg þýðingarlaust .
Ég hef vissulega verið mikill hamingjumaður .
Konan mín er Guðrún Hjörleifsdóttir , fimm árum yngri en ég og einnig við góða heilsu .
Við eigum fimm börn og níu barnabörn .
Börn okkar eru fyrir löngu orðin fullorðin og vel menntuð .
Þau hafa haslað sér völl hér og þar í samfélaginu hér heima og erlendis og vegnar yfirleitt vel .
Það hefur verið mikil hamingja að sjá þetta unga fólk vaxa úr grasi og dafna vel og er svipuð tilfinning og ég fann oft fyrir í skólastarfinu , þegar nemendur tóku góðum framförum til líkama og sálar .
Minningar um það góða fólk sem og samstarfsmenn fyrr og síðar gleðja sál mína nú á efri árum .
" Heldurðu að það sé líf eftir dauðann ? " Ég hugsa ekki mikið um það , en það getur vel verið .
Mér finnst reyndar líklegt að það sem einu sinni hefur verið til haldi alltaf áfram að vera til með einhverjum hætti .
Vinur minn , Guðmundur Kristinsson á Selfossi , skrifar bækur og er sannfærður spíritisti , Hann var eitt sinn að segja mér reynslusögur úr andaheiminum sem ég hafði áhuga á að heyra .
Trúirðu þessu ? spurði hann mig síðan mjög alvarlegur .
Ég neita engu , sagði ég .
Það er ekki nóg , þú átt að játa , svaraði hann þá með þunga .
" 