Minnkandi lestur barna á Íslandi er áhyggjuefni .
Á Akureyri er starfrækt Barnabókasetur Íslands sem lætur sig þessi mál varða .
Þar er unnið að því að breyta lestrarvenjum barna og fullorðinna og sýna fram á að lestur sé hin besta skemmtun .
Kafla úr þekktum barnabókum er nú hægt að lesa á ljósastaurum bæjarins .
Ásdís Ásgeirsdóttir asdis@mbl.is Sumarið er komið til Akureyrar .
Það er léttskýjað og mælirinn í leigubílnum sýnir heilar þrettán gráður þegar blaðamaður keyrir frá flugvellinum .
Í göngugötunni má sjá léttklætt fólk á gangi og sumir sötra kaffið eða bjórinn utandyra .
Það bærist ekki hár á höfði þegar við Brynhildur Þórarinsdóttir , dósent hjá Háskólanum á Akureyri og Haraldur Þór Egilsson safnstjóri Minjasafnsins á Akureyri röltum á milli ljósastaura .
Það er einmitt tilgangur ferðarinnar ; að komast að því hvað hangir á staurunum hér í bænum .
Búið er að festa járnsíður á næstum 30 staura en á hverri síðu má finna opnu úr íslenskri barnabók .
Kveikja í fólki Staurarnir liggja á milli Amtbókasafnsins og Nonnahúss í gegnum miðbæinn og geta fjölskyldur fengið sér göngutúr og sameinað útiveru og lestur .
" Hugmyndin er að kveikja í fólki , að það verði nógu forvitið til að ganga áfram , " segir Brynhildur .
Járnsíðurnar eru festar upp í " krakkahæð " og vonast er til að kveikja áhuga barnanna sem geta svo farið á bókasafnið og fengið lánaðar bækurnar .
Það eru gamlir kunningjar á staurunum sem allir ættu að þekkja , bæði nýir og vinsælir rithöfundar en einnig hinir eldri .
Þar má sjá opnur úr bókum eftir Gerði Kristnýju , Þorgrím Þráinsson og Guðrúnu Helgadóttur svo einhverjir séu nefndir , en þau fengu Helgu Birgisdóttur , doktorsnema við Háskóla Íslands , til að velja höfunda .
Helga er einmitt að skrifa ritgerð um Jón Sveinsson og var tilvalin í verkið .
" Það er alveg tilviljunarkennt hvernig við röðum þessu upp á staurana .
Allt mismunandi höfundar frá ólíkum tímabilum , " segir Brynhildur .
Hangir uppi í tvö ár Textinn er prentaður á filmu og límdur á járnsíðurnar og eiga þær að þola veður og vind næstu árin .
" Þetta mun standa í a.m.k. tvö ár .
Nú eigum við mótin , þannig að við erum tilbúin að vinna með öðrum bæjum ef þeir vilja setja upp svona sýningu hjá sér , " segir Brynhildur .
" Við viljum gera Akureyri að barnamenningarbæ .
Við erum með Nonnahús og svo er hér gríðarlega mikið af íþróttamótum og fáum þá þúsundir krakka hingað .
Það vantar svo oft einhverja afþreyingu fyrir þau og alveg tilvalið að lesa svolítið í leiðinni ! " segir Brynhildur .
" Það er alveg hægt að gera ýmislegt annað en að fara í sund , svo kostar þetta ekki neitt , bara hægt að njóta þess að ganga og lesa , " segir hún .
Vegalengdin frá fyrsta staur til hins síðasta er á bilinu tveir til þrír kílómetrar og því góður klukkutími sem það tekur að skoða allar opnurnar .
" Lestraraktívistar " Barnabókasetur Íslands stendur fyrir þessari skemmtilegu sýningu .
Það var stofnað fyrir rúmu ári og er samstarfsverkefni Háskólans á Akureyri , Amtsbókasafnsins og Nonnahúss .
" Markmiðið er að stuðla að meiri lestri barna , unglinga og fullorðinna líka .
En einnig á að gera rannsóknir á barnabókmenntum , " segir Haraldur .
" Við viljum auka lestur barnabóka , stuðla að útbreiðslu þeirra og rannsaka vægi barnabóka , þannig að við erum bæði rannsóknarsetur og svo erum við aktívistar , " segir Brynhildur og hlær .
" Já , lestraraktívistar ! " bætir Haraldur við .
Lifnaði yfir foreldrum Á þessu eina ári síðan hugsjónastarfið hófst hefur mikið gerst .
Ýmis verkefni , rannsóknir , námskeið og uppákomur hafa glatt bæjarbúa undanfarið ár .
Í fyrra stóðu þau fyrir sýningu sem bar yfirskriftina " Yndislestur æsku minnar , " en gerð voru veggspjöld með myndum af fjölbreyttum hópi fólks sem segir frá barnabók sem var því kær í æsku .
" Þá sáum við hvernig lifnaði yfir foreldrunum og þar með fóru þau að ýta á börnin sín að lesa , og kveikja áhuga allrar fjölskyldunnar , " segir Brynhildur , en þessi sýning fór víða , til að mynda á Andrésar Andar leikana og í Sundlaug Akureyrar .
" Það þarf að beina sjónum að því að lestur er áhugamál og það á að umgangast það eins og hverja aðra íþrótt , hvetja krakkana áfram og fylgjast með þeim , " segir Brynhildur .
Hangið uppi í tré með góða bók Undanfarin sumur hafa Amtsbókasafnið og Minjasafnið boðið upp á námskeið fyrir börn sem kallast Sumarlestur – Akureyri bærinn minn .
Þar er litið á lestur í víðari skilningi en lögð er áhersla á skapandi lestur sem og sögu og menningu bæjarins .
Krakkar úr þriðja og fjórða bekk koma á námskeiðin , en að sögn Brynhildar er það aldurinn sem þarf að ýta við í lestri .
Foreldrar eru þá oft löngu hættir að lesa fyrir börnin og tölvur og önnur afþreying togar þau til sín .
" Við höfum séð að þetta hefur hjálpað þeim sem eru hvað veikastir fyrir , og það er ótrúlega mikilvægt að hætta ekki að lesa þó það sé komið sumar .
Skólinn sér strax góðan árangur um haustið hjá þeim sem hafa sótt námskeiðið , " segir Haraldur og Brynhildur bætir við : " Krakkar vilja kannski fara út að leika á sumrin , en það má líka lesa úti , hanga uppi í tré með bók ! " Staðan frekar slæm Brynhildur og Haraldur hafa áhyggjur af bóklestri barna hér á landi og segja stöðuna frekar slæma .
Þorbjörn Broddason , prófessor við félags- og mannvísindadeild Háskóla Íslands , hefur gert rannsóknir á lestri frá 1968 en nýjustu tölur eru frá 2009 , og sýna þær glögglega að áhugasömum lesendum hefur stórlega fækkað á þessu tímabili .
" Þeim sem lesa aldrei bækur hefur fjölgað verulega .
Það er spurning hverju sé um að kenna , en það er ekki bara aukin tölvunotkun , " segir Brynhildur .
Alþjóðlegar lestrarkannanir hafa sýnt að sterk tengsl eru á milli þess að hafa áhuga á lestri bóka og að standa sig vel í skóla .
" Þess vegna er svo mikilvægt að auka áhuga barnanna , þetta snýst ekki bara um afþreyingu heldur líka námsárangur og hreinlega samkeppnishæfni þjóðarinnar .
Við erum í löku meðallagi miðað við Evrópu þegar kemur að áhuga á bóklestri , við erum þarna fyrir neðan miðju .
Þessar tölur hafa legið fyrir árum saman , kannski eru allir fastir í þeirri mýtu að hér lesi allir svo mikið , " segir hún .
" Já , þetta var okkur svolítið áfall að komast að þessu , " bætir Haraldur við .
" Þegar ýmsar grímur féllu hér ónefnt ár , þá var þetta eitt af því sem menn fóru að rýna í , " segir hann .
Af einhverjum ástæðum virðist lestur barna hafa náð lágmarki árin fyrir hrun , og má velta fyrir sér hvers vegna .
Þau bæta þó við að rannsóknir sýni að lestraráhugi barna hafi vaxið á ný á undanförnum árum , það sé gleðilegt þó að langt sé í land .
Einblína á það jákvæða Barnabókasetrið vill stuðla að því að koma barnabókmenntum meira inn í umræðuna í þjóðfélaginu .
" Krakkar upplifa að það sé ekki nógu merkilegt sem þeir lesa .
Þau eru kannski spennt fyrir tilteknum bókum og höfundum og enginn talar um þær .
Þau þrá að fullorðnir viti meira um bækurnar og geti spjallað við þau um þær , þannig að þær fái alvöru athygli .
Svo heyrist ekki neitt .
Þessu viljum við breyta , " segir Brynhildur .
Þau telja nauðsynlegt að hætta að einblína á hið neikvæða og hvað krakkar lesi lítið og reyna þess í stað á líta á það jákvæða og vinna í lausnum .
" Við verðum að tala á jákvæðum nótum , krakkar byrja auðvitað ekki að lesa þó að við tuðum , heldur af því að það er svo skemmtilegt , " segir Brynhildur " Við erum alltaf að skoða lestrarvenjur barna og býsnast yfir að þau lesi minna og minna , en svo vitum við ekkert hvort foreldrarnir standa í stykkinu .
Krakkar þurfa lesandi fyrirmyndir , " segir Brynhildur .
Dreymir um samfélagslegt átak Barnabókasetrið á í góðu samstarfi við menntamálaráðuneytið , rithöfunda , háskólanema og fræðslustjóra bæjarins , svo fáeinir séu nefndir .
Þau hafa fengið afar góð viðbrögð við þessari vinnu sinni en eru hvergi nærri hætt .
" Danir , til að mynda , hafa einnig upplifað minnkandi lestur .
Þeir settu tugi milljóna danskra króna í lestrarátak fyrir nokkrum árum og það gekk svo vel að það var framlengt .
Þau fundu mælanlegan árangur , " segir Brynhildur .
Þau telja að slíkt átak gæti hjálpað Íslendingum .
" Lestur eykur málþroska , sköpunargleði , ímyndunarafl , máltilfinningu , lesskilning , innsæi og víðsýni .
Kostirnir eru svo margir .
Draumurinn er að þetta verði alvöru allsherjar samfélagslegt átak .
" 