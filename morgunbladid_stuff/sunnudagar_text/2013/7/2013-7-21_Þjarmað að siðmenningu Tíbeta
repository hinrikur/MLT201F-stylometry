Ólga fer vaxandi meðal Tíbeta í Kína .
Síðan 2009 hafa 110 Tíbetar framið sjálfsmorð með því að kveikja í sér til þess að mótmæla harðstjórn Kínverja .
Kínversk stjórnvöld segja að erlendir undirróðursmenn séu á bak við sjálfsmorðin .
Þau hafna einnig ásökunum um að þau beiti Tíbeta kúgun .
Nú hyggst hins vegar háttsettur kínverskur embættismaður í kommúnistaflokknum af tíbetskum uppruna stíga fram og afhjúpa aðferðir og markmið stjórnvalda .
Embættismaðurinn starfar enn í kínverska stjórnkerfinu , en vill ekki gefa upp nafn sitt og segir víst að komist upp að hann sé andófsmaður bíði hans fangelsi og jafnvel dauði , í viðtali við Der Spiegel .
Líkt við hlutskipti gyðinga Hann hefur skrifað samtímasögu Tíbets eins og hún blasir við honum og einblínt á það , sem reynt hefur verið að þagga niður eða fegra : " Það var allt og er mun verra en vitað er á Vesturlöndum , " segir hann .
Embættismaðurinn líkir örlögum Tíbeta í Kína við hlutskipti gyðinga á tímum nasista .
Dalaí Lama , sá þrettándi í röðinni , lýsti yfir sjálfstæði Tíbets árið 1912 eftir að veldi Qing-ættarinnar í Kína leið undir lok .
En 1950 , eftir að kínverska alþýðulýðveldið hafði verið stofnað , réðust kommúnistar inn í landið og sölsuðu það undir sig .
Einhverjir fögnuðu innrásinni , en brátt kom í ljós að yfirlýsingar um að Tíbetar fengju að halda menningu sinni voru án innistæðu .
Allt var gert til að uppræta hana og andspyrna jókst .
1959 var gerð uppreisn , sem mistókst .
Þá flúði núverandi Dalaí Lama , sá 14. í röðinni , til Indlands þar sem hann síðar stofnaði útlagastjórn Tíbets og leiðir hana enn .
Í menningarbyltingunni , sem stóð frá 1966 til 1976 , voru þúsundir munka myrtar eða fangelsaðar .
Fornminjar voru eyðilagðar og stórskotalið jöfnuðu klaustur við jörðu .
Á níunda áratugnum blossaði upp ólga að nýju .
Vonin um að Dalaí Lama fengi einhvern tímann að snúa úr útlegð hafði dofnað .
Stjórnvöld í Peking kölluðu hann og kalla enn svikara og neita að viðurkenna hann sem viðsemjanda .
1988 fór allt í bál og brand þegar kínverskir fyrirmenn stilltu sér upp á " hátíð hinnar miklu bænar " á þaki fyrir ofan herbergi þar sem Dalaí Lama hafði alltaf legið á bæn á hátíðinni .
Þetta þótti lítilsvirðing og grjóti var hent að ráðamönnum .
Hreinsanir og valdbeiting Hermenn brugðust við og komu fyrirmönnunum undan .
Næstu vikur mótmæltu munkar og nunnur á götum úti þar til gripið var í taumana .
Háttsettir Tíbetar voru hreinsaðir út úr valdakerfinu og kínverskum komið fyrir í staðinn .
Þeirra á meðal var Hu Jintao , sem síðar varð æðsti ráðamaður flokksins .
Ári síðar lét hann hefja skothríð á mótmælendur .
Viðmælandi Der Spiegel segir að þá hafi 138 látið lífið og 3.870 verið settir í fangelsi : " Þegar einhver dó kipptu þeir sér ekki meira upp við það en hefðu þeir verið að ganga á grasi og stigið á maur .
" Eftir þessa atburði færðist yfir ró , en nú kraumar ólgan á ný .
Andófsmaðurinn segir að ein ástæðan sé að kínverskar öryggissveitir hegði sér eins og hernámslið : " Félagar í hinni vopnuðu lögreglu hegða sér allt annað en mannúðlega gagnvart Tíbetunum , þeir myrða með köldu blóði eins og eiturslöngur .
Þeir beita innfædda barsmíðum af geðþótta , ræna þá og svipta lífi ef þeir verja sig , " segir í handriti hans .
2008 kom til mótmæla í Lhasa , höfuðborg Tíbets , þegar undirbúningur Ólympíuleikanna í Peking stóð sem hæst .
Nú mótmæltu ekki aðeins munkar , heldur einnig almenningur .
Tíbetar í öðrum héruðum tóku undir mótmælin .
Sex þúsund manns var stungið inn .
Upp úr því byrjuðu Tíbetar að kveikja í sér á almannafæri .
Kínversk stjórnvöld reyna að friða Tíbeta með fjárfestingum , en um leið fer fram innrætingarherferð í svokölluðum ættjarðaruppeldisbúðum , sem haldnar eru í klaustrum .
Þar er munkunum gert að afneita Dalaí Lama .
Margir eru sendir í " uppeldisbúðir " eða fangelsi .
Meintir stuðningsmenn þeirra , sem kveikt hafa í sér , hafa einnig verið settir í fangelsi .
Nú síðast hóf kínverska lögreglan skothríð á Tíbeta , sem héldu upp á 78 ára afmæli Dalaí Lama 6. júlí í Daofu í Sichuan-héraði .
Tveir munkar voru skotnir í höfuðið og fjöldi manns til viðbótar særður alvarlegum sárum , samkvæmt frásögnum tíbetskra útlaga .
Yfirvöld í Daofu svöruðu fyrirspurn AFP : " Ekkert slíkt atvik átti sér stað .
" AÐLÖGUN TÍBETS Kínversk stjórnvöld reyna að friða Tíbeta með fjárfestingum , en um leið fer fram innrætingarherferð í svokölluðum ættjarðaruppeldisbúðum , sem haldnar eru í klaustrum .
Þar er munkunum gert að afneita Dalaí Lama .
Margir eru sendir í " uppeldisbúðir " eða fangelsi .
Aðfluttir Han-Kínverjar njóta fremur góðs af fjárfestingunum en Tíbetar .
Ástralski Kínafræðingurinn James Leibold telur að meðal pólitískrar forustu Kína hafi það viðhorf orðið ofan á að hugmyndin um sjálfstjórnarsvæði skuli víkja og þess í stað eigi að leggja áherslu á aðlögun .
Ástæðan er sú að þeir óttast að fara ella sömu leið og Sovétríkin sálugu .
Alþjóðamál Karl Blöndal kbl@mbl.is " Kínverjar hafa tekið mikilvægum framförum í mannréttindamálum .
Fólk á ýmsum svæðum í Kína , þar á meðal Xinjiang og Tíbet , lifir hamingjusamara lífi en áður og nýtur fordæmalauss frelsis .
" Yang Jiechi , ríkisráðsmaður og fyrrverandi utanríkisráðherra Kína .
