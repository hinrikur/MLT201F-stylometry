Kannski er þetta ekkert nema flott markaðsherferð hjá Íslandsbanka sem heldur hlaupið til að hvetja fólk til að hlaupa .
Hvað sem því líður þá mun Pétur Jóhann eða Maraþonmaðurinn eins og hann kýs að kalla sig hlaupa 21,1 kílómetra í Reykjavíkurmaraþoninu .
Mér skilst að hann hafi ekki hlaupið mikið um ævina og reyndar bara eiginlega ekki neitt , en vonandi fer hann skynsamlega í undirbúninginn , því margir líta upp til hans og fara eftir því sem hann segir .
Það er gaman að fylgjast með Maraþonmanninum á facebook enda með eindæmum fyndinn og ósérhlífinn .
Hann er góð áminning fyrir okkur öll sem tökum þátt í hlaupinu að hafa gaman af undirbúningnum , upplifa og njóta hvers hlaups .
Það er sannarlega ekki sjálfgefið að geta hlaupið og komist í betra form og það vitum við best þegar við upplifum það sjálf .
Í ágúst mun ég hlaupa mitt fjórða hálfmaraþon en í fyrra þurfti ég að sitja hjá þar sem ég átti að eignast dóttur mína viku eftir maraþonið .
Ég var því á hliðarlínunni þennan yndislega dag og hvatti manninn minn til dáða .
Þótt ég hefði ekki viljað breyta neinu í fyrrasumar kom upp smáöfund út í fólk sem ég sá hlaupa þvers og kruss um bæinn og komast í betra form á meðan ég stækkaði .
Núna þegar ég get hlaupið nýt ég hverrar mínutur síðan ég hóf undirbúninginn í apríl .
Það er svo mikilvægt að njóta undirbúningsins eins og ferðar og finna hamingjuna sem fylgir .
Spjalla , hlæja og upplifa með góðum hlaupafélaga , ef maður velur það .
Finna vellíðan eftir got hlaup , bæta sig og hlakka til næsta hlaups .
Tíminn flýgur á góðum degi og ef maður ákveður að hafa gleðina meðferðis hefur maður hlaupið 8 , 10 eða 15 kílómetra áður en maður veit af .
Þetta þekkja þeir sem hafa hlaupið lengi og sækja í hlaupin aftur og aftur .
Ég efast ekki eina mínútu um að Pétur Jóhann getur hlaupið hálft maraþon .
Ekki bara af því að hann verður að standa sig , þar sem undirbúningurinn er fyrir augum þjóðarinnar , heldur af því að hann hefur gaman af þessu og tekur þetta á gleðinni .
Það er mikill sigur að hlaupa hálft maraþon í fyrsta sinn og ég gleymi ekki sigurvímunni sem ég upplifði við marklínuna og dagana á eftir .
Ég vil því óska öllum þeim til hamingju sem hafa ákveðið að hlaupa sitt fyrsta hálfa maraþon með von um að þeir njóti ferðarinnar .
Þið munuð að sjálfsögðu komast á áfangastað , en það er ekki aðalatriðið .
Njótið hlaupsins , því stemningin er einstök og gerir það að verkum að mig langar að fara á hverju ári með gleðina í vasanum .
Borghildur Sverrisdóttir 