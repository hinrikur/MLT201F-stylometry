Bækur Ljósmyndun Sigfús Eymundsson – Myndasmiður * * * * * Höfundur texta : Inga Lára Baldvinsdóttir .
Ritstjóri : Steinar Örn Atlason .
Myndaritstjórar : Inga Lára og Ívar Brynjólfsson .
Ívar annaðist einnig myndvinnslu .
Hönnun og umbrot : Bergdís Sigurðardóttir .
Þjóðminjasafn Íslands , 2013 .
196 bls. Loksins er komin út vegleg bók um Sigfús Eymundsson ( 1837-1911 ) , " frumkvöðul í íslenskri ljósmyndun " eins og undirtitillinn heldur réttilega fram .
Og verkið veldur ekki vonbrigðum , þvert á móti , Sigfús Eymundsson – Myndasmiður er glæsilegt verk í stóru broti með úrvali áhrifaríkra ljósmynda ; sannkallað stoðrit um fyrsta íslenska ljósmyndarann sem eitthvað kvað að .
Einn merkasta ljósmyndara íslenskrar sögu – þann besta segja sumir og færa fyrir því sannfærandi rök þótt alltaf sé erfitt að bera saman fulltrúa ólíkra tímaskeiða á faglegan hátt .
Þá verður smekkur að ráða en víst er að Sigfús var framúrskarandi og formvís ljósmyndari .
Langt er síðan vel þekkt bók Þórs Magnússonar , fyrrverandi þjóðminjavarðar , með myndum Sigfúsar Eymundssonar kom út .
Var það í fyrsta sinn sem gefin var út hér á landi bók helguð sögulegum verkum eins ljósmyndara , en efnistökin voru frekar söguleg en fagurfræðileg .
Rýnt var í staði og byggingar sem Sigfús hafði myndað aftur á 19. öld , út frá heimildagildinu frekar en listfengi ljósmyndarans , og ljósmyndir til dæmis skornar til svo þær þjónuðu umbrotinu og umfjöllunarefninu .
Því er ekki að skipta í nýju bókinni , enda aðrir tímar og útgáfa ljósmyndaefnis hefur tekið stórstígum framförum .
Eins og vera ber er lykilverkum Sigfúsar pakkað hér inn á faglegan hátt , í stílhreinu verki , svo myndirnar sem valdar eru njóti sín sem best , vel prentaðar og óskornar eins og þær hafa varðveist á glerplötum ljósmyndarans .
Skyldueign fyrir ljósmyndara Eins og fram hefur komið í viðtölum við Ingu Láru Baldvinsdóttur , höfund textans og fagstjóra Ljósmyndasafns Íslands í Þjóðminjasafni , þá hafa þau Ívar Brynjólfsson samstarfsmaður hennar rýnt saman í verk Sigfúsar um langt árabil og um leið verið að undirbúa þetta merka verk .
Grundvallaratriði vinnunnar var að skilja milli mynda Sigfúsar og Daníels Daníelssonar , mágs hans , sem kom fyrst að rekstri ljósmyndastofu Sigfúsar árið 1883 , og tók hann síðar alveg yfir .
Enda Sigfús maður ekki einhamur ; auk þess að vera fyrsti stofuljósmyndarinn í Reykjavík og helsti skrásetjari íslensks mannlífs , staða og landslags á 19. öld í ljósmyndum , þá rak hann bókaverslunina sem enn ber nafn hans , gaf út bækur , sinnti bókbandi og seldi vesturförum miða úr landi , auk annarra verka .
Sigfús nam bókbandsiðn og starfaði við fagið , fyrst á Vopnafirði en síðar í Kaupmannahöfn , Kristjaníu og loks í Bergen árið 1864 .
Þar lærði Sigfús að ljósmynda hjá Hans Ulseth og byrjaði að vinna við ljósmyndun .
Vorið 1866 var hann kominn til Íslands og auglýsti til sölu myndir af kunnum Íslendingum , sem hann hafði safnað saman , og fór til Ísafjarðar í fyrstu myndatökuferðina .
Næstu tvö sumur myndaði hann í Reykjavík , yfir björtustu sumarmánuðina , og var í Stykkishólmi 1868 .
Það var svo árið 1871 sem Sigfús hafði komið sér fyrir í Lækjargötu 2 og gerði sig gildandi sem ljósmyndari staðarins .
Í fróðlegum , fagmannlegum og liprum texta rekur Inga Lára sögu Sigfúsar og styðst við fjölda heimilda , þar á meðal bréfaskipti þeirra Jóns Sigurðssonar .
Þá brýtur hún sögu þessa merka frumkvöðuls upp með athyglisverðum innskotsköflum , eins og um söfnun Sigfúsar á íslenskum mannamyndum , ljósmyndun hans á þjóðhátíðinni 1874 , þar sem hann var jafnframt framkvæmdastjóri , umfjöllun um skyggnusýningar og aðgreiningu mynda Sigfúsar og Daníels .
Þá fjallar Inga Lára um útbreiðslu ljómyndunar á Íslandi á 19. öld , um draum Sigfúsar um útgáfu á ljósmyndum af Íslandi og um ómetanlega varðveislu plötusafns hans .
Í bókarlok má lesa um hvað gefur að líta á hverri mynd .
Stærsti hluti glerplötusafns ljósmyndastofu Sigfúsar er varðveittur í Ljósmyndasafni Íslands í Þjóðminjasafninu .
Þorri myndanna er af fólki , teknar á stofunni , enda byggðist reksturinn á slíkum myndum .
Fyrsti hluti bókarinnar er helgaður mannamyndum sem víst er að Sigfús hefur sjálfur tekið , á Ísafirði , í Stykkishólmi , á Eyrarbakka og í Reykjavík .
Þær eru settar saman nokkrar á síðu og gefa gott dæmi um nálgun Sigfúsar á þessu sviði , en megináherslan er hins vegar á landslags- og bæjarmyndir , enda lá snilli hans þar .
Í safninu eru 264 slíkar myndir sem fullvíst er talið að séu teknar af Sigfúsi , og þar eru margar gersemar .
Glögglega má sjá hvernig sýn hans hefur skýrst á fyrstu árunum , hann fer að byggja myndirnar á markvissari hátt horn í horn og stillir fólki upp í myndfletinum eins og færasti danshöfundur .
Alltaf til að heildaráhrifin verði sem best .
Ekki er annað hægt en dást að hafnarmyndum frá Reykjavík , sýn ljósmyndarans frá Skólavörðunni niður eftir Skólavörðustíg og út á sundin , myndum af kaupskipi á Eyrarbakka , af Marardal við Hengil , Hvammsvíkurmyndinni og manninum sem stendur einn í Aðalstræti snemma á áttunda áratug 19. aldar .
Þetta er íslensk klassík – þjóðargersemar .
Í þeim tilvikum þegar frumprent eru birt er myndaspjaldið sem þau eru límd á einnig sýnt , og er það vel .
Stundum hefur verið skrifað á spjöldin , önnur bera þess merki að hafa verið handfjötluð ; tíminn hefur liðið og sumar myndanna eru máðar , en heillandi .
Aðrar eru skannaðar eftir glerplötunum og er myndvinnsla og prentun alls úrvalsins fyrsta flokks .
Val verkanna er firnagott .
Þá er full ástæða til að hrósa hönnun bókarinnar ; myndirnar eru settar fram á tímalausan hátt en 19. öldin og sú 21. mætast á áhugaverðan hátt í leturvali og ekki síst fyrirsagnaletrinu .
Útgáfa bókarinnar helst í hendur við sýningu á verkum Sigfúsar Eymundssonar í Myndasafni Þjóðminjasafnsins .
Þar gefur bæði að líta fádæma fallegar frummyndir ljósmyndarans , landslag , bæjar- og mannamyndir , sannkallaða þjóðardýrgripi , og fagmannlegar handstækkanir Ívars Brynjólfssonar eftir plötum Sigfúsar .
Enginn áhugamaður um ljósmyndun og Ísland 19. aldar má missa af þeim merkisviðburði sem sýningin er , og eins er bókin skyldueign fyrir alla ljósmyndara og áhugamenn um miðilinn .
Þetta er hornsteinn íslenskrar ljósmyndunar .
Einar Falur Ingólfsson efi@mbl.is 