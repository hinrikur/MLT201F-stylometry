1 12 hljómsveitir koma fram á útitónleikunum KEXPort sem haldnir verða í portinu við KEX Hostel , Skúlagötu 28 , á laugardaginn frá kl. 12 til miðnættis .
Meðal þeirra sem leika eru Hjaltalín , Moses Hightower og Sykur .
2 Inga Lára Baldvinsdóttir , fagstjóri Ljósmyndasafns Íslands , veitir leiðsögn um yfirlitssýningu á ljósmyndum Sigfúsar Eymundssonar , sem nú stendur yfir í Þjóðminjasafninu , á sunnudaginn , 21. júlí , kl. 14 .
3 Hin sígilda söngvamynd The Rocky Horror Picture Show verður sýnd á laugardagskvöldið kl. 22 í Bíó Paradís .
Í henni segir af hinum nýgiftu Brad og Janet sem leita skjóls í dularfullum kastala þar sem kynóði klæðskiptingurinn Frank-N-Furter ræður ríkjum .
Um að gera að skella sér í lífstykki , hælaháa skó og syngja hástöfum með .
4 Lokatónleikar listahátíðar unga fólksins , LungA , fara fram utandyra við Norðursíld á Seyðisfirði á laugardaginn .
Gleðin hefst kl. 21 og boðið upp á ungar hljómsveitir í bland við eldri og reyndari .
Meðal þeirra sem skemmta gestum eru Grísalappalísa og hin danska Rangleklods .
5 Skrímslaháskólinn nefnist ný teiknimynd sem nýbyrjað er að sýna í bíó , framhald hinnar stórskemmtilegu Skrímsli hf. Skrímslafélagarnir Maggi og Sölli lenda í nýjum ævintýrum , börnum og foreldrum til skemmtunar .
