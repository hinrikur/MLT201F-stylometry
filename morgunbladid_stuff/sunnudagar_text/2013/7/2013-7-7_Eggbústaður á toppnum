Eftir tveggja ára vinnu og sex milljóna evra kostnað er nýi fjallaskálinn við Mont Blanc , Refuge du Gouter , tilbúinn .
Skálinn er mikil bylting , ekki aðeins er hann glæsilegur heldur er hann nánast sjálfbær .
Hann býr til sína eigin orku með sólar- og vindrafhlöðu og endurnýtir vatnið svo fátt eitt sé nefnt .
Gamli skálinn var úr sér genginn .
Sá var byggður í kringum 1960 og var bæði óþægilegur og allt annað en góður fyrir umhverfið .
Hreinlætisaðstaðan var vond , einangrunin virkaði illa og því var hitastigið inni í bústaðnum oft það sama og úti .
Tvö útiklósett voru í þeim gamla þar sem þarfir fjallafólks slettust á klettavegginn .
Þannig var það í 50 ár .
Allt þetta er nú á bak og burt því gamli skálinn verður rifinn .
Nýi skálinn er ekkert smáhýsi .
Hann er á fjórum hæðum , 16 metra hár og smápartur rennur aðeins fram af klettabeltinu en þar er 1.500 metra fall niður .
Gistiaðstaða er fyrir 120 fjallgöngumenn í senn .
Bústaðurinn er egglaga , er allur úr tré en klæddur ryðfríu stáli og passar mjög vel inn í umhverfið .
Svissneski arkitektinn Hervé Dessimoz var fimm ár að hanna skálann .
Það átti að opna Refuge du Gouter í fyrra en það tókst ekki .
Sólarrafhlaðan var eitthvað að stríða mönnum .
Að smíða svona skála er ekkert grín .
Smiðirnir voru sérvaldir því aðeins var hægt að smíða frá vori og fram á haust .
Samt truflaði veðrið og vindur fór oft yfir 70 metra á sekúndu .
Á hverju ári reyna 17 þúsund manns við toppinn á Mont Blanc og þeir geta nú hlaðið batteríin í fallegum fjallaskála með útsýni sem er upp á 10 .
Enda stendur hann nánast á toppnum – allavega í Evrópu .
