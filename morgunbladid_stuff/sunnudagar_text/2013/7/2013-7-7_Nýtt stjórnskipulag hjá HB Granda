Gerðar hafa verið breytingar á stjórnskipulagi HB Granda hf. en í tilkynningu á heimasíðu félagsins segir að breytingarnar miði að því að stytta boðleiðir milli veiða og vinnslu og skýra betur línur varðandi ýmsa mikilvæga þætti í rekstrinum .
Felst meginbreytingin í því að framleiðslusvið botnfisks og útgerðarsvið hafa verið sameinuð í botnfisksvið samhliða því að verkefni útgerðarsviðs eru færð til botnfisksviðs og uppsjávarsviðs .
Hefur útgerðarsvið því verið lagt niður .
Torfi Þ. Þorsteinsson sem áður fór fyrir framleiðslusviði botnfisks tekur við starfi deildarstjóra botnfisksviðs .
Rúnar Þór Stefánsson sem stýrði útgerðarsviði lætur af störfum en mun sem ráðgjafi fylgja ýmsum verkefnum úr hlaði , s.s. breytingu skipsins Helgu Maríu í ísfisktogara .
Þá hefur verið stofnuð ný deild viðskiptaþróunar sem heyrir beint undir forstjóra .
Ber sú deild ábyrgð á verkefnum utan Íslands , umhverfismálum og viðskiptaþróun .
Svavar Svavarsson sem áður veitti markaðsdeild forstöðu mun verða deildarstjóri viðskiptaþróunar .
Loks hefur Brynjólfur Eyjólfsson sem annast hefur rannsóknir í markaðsdeild tekið við sem deildarstjóri markaðsdeildar og Garðar Svavarsson sem var sölustjóri í markaðsdeild verið settur í starf deildarstjóra uppsjávardeildar sem Vilhjálmur Vilhjálmsson , forstjóri fyrirtækisins , veitti áður forstöðu .
ai@mbl.is 