Skylt er að hafa 5 fm þvottahús og 5 fm baðherbergi innan hverrar íbúðar í fjölbýli samkvæmt nýrri byggingareglugerð .
Eftir þrýsting frá fagaðilum var sett inn heimild til að hafa þvottaaðstöðu inni á baði ef baðherbergið er að lágmarki 6,7 fm – jafnvel þótt íbúðin sé aðeins 30 fm .
Setja má spurningarmerki við sveigjanleika til að hanna litlar , hagkvæmar íbúðir sem lengi hefur verið talinn skortur á .
Öll hús hærri en tvær hæðir verða að hafa lyftu , jafnvel þótt aðeins ein íbúð sé á hverri hæð .
Eitt af því sem lögð er hvað mest áhersla á í nýrri byggingareglugerð sem tók gildi á síðasta ári er að allir hafi aðgengi að öllum mannvirkjum .
Þannig er gengið útfrá því að allar byggingar , ekki bara opinberar byggingar heldur einnig fjölbýlishús , séu þannig úr garði gerðar að allir – óháð fötlun , veikindum eða öðru – geti komist inn og út á öruggan hátt .
Þetta þýðir meðal annars að auknar kröfur eru gerðar um stærðir hvers rýmis fyrir sig innan íbúðar .
Eitt af því sem nú er skylda er að í öllum húsum þar sem reglur um svokallað algilda hönnun gilda þarf baðherbergi að vera minnst fimm fermetrar .
Þá er óheimilt að koma fyrir þvottahúsi innan íbúðar sem er minna en fimm fermetrar að stærð .
Ný byggingareglugerð var lögð fram í febrúar 2012 eftir umsagnarferli og starf vinnuhópa .
Bráðabirgðaákvæði var sett inn þannig að hægt væri að hlusta eftir gagnrýni fyrsta árið , en meðal þess sem gagnrýnt hefur verið af arkitektum og öðrum er ósveigjanleiki reglugerðarinnar .
Þá mótmæltu ýmsir fagaðilar í byggingageiranum sem töldu að ný reglugerð yki kostnað við byggingu húsnæðis um allt að tíu prósent .
Breytingar gerðar eftir kvartanir fagaðila Í desember 2012 voru gerðar ákveðnar breytingar og enn frekari breytingar tóku gildi í apríl síðastliðnum .
Þá var meðal annars bætt inn ákvæði sem heimilar það , sem áður átti að vera óheimilt , að fella þvottarými íbúðar inn í baðherbergi .
Lágmarksstærð á baðherbergi með þvottaaðstöðu er þó 6,7 fermetrar .
Í litlum íbúðum stórborga þar sem rými er af skornum skammti er gjarnan gripið til ráða eins og að fella þvottahús inn í baðherbergi eða svefnherbergi , útbúa sniðuga þvottaskápa eða koma þvottavél fyrir í eldhúsi til að spara pláss .
Í íbúð sem er 30,7 fermetrar að stærð ( minnsta mögulega nettóstærð á stúdíóíbúð miðað við nýja reglugerð ) þarf baðherbergi með þvottaaðstöðu að vera að lágmarki 6,7 fm , sem er rúmur fjórðungur af stærð íbúðarinnar .
Arkitektar sem blaðamaður ræddi við segja kröfur um stærðir tiltekinna rýma binda hendur þeirra til að hanna litlar og hagkvæmar íbúðir sem þó sé þörf á .
Vel hannað baðherbergi með snyrtilegri þvottaaðstöðu geti vel rúmast á færri fermetrum , vilji fólk nýta sína fermetra í annað .
Reglur færðar til samræmis við Norðurlönd Sterkt er kveðið á um í lögum að í öllum byggingum skuli aðgengi tryggt .
Með hliðsjón af því var ákveðið að færa reglur um lyftur í íbúðarhúsnæði til samræmis við önnur Norðurlönd .
Krafa er því gerð um lyftu í öllum húsum sem eru yfir tvær hæðir .
Einu undantekningarnar eru ef aðalinngangur er á miðhæð þannig að aðeins sé ein hæð á milli íbúða sem þarf að fara upp í stiga .
Þrátt fyrir þær breytingar sem þegar hafa verið gerðar á nýju reglugerðinni lítur út fyrir að áfram verði haldið í breytingum .
Í júní síðastliðnum undirrituðu Sigríður Ólafsdóttir , formaður Arkitektafélags Íslands og Björn Karlsson , forstjóri Mannvirkjastofnunar , viljayfirlýsingu sem felur í sér samkomulag um áframhaldandi vinnu við rýni og endurbætur byggingareglugerðarinnar .
Algild hönnun Algild hönnun er ný hugmyndafræði sem gerir ráð fyrir að byggingar séu þannig úr garði gerðar að þær henti öllum .
Áhersla er lögð á í nýrri reglugerð að öll mannvirki taki mið af svokallaðri algildri hönnun , en með því er átt við að allir , óháð fötlun , veikindum eða skertri hreyfigetu , geti með öruggum hætti komist inn og út úr mannvirkjum .
Nú er skylt að hafa lyftu í öllum þriggja hæða húsum en áður þurfti aðeins lyftu ef húsið var á fjórum hæðum .
Stærð hússins skiptir ekki máli og heldur ekki fjöldi íbúða .
Þríbýli , þar sem ein íbúð er á hverri hæð , þarf að hafa lyftu .
Hús á þremur hæðum sem er með þremur íbúðum , svokölluðum sérhæðum , verða því vart byggð lengur enda hár kostnaður sem fylgir því að gera ráð fyrir lyftu fyrir þrjár íbúðir .
Ráðherra mótmælti reglugerð Sigurður Ingi Jóhannsson sem nú gegnir embættum ráðherra sjávarútvegs , landbúnaðar , auðlinda og umhverfis , skrifaði grein í Morgunblaðið þann 27. desember 2012 undir fyrirsögninni " Byggingariðnaðinum drekkt í reglugerð " .
Í greininni lýsti þingmaðurinn og varaformaður Framsóknarflokksins áhyggjum sínum af auknum kostnaði sem hlytist af nýrri reglugerð .
Sagði Sigurður Ingi það meðal annars " ámælisvert að stjórnvöld hafi ekki látið kostnaðarmeta reglugerðina " og lét þess getið að hann hefði sent umhverfisráðherra fyrirspurn fyrr um haustið og farið fram á útreikninga og útskýringar á einstökum efnisþáttum sem þá hafði ekki borist svar við .
Svar við fyrirspurn hans var raunar birt á Alþingisvefnum þann 21. desember , en grein Sigurðar var send inn til blaðsins 20. desember og var ekki uppfærð áður en hún var birt þann 27. desember .
Byggingarreglugerð er á hendi Mannvirkjastofnunar sem heyrir undir ráðuneyti Sigurðar Inga .
Í grein sinni í desember segir núverandi ráðherra : " Hvað kröfu um rýmisstærðir varðar byggist hún á svokallaðri algildri hönnun .
Stóra spurningin er , þrátt fyrir mikinn vilja til að tryggja fötluðum fullt aðgengi að öllu íbúðarhúsnæði , hvort nú á krepputímum sé rétti tíminn til að innleiða kröfur um meira en aðgengi að öllu íbúðarhúsnæði að fullu .
Væri ekki skynsamlegra að fara leið Noregs og Danmerkur sem innleiddu slíka reglugerð á 5-6 árum .
Um leið veittu þeir nægjanlegan sveigjanleika til að tryggja fjölbreytt form húsnæðis , t.d. litlar íbúðir fyrir námsmenn , fyrir ungt fólk sem er að fara út á húsnæðismarkaðinn í fyrsta sinn og fleira í þeim dúr .
" Ekki liggur fyrir hvort ráðherrann hyggst beita sér fyrir frekari breytingum á reglugerðinni í takt við það viðhorf sem lýst er í greininni .
Þjóðmál Eyrún Magnúsdóttir eyrun@mbl.is Algild hönnun á að tryggja öllum aðgengi að öllum byggingum , líka fjölbýlishúsum .
Núverandi umhverfisráðherra gagnrýndi fyrrverandi umhverfisráðherra fyrir að drekkja byggingariðnaðinum með reglugerðinni .
