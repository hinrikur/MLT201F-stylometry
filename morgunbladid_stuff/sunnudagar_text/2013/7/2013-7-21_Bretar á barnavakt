Barnsins sem Vilhjálmur prins og eiginkona hans Katrín eiga von á er beðið með mikilli eftirvæntingu um allan heim .
Breska þjóðin bíður með öndina í hálsinum eftir nýjasta erfingja krúnunnar og veðbankar bjóða almenningi að leggja undir og veðja um hvað erfinginn muni heita .
Er vinsælt að veðja á nöfnin Elizabeth eða John .
Rannsóknir bresku blaðanna hafa sýnt að nafnið William er vinsælt bæði í konungsfjölskyldunni og hjá Katrínu .
Beinar útsendingar eru á helstu sjónvarpsstöðvunum þar sem yfirleitt kemur hið sama í ljós .
Katrín er ekki farin af stað .
Enn ekkert barn .
Blöðin í Bretlandi eru einnig öll yfirfull af fréttum um hvað sé að gerast .
Yfirleitt er það sama þar að frétta .
Enn er Katrín ekki farin af stað og enn ekkert barn .
Íslenska hljómsveitin Of Monsters and Men hefur þvælst inn í atburðarásina en Katrín ku hlusta á bandið á meðan hún bíður eftir barninu .
Meðganga Katrínar hefur fengið gríðarlegt pláss í blöðum og sjónvarpi alveg frá því það fréttist að hún þjáðist af alvarlegri morgunógleði .
