Aurapúkinn fékk andlega uppljómun þegar hann hélt af stað eitt árið til að stunda nám í útlöndum .
Áður en landið var yfirgefið þurfti að ganga frá öllum veraldlegum eigum og í ferðatöskuna mátti ekki pakka mikið meiru en 20 kg .
Um leið og hreinsað var úr geymslunni og öllum skúffum var hreinsað úr sálinni .
Gamlar skólaritgerðir fóru í ruslið , gömul leikföng í góðgerðarstarf , bókasafnið í fornbókabúðina og gamlar teiknimyndasögur og leikjatölvur seldust fyrir gott verð í gegnum smáauglýsingar .
Eftir stóðu örfáir kassar með allra verðmætustu mununum sem komið var fyrir í langtímageymslu .
Aurapúkinn fann fyrir áður óþekktu frelsi .
Hann fann hvað allar þessar eigur og óþarfi höfðu verið mikill baggi .
Síðan þá hefur Púkinn reynt að halda sig við 20 kg lífsstílinn og unir sér vel .
Og sparar í leiðinni peninga .
Fata- og tækjakaup verða nefnilega skipulagðari og meira úthugsuð : ekkert er keypt sem ekki hefur mikið notagildi og gæðin trompa magnið .
