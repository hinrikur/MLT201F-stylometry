Hvítur sykur er almennt flokkaður sem óhollusta , en hann getur haft slæm áhrif á líkamann í miklu magni .
Hann getur verið vanabindandi og sumir vilja jafnvel meina að hann sé eiturefni .
Niðurstöður rannsókna sýna að sykur getur haft afar ólík áhrif á tvo ólíka einstaklinga , samanber einstakling í mikilli ofþyngd og einstakling sem hreyfir sig mikið .
Mikilvægt er að huga að magni sykurs sem neytt er annars vegar og hins vegar að því hverskonar sykurs við neytum .
Fátt bendir til þess að sykurneysla í góðu hófi hafi sambærileg neikvæð áhrif og sykurneysla í óhófi .
Það er því magnið sem skiptir máli .
Þá er sykur úr ávöxtum , þurrkuðum og ferskum , ekki talinn hafa neikvæð áhrif á líkamann , líkt og sá hvíti .
Sykur er líka mismikið unninn og sérstaklega er talið þarft að skoða hvort " High fructose corn syrup " sé í innihaldslýsingu á sósum og salatdressingu sem maður kaupir .
En margt bendir til þess að slíkur sykur hafi hvað verst áhrif á líkamann , hvað varðar sjúkdóma .
Almennar ráðleggingar Landlæknis og Alþjóðaheilbrigðisstofnunarinnar eru að sykurneysla eigi að vera minni en 10% af heildarhitaeiningarfjölda .
Meðalmanneskja sem hefur um 2.000 hitaeininga orkuþörf ætti því að halda sig innan við 50 grömm af sykri á dag , en einstaklingur í ofþyngd eða í áhættu á að fá hjartasjúkdóma eða sykursýki ætti að miða við 5% af orkuþörf sinni .
Ekki aðeins spurning um kjörþyngd Sykur í miklu magni og sem hluti af daglegu mataræði okkar getur sannarlega haft slæm áhrif á heilsuna til lengri tíma .
Ef hann er til dæmis notaður til að takast á við steitu eða kemur í staðinn fyrir næringarríka fæðu gætum við verið háð sykri og þurfum að huga að breytingum , svo sem hugarfarslegum , en þær eru upphafið að öllum lífsstílsbreytingum til batnaðar .
Eins og talið er upp í listanum að ofan hafa niðurstöður nokkurra rannsókna sýnt fram á neikvæð áhrif mikils sykurs á líkamann , en þær má meðal annars finna á vefnum Psychologytoday.com .
Slíkar niðurstöður ættu að vera okkur góð áminning og til hvatningar um að opna síður kexpakkann , velja síður sætabrauðið en næringarríkan mat eða sem ábót flesta daga vikunnar .
Það eru ekki því bara tómu hitaeiningar sykursins eða umfram hitaeiningar hans sem eru vandamálið , heldur er mikilvægt að velta fyrir sér að jafnvel þótt við eða börnin okkar séum í kjörþyngd hefur mikil sykurneysla neikvæð áhrif á líkama okkar til lengri tíma .
Góðu fréttirnar fyrir þá sem hreyfa sig eru að rannsóknir sýna að sykur virðist ekki hafa eins slæm áhrif á þá sem hreyfa sig mikið og hina .
Kröftug hreyfing býr til þær aðstæður að sykur á mjög auðvelt með að umbrotna í líkamanum , svo lengi sem ekki er um sykursýki að ræða .
Í stað þess að " svífa " um í blóðrásinni og enda sem fitubirgðir , frásogast sykur fljótt til þreyttu vöðvanna eftir æfingu sem nýta hann frekar sem orku en óþreyttir vöðvar .
Best er þó að neyta ávaxtasykurs úr ferskum ávöxtum í lok æfingar í bland við prótein til að flýta fyrir endurheimt vöðvanna og auka vellíðan , en ef það er einhver góður tími fyrir smá sætindi þá er það einmitt eftir góða hreyfingu , þar sem meiri líkur eru á því að líkaminn nýtir þau sem orku .
Ekki hluti af daglegu mataræði Sykurneysla í góðu hófi ( undir 50 g á dag ) eða sætur biti af og til mun sannarlega ekki breytast í hrukku , æxli eða líffærabilun .
Ef neyslan er of mikil og jafnvel komin út í fíkn gæti það tekið tíma og skuldbindingu að yfirstíga hana eða óheilbrigðar venjur .
Líkaminn mun þó græða töluvert á því þar sem þá minnka líkur á bólgum og sjúkdómum , veikindadögum fækkar og við fáum meiri orku .
Nokkur orð um sykur ● Mikil sykurneysla er talin auka LDL-kólesteról í blóði ( slæma kólesterólið ) og auka líkur á brjósta- og ristilkrabbameini .
● Mikill sykur bælir ónæmiskerfið : Stór skammtur af sykri eins og í sætum gosdrykk eða súkkulaðistykki dregur tímabundið úr hæfni ónæmiskerfisins til að takast á við krefjandi verkefni .
Áhrif eru talin vara í nokkrar klukkustundir svo ef maður borðar sætindi nokkrum sinnum á dag , virkar ónæmiskerfið ekki eins og það gæti gert ef maður heldur sykurneyslunni í hófi .
Gott að hafa þetta í huga út frá börnunum okkar .
● Mikil sykurneysla stuðlar að bólgum : Dagleg sykurneysla getur stuðlað að bólgum sem ýtir undir öldrun og sjúkdóma .
● Mikil sykurneysla hækkar insúlín í blóði sem getur leitt til sykursýki 2 : Innstreymi sykurs inn í líkamann hefur nokkuð fyrirsjáanlegar afleiðingar .
Sykurinn í blóðinu eykst mikið .
Stuttu eftir losar brisið insúlín sem hjálpar til við að hreinsa sykurinn úr blóðinu og inn í frumurnar .
Um leið og blóðsykurinn fer niður , kemst insúlínið aftur í jafnvægi , en þegar borðað er mikið af sykri , er stanslaust kallað á insúlín og það getur haft slæmar afleiðingar , m.a. þarf meira og meira insúlín til að hreinsa sykurinn úr blóðinu .
Að lokum getur brisið einfaldlega hætt að svara en þá höfum við þróað með okkur sykursýki 2 og erum þá háð insúlínsprautun .
● Það ætti ekki að hafa neikvæð áhrif á heilsuna að fá sér væna súkkulaðisneið af og til , sérstaklega ef það er gert meðvitað og þess notið í góðum félagsskap , en síður yfir sjónvarpinu þar sem við tökum kannski ekki eftir því sem fer ofan í okkur og gætum því borðað meira en góðu hófi gegnir .
● Til að líkaminn nái að nýta sykurinn sér til orkunýtingar , ætti frekar að neyta hans eftir kröftuga hreyfingu en síst ef maður hreyfir sig ekkert .
