Veitingastaðurinn Sjávarpakkhúsið er staðsettur við höfnina í Stykkishólmi .
Húsið var byggt árið 1918 og á sér sögu en það hefur verið pakkhús , beitningaskúr og nú síðast veitingahús .
Húsið var gert upp í kringum 1997 af fyrri eigendum sem seldu síðan húsið áfram .
Nýir eigendur hófu þar veitingarekstur í húsinu í tvö eða þrjú sumur þar til Iceland ocean tours opnaði staðinn síðasta sumar .
" Við sáum um reksturinn fyrir þá en tókum síðan sjálfar við í október í fyrra , " segir Sara Hjörleifsdóttir en hún og Anna Björk Norðdahl reka staðinn saman .
Sjávarpakkhúsið býður aðallega upp á gómsæta sjávarrétti og þar trónir bláskelin á toppnum .
" Við opnuðum staðinn síðasta sumar og sjáum jafnframt um matreiðslu hér , " segir Sara .
" Sjávarpakkhúsið er starfrækt allt árið og er áhersla lögð á þægilega stemningu og vinalega þjónustu , enda er þjónustufólkið okkar frábært .
" Anna Björk og Sara kynntust fyrir um þremur árum og segjast hafa verið óaðskiljanlegar síðan .
Þegar vinkonurnar tóku við staðnum störfuðu þær sem þjónar en ákváðu að snara sér í eldhúsið , þar sem erfitt var að finna kokka , og líkar vel .
" Það vilja allir heimsækja Stykkishólm , enda er hann nafli alheimsins eins og allir vita , " segir Sara kímin .
Aðspurð hvort stefnan hafi alltaf verið tekin í átt að veitingabransanum segist hún hafa byrjað fyrir 9 árum og sé enn að .
" Ég eiginlega bara festist í þessu , " segir Sara .
" Það er nánast undantekningarlaust mjög gaman í vinnunni , enda eru flestir í þessum geira léttgeggjaðir á skemmtilegan hátt , enda ekki annað hægt þegar vinnudagurinn er 14-18 klukkustundir .
" Hún segir starfið ekki mjög fjölskylduvænt en þær eigi góða fjölskyldu og kærasta sem halda heimilislífinu gangandi meðan þær standa vaktina .
Vinkonurnar segja bláskelina án efa vinsælasta rétt staðarins " Ferðamanninum finnst spennandi að borða eitthvað sem kemur úr héraðinu og við notum bláskel sem kemur frá fyrirtækinu Íslenskri bláskel & Sjávargróðri sem er rekið í Stykkishólmi enda eru afurðirnar hjá þeim til fyrirmyndar .
" Dýrindis bláskel Uppskrift fyrir fjóra 3 kg bláskel 1 heill hvítlaukur 1 stk. rautt chili hálfur rauðlaukur 2 dl hvítvín 4 msk .
íslenskt smjör 2 tsk .
grænmetiskraftur Laukarnir og chili svitað á pönnu , skelinni bætt út í og svo hvítvíninu , smjörinu og grænmetiskraftinum .
Lokið sett á pönnuna og látið malla í nokkrar mínútur þar til skelin hefur opnað sig .
Toppað með lime og steinselju og borið fram með góðu salati og hvítlauksbrauði .
