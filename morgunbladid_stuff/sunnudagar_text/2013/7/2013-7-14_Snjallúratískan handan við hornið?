Spekingar og fjárfestar í tæknigeiranum binda vonir við að með tíð og tíma aukist áhugi neytenda á að bera smátölvur utan á sér í stað þess að geyma þær einungis í vasanum , sbr. snjallsíma .
Slíkir stafrænir fylgihlutir eru þegar farnir að láta á sér kræla , til dæmis gleraugu á borð við Google Glass auk svokallaðra snjallúra .
Framlenging snjallsímans Í grunninn eru snjallúr einfaldlega úr sem eru fær um fleiri aðgerðir en tímamælingar , en í nútímasamhengi eru snjallúr armbandstölvur sem oftast virka sem e.k. framlengingar af snjallsímum .
Það er að segja , úrin geta mörg hver keyrt einföld smáforrit auk þess sem " bluetooth-samband " milli síma og úrs gerir notendum kleift að lesa t.d. tölvupósta eða SMS-skilaboð , sem annars væru lesin í snjallsímanum , beint af skjá úrsins .
Háþróaðri snjallúr eru meira að segja fær um taka á móti áframsendum hringingum úr snjallsímum , þ.e. hægt er að taka símtöl í gegnum hátalara á úrinu .
Snjallúr eru ekki glæný af nálinni , Microsoft kynnti t.a.m. eitt slíkt árið 2004 , en nú fyrst þykir tæknin nógu góð til að varan geti náð fótfestu .
Nú þegar er til fjölbreytt flóra af snjallúrum sem kosta allt frá 150 upp í 4.500 bandaríkjadali .
Helstu vörurnar á markaðnum eru Pebble-úrin , i ' m Watch og Sony Smartwatch .
Apple iWatch á leiðinni ? Baráttan á umræddum markaði er þó einungis nýhafin enda eru helstu tæknirisar heims allir að framleiða eigin útgáfur af snjallúrum – eða svo er í það minnsta talið .
Acer , Foxconn , Sony , Samsung og Toshiba hafa öll tilkynnt að von sé á úrum frá þeim auk þess sem fleiri fyrirtæki hafa lengi verið grunuð um slík áform .
Ber þar hæst að nefna Apple en orðrómur hefur verið á kreiki um svokallað iWatch frá 2009 og nýlegar skrásetningar á vörumerkinu iWatch í nokkrum ríkjum hafa ýtt enn frekar undir orðróminn .
Talið er líklegt að varan verði kynnt til leiks snemma á næsta ári .
Erkifjendurnir hjá Samsung hafa einnig látið skrásetja vörumerkið Gear sem þykir líklegt til að verða nafn á vörulínu yfir hina ýmsu stafrænu fylgihluti frá fyrirtækinu þegar fram í sækir .
Eigi tækni stafrænna fylgihluta á borð við snjallúrin að ná fótfestu er ljóst að framleiðendur verða að huga jafnvel enn frekar að útlitsþættinum heldur en þegar kemur að snjallsímunum , enda ólíklegt að neytendur séu tilbúnir að leggja fallegum skartgripum fyrir klunnalegar og ljótar armbandstölvur .
