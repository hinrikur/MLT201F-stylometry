Ég get ekki annað sagt en að nú elski ég Grikkland , " segir Ása Reginsdóttir , sem ásamt eiginmanni sínum , Emil Hallfreðssyni , dvaldi á grísku eyjunum Santorini og Mykonos í júní sl. " Við fórum í ferðina alveg laus við væntingar enda vissi ég í raun ekkert um Grikkland , annað en að fetaostur kemur þaðan og að efnahagsmálin þar standa illa , " bætir hún við .
Segja má að ferðin hafi verið síðbúin brúðkaupsferð , en þau gengu í það heilaga fyrir ári .
Skömmu eftir brúðkaupið ferðuðust þau að vísu saman til Dubai , en þá var nýfæddur sonur þeirra með í för .
Í þetta sinn fóru þau bara tvö og segir Ása grísku eyjarnar tilvalinn stað fyrir álíka ferð .
" Ég held að ferðirnar gerist ekki mikið rómantískari .
Okkur leið oft og tíðum eins og við værum ein í heiminum og svo var útsýnið þarna gullfallegt .
Sumir segja að sólsetrið sé hvergi fallegra en einmitt á Santorini .
" Hjónin dvöldu fjóra daga í senn á hvorum staðnum og bera báðum stöðum söguna jafnvel .
Ása nefnir að þau hafi verið sérstaklega heppin með staðsetningu á Santorini , sem sé afar mikilvægt .
" Ég fann hótel á heimasíðunni Tripadvisor , sem var síðan alveg dásamlegt , en það er í þorpinu Imerovigli .
Staðurinn er frekar rólegur og ekki yfirfullur af ferðamönnum , eins og mér skilst til dæmis að höfuðborg Santorini , Fira , sé .
Ef ég ætti að gefa einhverjum ráð fyrir svona ferðalag , þá væri það að vanda valið á staðsetningu á Santorini .
Ef maður er aðeins fyrir utan höfuðborgina , þá er maður í góðum málum , " segir hún .
Ása hlær hálfpartinn þegar blaðamaður innir hana eftir því hvort forngrískar söguslóðir hafi verið kannaðar í ferðinni , ekki sökum spurningarinnar heldur vegna þess að munaður og afslöppun voru tekin fram yfir menninguna .
" Eigum við ekki bara að segja að við höfum ekki þurft að fara í neinar skoðanaferðir af því að útsýnið frá hótelunum var svo fallegt og því dásamlegt að njóta þess bara ? Að öllu gamni slepptu þá langaði okkur bara að slappa af í þetta skiptið og njóta þess að vera á góðu hóteli í fallegu umhverfi .
Næst þegar við förum til Grikklands verðum við örlítið menningarlegri .
" Grikkir toppa Ítali í matargerð Að sögn Ásu heillaði samspil náttúrufegurðarinnar og fallegs arkitektúrs hjónakornin sérstaklega , en það var þó matargerðin sem kolfelldi þau .
" Matargerðin þarna kom mér satt best að segja á óvart .
Hún einkennist af bragðmiklum og ferskum mat og svo komu myntusósur Grikkja sér vel fyrir sósuglaðan Íslending .
Það var sérstaklega æðislegt að liggja í sólbaði síðla dags og finna allt í einu grilllykt úti um allt , en Grikkirnir eru frægir fyrir ljúffengt grillað lambakjöt .
Það stóð upp úr , ásamt auðvitað grísku ostunum , " segir Ása og bætir við að gríski maturinn slái þeim ítalska við , en hjónin búa í Verona þar sem Emil leikur knattspyrnu .
" Ég hélt að Ítalirnir væru á toppnum , allavega svona í Evrópu , en mér fannst gríski maturinn eiginlega betri .
" Þá segir Ása hennar kynni af Grikkjum almennt minna sig á Ítali , sem sé jákvætt í hennar huga .
" Ítölsk þjóðarsál er mér sérstaklega að skapi , þeir stressa sig aldrei neitt á hlutunum .
Það kom mér því svo skemmtilega á óvart að Grikkirnir eru ennþá rólegri , að minnsta kosti eins og við kynntumst þeim .
Svo var viðmót þeirra gagnvart okkur alltaf frábært , þeir eru með skemmtilegan húmor og okkur leið eins og við værum mjög velkomin .
Ég hyggst reyna að taka mér þá til fyrirmyndar í framtíðinni þegar kemur að gestrisni gagnvart ferðamönnum hér á landi .
" Santorini Gríski eyjaklasinn Santorini er í Suður-Eyjahafi .
Þar búa tæp 16 þúsund manns og er hann sögufrægur fyrir ýmsar sakir .
Til dæmis átti eitt stærsta eldgos mannkynssögunnar , sem vitað er af , sér stað á eynni um 1470 f.Kr. sem sumir telja að hafi valdið hnignun mínóskrar menningar á Krít .
Á meðal þess sem vinsælt er að gera á Santorini er að kanna hellenískar , rómverskar og býsantískar fornminjar sem og að skoða öskjuna sem myndaðist við fyrrnefnt eldgos .
Mykonos Á grísku eynni Mykonos búa um 10 þúsund manns .
Á meðal þekktra kennileita þar eru gamlar og heillandi vindmyllur , hin töfrandi Panormos-strönd auk hinna svokölluðu " Litlu Feneyja " , hluta bæjarstæðisins þar sem húsin liggja alveg við sjó í anda Feneyja á Ítalíu .
