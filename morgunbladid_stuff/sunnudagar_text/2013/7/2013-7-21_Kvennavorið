Afrek á sviði íþrótta standa upp úr eftir vikuna .
Íslenska hlaupakonan Aníta Hinriksdóttir náði þeim árangri að verða heimsmeistari ungmenna í 800 metra hlaupi .
Árangur þessarar ungu íþróttakonu úr ÍR er stórkostlegur enda 800 metra hlaup af mörgum talin ein erfiðasta grein frjálsra íþrótta .
( Prófiði bara að reyna að hlaupa tvo hringi kringum fótboltavöll ! ) Saga greinarinnar er áhugaverð .
800 metra hlaupi kvenna var bætt inn sem keppnisgrein á Ólympíuleikunum í Amsterdam 1928 þegar konur kepptu í fyrsta sinn í frjálsíþróttum á leikunum .
Eftir leikana var ákveðið að taka greinina út vegna þess að talið var að hún hefði neikvæð áhrif á konur , þær urðu svo þreyttar í lok hlaupsins ! Raunar voru aðstæður til hlaups erfiðar og keppniskonurnar ekki búnar nægilega undir erfiðið .
Það er því tiltölulega stutt síðan , eða ekki fyrr en í Róm árið 1960 , að konur fengu aftur að keppa í 800 metra hlaupi á Ólympíuleikum .
Saga kvenna í fótbolta er – líkt og í frjálsum íþróttum – talsvert styttri en karla sem keppt hafa í sömu grein .
Sá árangur íslenska kvennaliðsins sem náðist í vikunni þegar þær komust í átta liða úrslit Evrópumótsins í annað sinn er afrek sem ratar að sjálfsögðu rakleitt í sögubækurnar .
Skítt með sólarleysið , látum afrekin tala sínu máli og fögnum vorinu í íslenskum íþróttum – kvennavorinu .
Samkvæmt óvísindalegri mælingu gæti þessi pistill verið um það bil tveggja mínútna lesning .
Kannski les Aníta hann einhvern tímann , en akkúrat núna er gott til þess að vita að hún notar sínar tvær mínútur í að hlaupa 800 metra – í nafni Íslands – á EM 19 ára og yngri á Ítalíu .
Hún gæti verið komin í mark áður en þú nærð að klára niður að punkti .
