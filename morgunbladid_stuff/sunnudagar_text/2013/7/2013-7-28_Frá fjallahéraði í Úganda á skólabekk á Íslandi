" Við þurfum að lifa á landinu en landið hefur ekki undan að sjá fyrir okkur , " segir Olive Chemutai frá Úganda .
Hana dreymir um að auka þekkingu á uppgræðslu og landnýtingu í heimalandi sínu og það var því eins og himnasending að fá tækifæri til að stunda nám við Landgræðsluskólann í sex mánuði .
María Skúladóttir mas74@hi.is Á móti blaðamanni tekur góðlátleg kona sem brosir sínu breiðasta þegar við tökumst í hendur .
Hún er í fallegum afrískum fötum en klæðir sig í úlpu sem hæfir íslenskri veðráttu þegar við bregðum okkur út til að ræða saman .
Á gistiheimili í Kópavogi dvelja 11 manns hvaðanæva úr heiminum sem eru hingað komin á vegum Landgræðsluskóla Háskóla Sameinuðu þjóðanna til að efla færni sína í landgræðslu- og landnýtingarmálum .
Þörf fyrir þekkingu Olive Chemutai frá Úganda er ein þeirra og vildi hún að við færum út í vorveðrið til að ræða saman .
Á gistiheimilinu getur verið erill og lítið næði .
Samnemandi hennar , Clara frá Namibíu , stingur kollinum út um herbergisgluggann sinn þegar við göngum út og heilsar okkur .
Þetta er greinilega samhentur hópur og segir Olive að sér líði vel hérna .
" Svona tækifæri eru ekki á hverju strái .
Ég bara gat ekki sleppt þessu , hvorki fyrir sjálfa mig , börnin mín né samfélagið mitt , " segir Olive alvarleg í bragði þegar blaðamaður spyr hana hvort ekki sé erfitt fyrir þriggja barna móður að dvelja hálft ár í framandi landi órafjarri börnum sínum og fjölskyldu .
Olive er 33 ára og kemur frá fjallahéraðinu Bukwo í Austur-Úganda .
Hún er með háskólagráðu í umhverfisstjórnun og starfar sem umhverfisfulltrúi í héraðinu .
Mannekla og miklir fjárhagsörðugleikar eru í héraðsstjórninni og tækifæri til endurmenntunar því fá .
Þegar Olive bauðst að stunda nám við Landgræðsluskólann í sex mánuði var enginn vafi í hennar huga að færnin sem hún öðlast hér á landi muni koma til með að bæta lífsskilyrði fólksins í héraðinu heima .
" Þörfin fyrir þekkingu fagfólks í umhverfismálum er mikil .
Við lifum á landinu en landið hefur ekki undan að sjá fyrir okkur .
Við þurfum að bæta landnýtingu og landgræðslu svo við getum séð börnunum okkar fyrir mat .
" Hungur og aurskriður Héraðið sem Olive kemur frá liggur að fjallinu Elgon , stærsta fjalli Úganda .
Þar búa um 67 þúsund manns .
Á þessum slóðum ríkir mikil fátækt og er helsta lífsviðurværi fólks landbúnaður .
" Heima er menntað fólk alls ekki með örugga vinnu og margir hverjir mjög illa launaðir .
Eini möguleikinn til að geta séð fjölskyldu sinni farborða er að rækta matinn sjálfur , " segir Olive og bætir við að algengt sé að menntað fólk , sem gefist hefur upp á atvinnuleit í borgunum , snúi aftur í sveitina og biðji foreldra sína um landspildu til að setjast að á .
Þannig geti það séð fyrir sér og sínum , ekki öðruvísi .
Við Elgon stundar þorri íbúanna sjálfsþurftarbúskap .
Maís , ein helsta nytjaplantan í fjallahéruðum Úganda , er mikið ræktaður en hann er einær tegund og viðkvæmur fyrir þurrki og segir Olive það ósjaldan sem uppskera bregðist .
Það er hins vegar ekki eingöngu þurrkur sem veldur því .
Ofnýting lands er vandamál og landeyðing töluverð .
Fyrir vikið koma tímabil á milli lífsferla þar sem jarðvegurinn stendur auður og berskjaldaður fyrir ágangi dýra og loftslagi .
" Jarðvegurinn skemmist .
Dýr trampa á moldinni , illgresi skýtur rótum og frjósemi jarðvegsins minnkar , " segir Olive .
" Fólk erfiðar mikið .
Helming ársins hefur fólk mat á borðum , en hinn helming ársins berst það í bökkum .
" Fólk gengur reglulega langar vegalengdir til að ná sér í eldivið uppi í fjalli , og ágangur á trjágróður í landinu er orðinn svo mikill að eftir standa auðar fjallsbrekkurnar .
Á regntímabilunum eru því engar trjárætur sem halda jarðveginum saman og aurskriður algengar .
" Fólkið heima þarf stanslaust að búa við að hættulegar aurskriður lendi á heimilum þeirra þegar regntímabilið gengur yfir .
Þetta getur verið mjög hættulegt , " segir Olive og nefnir sem dæmi að árið 2010 dóu um 350 manns í nágrannahéraði við Bukwo , Budadu , þegar stór aurskriða féll á fjallaþorpin .
Vinnudagurinn langur Með því að fræða bændur um hvernig megi nýta landið betur , til dæmis með því að skipuleggja ræktunina betur og græða upp land með trjám , er hægt að halda í frjósemi moldarinnar og tryggja áreiðanlegri uppskeru .
" Bóndinn á bænum mun hins vegar ekki sjá um trjárækt , því hann gefur sér ekki tíma fyrir slíkt , " segir Olive .
Bændurnir sjá um uppskeruna en þótt konurnar taki að miklu leyti þátt í ræktun matvæla með eiginmönnum sínum , sjá þær einnig um börnin , söfnun eldiviðar og vatnsöflun til heimilisins .
Dagarnir þeirra eru langir .
" Eiginkonurnar eyða öllum deginum á landspildunni og eru einu manneskjurnar sem geta sinnt því að rækta upp tré .
En af hverju á kona , sem er ofhlaðin öðrum skylduverkum , að sinna trjárækt ? Það þarf að fræða konurnar um hversu mikils virði trjágróður getur verið fyrir búskapinn og hvernig aukinn vöxtur trjáa getur dregið úr löngum ferðalögum eftir eldivið , " segir Olive .
" Konurnar verða að vita hver hagur þeirra er í að leggja á sig aukna vinnu til að þær sinni henni .
Konur búa yfir krafti til breytinga .
Með þátttöku þeirra er hægt að breyta áherslum í landnýtingu á áhrifaríkan hátt og auka hagsæld bændasamfélagsins í héraðinu .
" Fræðsla frá Íslandi nýtist vel Eitt af verkefnum Olive sem umhverfisfulltrúa í Bukwo-héraði er að fræða bændur um ræktun og meðhöndlun matvæla .
Nokkuð er um að bændur í héraðinu standi í deilum .
Þær snúast um skiptingu og nýtingu á landi eða öðrum auðlindum .
Í starfi sínu sjá Olive og samstarfsfélagar hennar um að leysa slíkan ágreining .
Fundir og kennsla eiga sér oftast stað á sérstökum bæjarfundum og þá sækja eingöngu karlmenn .
Konurnar mæta aldrei .
Í heimalandi sínu segir Olive að þátttaka kvenna í skipulagsmálum og umhverfismálum sé lítil og það hafi reynst gífurlega erfitt að fá konur til að taka þátt í uppbyggingu samfélagsins .
Sérstaklega í héraðinu hennar .
Hvorki sé þó um áhuga- né viljaleysi að ræða .
" Í fjallahéruðunum tilheyrir konan býlinu sjálfu .
Hún er eign eiginmannsins .
Konan á því ekkert erindi á slíka fræðslufundi og er þar fyrir utan nánast föst á býlinu með börnin og dýrin , " útskýrir Olive .
Í Landgræðsluskólanum fá nemendurnir sérstaka þjálfun í að skipuleggja og stýra fræðslufundum sem miðast eingöngu við konur .
Fundirnir þurfa að vera stutt frá heimilum kvennanna , svo þær sjái sér fært að fara frá heimilinu og taka þátt .
Olive segir þau fá mikilvægar upplýsingar um hvernig skuli efla þátttöku kvenna í uppbyggingu á landinu enda sé gífurlega mikilvægt að styrkja stöðu kvenna .
Hún hefur hugsað mikið um hvernig hægt sé að efla hlut kvenna í heimabyggð sinni .
Ein af lausnunum sé að efla kvenfélögin í nágrenninu .
Konurnar í kvenfélögunum ferðast býla á milli og eru í stöðugum samskiptum við konurnar í sveitunum .
Þær eru öflugar í allskyns fjáröflunum , aðstoða konur í neyð og veita huggun og ýmis ráð .
Olive ætlar að fá kvenfélögin til að miðla upplýsingum áfram og koma fræðslu til þeirra sem ekki komast á fundi .
Samhugur meðal fólks virðist vera mikill , sérstaklega meðal kvenna .
Með því að efla kvennahreyfingarnar sem ferðast á milli býla og eru í nánum samskiptum við konurnar í héraðinu , geta þær miðlað mikilvægum upplýsingum um landnýtingu og hvernig auðvelda megi lífið með því að bæta jarðveg og auka þannig uppskeru .
Íslendingar hamingjusamir Þegar blaðamaður spyr Olive um hver helsti munurinn sé á Íslandi og Úganda nefnir hún muninn á aðstöðu og kjörum bænda hér á landi og í Úganda .
Hún fer að hlæja þegar hún er beðin um að útskýra betur þann mun .
" Það er ekki erfitt að vera bóndi hér á landi , " segir hún .
Í fjallahéraðinu eru bændur með margt fólk í vinnu og hafa mjög lítið landsvæði til umráða , á meðan bændur hér eru með nóg af landi , mjög tæknivæddir og þurfa nánast engan mannskap í vinnu .
Heima hjá Olive þurfa menn að vinna mikla vinnu fyrir litla uppskeru , en hér sé nóg af öllu .
En það sem einkennir hvað helst íslenska sérstöðu að mati Olive , er aðstoð hins opinbera .
" Það , að hið opinbera sjái um heilbrigðis- og menntakerfið , hlýtur að veita ykkur mikið öryggi og hamingju .
Heima er ekkert slíkt heilbrigðiskerfi .
Ef fólk hefur góða heilsu þá hlýtur það að vera hamingjusamt , " segir Olive .
Heilbrigðiskerfið í Úganda er slæmt og sérstaklega í héraðinu þar sem hún býr .
Margir í héraðinu hafa ekki aðgengi að heilbrigðisþjónustu og segir hún marga óhamingjusama .
Menntakerfið í Úganda sé þó ókeypis fyrir börn en gæði kennslunnar slæm og geti börn til að mynda verið mörg ár í skóla án þess að verða læs .
Menntun sé því ekki endilega ávísun á betri atvinnumöguleika og margir foreldrar kjósi að senda börn sín í einkarekna skóla .
Slíkur munaður sé þó mjög dýr og ekki á allra færi að greiða slíkar fjárhæðir .
Fólk eigi þess þá aðeins kost að gerast sjálfsþurftarbændur og er vinnan bæði erfið og tímafrek , auk þess sem land er af skornum skammti .
Í von um að geta séð fyrir sér og sínum með eigin matvælarækt setjast fjölskyldur að á afar litlum landspildum sem þær hafa skrapað saman fyrir eða fengu í foreldragjöf .
" Sum býlin eru lítið stærri en nokkur bílastæði , " segir Olive og bendir á bílastæði í grenndinni svo blaðamaður geti gert sér grein fyrir hversu lítil svæði er um að ræða .
Þegar Olive hefur teiknað í loftið með fingrinum land á stærð við 5 til 8 bílastæði verður blaðamaður meðvitaður um fallegu bílana sem í þau er lagt við Hamraborgina .
Nokkrir jeppar , eitt glæsilegt mótorhjól og fáeinar nýlegar bifreiðar .
Kraftur til breytinga Þegar hlustað er á frásögn Olive og lýsingar hennar á litlu býlunum sem fólkið í heimalandi hennar dregur lífið fram á með sýnishorn af íslenska bílaflotanum í bakgrunni kemur ekkert annað upp í hugann en óréttlæti og misskipting .
" Olive , hvernig líður þér þegar þú kemur hingað og sérð hvernig misskipting auðs er í heiminum ? Þegar þú berð saman Ísland og Úganda , finnst þér þetta ekki allt saman ...
óréttlátt ? " Olive horfir í átt að bílaflotanum og svarar lágróma : " Jú , það getur vissulega verið það .
Það eru frábærir möguleikar hérna til að eiga hamingusamt líf en litlir möguleikar í mínu heimalandi .
Og Íslendingar eru hamingjusöm þjóð , brosmildir og hjálpsamir .
Í Úganda eru þeir ríku ekki endilega hamingjusamir og hjálpsamir því þeir verða óöruggir með allan sinn auð á meðan nágrannarnir svelta og vita ekki hvernig á að deila með sér .
Allir hafa það slæmt , svo þeir ríku ákveða að í staðinn fyrir að hjálpa einhverjum , hjálpi þeir engum .
" Þegar blaðamaður kveður Olive ætlar hún að skjótast í Bónus og kaupa í matinn fyrir sig og vinkonu sína Clöru frá Namibíu .
Hún þiggur ekki far hjá blaðamanni heim , heldur ætlar að njóta vorblíðunnar og ganga heim með pokann .
Pokann , segi ég , því ég get bara ekki séð hana fyrir mér kaupa marga poka af matvörum .
Þetta er nægjusöm kona sem þekkir hungur og náttúruvá af eigin raun .
Hún ætlar þó að láta til sín taka þegar hún kemur heim í haust ; græða upp land og efla konur í sinni heimabyggð .
Hún vill sjá langvarandi breytingar á samfélagi sínu og hefur háleit markmið .
Konur búa svo sannarlega yfir krafti til breytinga .
Landgræðsluskóli Háskóla SÞ Landgræðsluskólinn hefur starfað frá árinu 2007 og hefur verið aðili að Háskóla Sameinuðu þjóðanna frá árinu 2010 .
Landbúnaðarháskóli Íslands og Landgræðsla ríkisins koma sameiginlega að rekstri Landgræðsluskólans en daglegur rekstur er í höndum Landbúnaðarháskólans .
Landgræðsluskólinn er fjármagnaður af íslenska ríkinu sem hluti af framlagi Íslands til alþjóðlegrar þróunarsamvinnu .
Markmið Landgræðsluskólans er að byggja upp færni sérfræðinga frá þróunarlöndum í landgræðslu og vistheimt , umhverfisstjórnun og sjálfbærri landnýtingu .
Þetta er gert með því að þjálfa sérfræðinga sem starfa við stofnanir ( háskóla , rannsóknarstofnanir , ráðuneyti o.s.frv. ) sem koma að landgræðslu- og landnýtingarmálum í samstarfslöndum Landgræðsluskólans í Afríku og Mið-Asíu .
Sérfræðingarnir þurfa að hafa háskólagráðu og starfsreynslu sem tengjast viðfangsefnum skólans .
Á hverju ári er haldið sex mánaða námskeið á Íslandi .
Nemendur skólans eru 11 talsins og koma frá Kirgistan , Malaví , Úganda , Níger , Eþíópíu , Gana , Mongólíu og Namibíu .
Fimm konur og sex karlar .
Eftir veru sína hér á landi , halda nemarnir aftur til síns heima og miðla af þekkingu sinni til samstarfsfélaga og heimamanna .
Með þessum hætti er reynt að tryggja að færnin sem þeir öðlast nýtist þeim stofnunum sem koma að landverndarmálum í samstarfslöndum Landgræðsluskólans .
