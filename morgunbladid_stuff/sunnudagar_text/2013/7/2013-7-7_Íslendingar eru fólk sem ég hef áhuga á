Russell Brand er ein skrautlegasta og stærsta stjarna heims og setur reglulega allt á annan endann .
Hann valdi Ísland sérstaklega til að ljúka vinnuferðalagi sínu um heiminn .
Þó hefur hann aldrei komið hingað til lands og hefur engin tengsl við land og þjóð .
Sem hann fer þó ekki leynt með aðdáun sína á – segir Íslendinga hugsuði sem veki áhuga sinn .
Hann segist vinna í því að særa ekki fólk – eins og hann hafi svo oft gert áður .
Júlía Margrét Alexandersdóttir julia@mbl.is Ég er svo glaður að vera að tala við Íslending ! Ég er svo spenntur að koma til ykkar , " segir Russell Brand þegar blaðamaður Sunnudagsblaðs Morgunblaðsins heilsar í símann .
Brand elskar Ísland þrátt fyrir að hafa aldrei stigið hingað fæti .
Og það að ein stærsta stjarna skemmtanaiðnaðarins skuli hafa valið Ísland sem lokaáfangastað sýningar sem hann ferðast nú með um allan heim – það má líta á það sem mikinn heiður að hann endi ferðina hér ; í desember .
Líklega mátti búast við hverju sem er hinum megin á línunni .
Breski leikarinn , grínistinn og rithöfundurinn er í Los Angeles , hann býr þar og nákvæmlega klukkan 14.15 að hans staðartíma svarar hann .
Frá því að Brand vaknaði um morguninn segist hann hafa farið í jóga , hugleitt , skrifað og lesið nokkrar blaðsíður í Hinum guðdómlega gleðileik Dantes .
Hann er líka með bók um indverska heimspeki á náttborðinu og þar að auki er hann afar virkur twitter-notandi .
Vakið heimsathygli í viðtölum Brand , sem hefur sett allt á annan endann í viðtölum undanfarin misseri , er hinn yfirvegaðasti .
Hann er ólíkindatól í viðtölum .
Skemmst er að minnast sjónvarpsviðtals á vef Huffington Post þar sem hann hellti viljandi úr vatnsglasi yfir fartölvu spyrilsins .
Það fór í taugarnar á Brand það fyrirframskrifaða og " hrokafulla " handrit sem hann sagði spyrillinn hafa í höndum .
" Allt forskrifað , " sagði hann .
Þrír spyrlar bandarísku MSNBC-sjónvarpsstöðvarinnar voru teknir til bæna fyrir tveimur vikum .
Brand er vanur að vera blátt áfram í viðtölum og fannst eins og þeir gengju að því vísu að hann væri til í öll fíflalæti heimsins .
Hann var á því að honum væri sýnt virðingarleysi og endaði á því að taka blöð þáttastjórnenda og spyrja þá í stað þess að láta spyrja sig .
Brand valdi Ísland sérstaklega til að koma og sýna Messiah Complex , eins og uppistand hans kallast , án þess að hafa nokkur tengsl við land né þjóð .
" Ég er mikill aðdáandi Íslands .
Íslendingar eru róttækir hugsuðir og styðja hugmyndir sem eru krassandi róttækar – í öllu frá sósíalisma upp í tækni og hvernig þeir hafa tekist á við breytt efnahagsumhverfi .
Þið stóðuð í fæturna gagnvart spilltu bankakerfi .
Íslendingar eru fólk sem ég hef áhuga á .
Að auki eru konurnar ákaflega , ákaflega fallegar .
" Svo þú hefur séð íslenskar konur með eigin augum eða hvað ? " Jú , sjáðu til .
Ég er frá London , svo að ég þekki Íslendinga sem þar búa og þið lítið sérstaklega vel út .
Hvað er þetta ? " Blaðamaður reynir að finna út hvaða blanda þetta sé .
Norðmenn , Írar og kannski nokkrir franskir sæfarar sem skruppu í land á Vest- og Austfjörðum ? " Guð , það er dásamlegur kokteill .
Blanda drukkinna , kaldhæðinna og skapstórra þjóðarbrota .
" Reitti Gordon Brown til reiði Án þess að Brand sé vændur um daður þvert yfir hafið kallar hann undirritaða " love " viðtalið í gegn og í raun virkar það bara vingjarnlega .
Hann er kominn inn á mjög mannlega línu segir hann .
Hann leggi sig mjög fram við að vera elskulegur og særa ekki fólk – eins og hann hafi gert í svo langan tíma áður .
Við höldum brátt af stað en áður en við keyrum þetta í gang má bruna yfir nokkur örlagaatriði í lífi hans – rétt til upprifjunar .
Russell Brand er umdeildur í meira lagi .
Hann stjórnaði vinsælum útvarpsþætti á BBC en hætti eftir símahrekk þar sem hann hringdi í leikarann virta Andrew Sachs .
Hrekkurinn gekk út á að Brand þóttist hafa sængað hjá barnabarni leikarans .
Meira að segja Gordon Brown , þáverandi forsætisráðherra Breta , rauk upp með skömmum og sagði þetta uppátæki ekkert fyndið .
En þetta er ekki allt .
Brand var rekinn úr starfi sem kynnir á MTV-sjónvarpsstöðinni eftir að hafa mætt í vinnuna klæddur upp sem Osama Bin Laden , degi eftir hryðjuverkaárásirnar í New York , 11. september 2001 .
Í stuttu máli var sá dagur á þessa leið : Hann tók heróínsalann sinn með í vinnuna og reykti krakk inni á salerni fyrir fatlaða rétt áður en þátturinn átti að fara í loftið .
Gestur þáttarins var Kylie Minogue og Brand ákvað að bæta gráu ofan á svart og kynna dópsalann sinn fyrir leikkonunni .
Honum þótti , að minnsta kosti þá , ógurlega fyndið að horfa á þau tala saman meðan hann stóð yfir þeim sem Osama Bin Laden .
Hann hugsaði með sér að þetta gæti ekki orðið betra .
Hann var rekinn tveimur dögum síðar .
Íslendingar eru meðvitaðir og kynþokkafullir Kvikmyndin sem kom Brand á kortið var Forgetting Sarah Marshall .
Hjónabandið sem kom honum í eina slúðurfrétt á dag var hjúskapur hans og söngkonunnar Katy Perry .
Það sem gerir hann elskaðan og hataðan í senn er uppátækjasemi , óútreiknanleiki , skrautlegheit , neysla og svo afvötnun .
Hann hefur ekki snert áfengi og eiturlyf í nokkur ár og þrátt fyrir litla menntun og mikla neyslu þykir hann með gáfaðri mönnum bransans .
Russell Brand er engum líkur .
Brand heldur áfram að tala um Ísland án þess að blaðamaður þurfi að hósta upp " How do you like Iceland ? " Hann virðist þó vita meira um þjóðfélagsmálin og jólasveina en náttúruna .
Hann hlakkar til að prófa heitar náttúrulaugar en telur sig hafa heyrt að á Íslandi séu til hótel gerð úr ís .
" Ég veit að það er allt svolítið dýrt á Íslandi .
Fólkið er frjálslynt og kynþokkafullt .
Nei , ég hef alls engin tengsl við Ísland , mér líkar það bara , mér líka þegnar þess .
Ég fylgdist af áhuga með Wikileaks-málinu og þegar Julian Assange fór til Íslands .
Ég kann vel að meta þjóð þar sem ekki er slökkt á pólitískri vitund .
Samfélag ykkar er gegnsætt , þið eruð meðvituð , en ég veit líka að ég þarf að kynnast ykkur betur .
" Er frjálst að tala um hvað sem er Sýningin Messiah Complex vísar til hugarástands einstaklinga sem telja sig fædda í þennan heim til að gegna hlutverki frelsara á borð við Jesú Krist .
Öll sýningin hverfist um mennina fjóra sem Brand segist líta hvað mest upp til ; Malcolm X , Che Guevara , Gandi og Jesú Krist .
Hvers geta áhorfendur vænst ? " Þeir geta vænst þess að heyra allt um mikilvægi þess að eiga hetjur sem eru góðar fyrirmyndir .
Það er ráðskast með gildi okkar í dag úr öllum áttum , úr heimi afþreyingar og neyslumenningar .
Þetta eru öfl sem vilja að líf okkar verði innihaldslaust , svo að þau geti stjórnað okkur .
Takmarkið er að í okkar huga verði ekki til neitt æðra afl .
Aðeins trú okkar á efnishyggju , frægð og neysluþjóðfélagið .
Þessir fjórir menn eru hetjur sem leiddu okkur á rétta braut , alveg eins og hetjur eiga að gera – í átt að innihaldsríku lífi , andlegum málefnum og siðferði .
" Hvaðan kom hugmyndin ? " Ég er grínisti og uppistandari .
Ég get talað um hvað sem er , hvenær sem er .
Ég fann að þetta var eitthvað sem mig langaði að taka fyrir – hvernig hugmyndafræði sem þeir predikuðu aldrei hefur verið klínt á þá í seinni tíð , Jesú Kristi er til að mynda beitt sem verkfæri gegn hommum .
En ég ræði líka galla þessara manna , þeir voru jú manneskjur , og manneskjur eru breyskar .
" Messíasarkomplex er einhvers konar sjúklegt hugarástand sem nokkur prósent mannkyns burðast með .
Eru frægir haldnir messíasarkomplex ? " Ég held að stjörnur hafi á vissan hátt kynnst því .
Ég hef samt ekki hugsað þetta þannig .
Heiðingjar horfðu til náttúrunnar þegar þeir fundu sína guði .
Í dag höfum við fræga fólkið og stærstur hluti þess stendur ekki fyrir neitt merkilegt .
Þeir eru tákn neytendasamfélagsins og aðgerðarleysis .
Á einhvern hátt eru þetta okkar nýju guðir – verðlausir guðir .
" Reynir að breytast og hætta að særa fólk Brand er frægur og lifir í heimi frægra .
Mörgum gæti þótt hann einmitt hafa staðið fyrir þetta sem hann lýsir .
Á kafi í rugli og tilgangsleysi .
" Ég hef breyst síðustu árin .
Ég reyni að hafa það efst í huga að særa ekki fólk , verja þá sem geta ekki varið sig í þessu lífi , vera sannur og trúr .
Ég hef unnið með eigin galla .
Áður var það eina sem komst að hjá mér að lifa af og stunda kynlíf .
" Sér hann þá einnig annað fólk í nýju ljósi ? Með allt þetta fólk í kringum sig – sér hann hverjir eru ekta og hverjir ekki ? " Maður sér hverjir eru ekta út frá því hvernig samband þeirra við sjálfa sig og annað fólk er .
Að sjá í gegnum það hvað skiptir máli og hvað ekki er mikilvægast .
Það sem skiptir mestu máli í þessum heimi er að sýna elsku , lifa ekki í hræðslu og láta ekki eigin óæðri hvatir og fíkn ráða öllu .
En það er ekki þar með sagt að ég hafi komist yfir það allt .
Líf mitt stjórnast á tíðum af ótta og löngunum sem ég verð að berjast við .
Mitt takmark er að komast yfir það .
" En er þá ekkert erfitt að halda sig fjarri djöflunum sem vilja ráða , áfengi og eiturlyfjum , búandi í Los Angeles ? " Ég held að það skipti ekki máli hvar ég bý því ég veit hvað ég þarf að gera .
Ég hef gott og fallegt fólk í kringum mig sem styður mig í gegnum þetta .
Mig langar mjög mikið að vera góður sonur móður minnar .
" Eru margir í kringum hann til að styðja hann ? " Nei , ekki svo margir í raun .
En ég tek fram að ég tel að allir séu fallegir á sinn hátt .
" Brand verður tíðrætt um fegurð , sér í lagi kvenna .
Konur falla líka fyrir honum í hrönnum .
Hann er einn helsti hjartaknúsari heims .
Hvernig fer hann að þessu ? Hann vill ekki meina að hann geri neitt nema láta fólki líða vel með sig .
" Ég reyni bara að láta fólk finna og skilja að það er fallegt , mjög fallegt , og það þurfi ekkert frekar til að gera sig fegurra .
" Mun þurfa á hlýju Íslendinga að halda í desember Í huga Brands eru börn þó fallegust allra einstaklinga veraldar , sem kemur svolítið á óvart því leikarinn er þekktur fyrir lífsstíl sem einkennist af allt öðru en fjölskyldumynstri .
" Ég er aldrei hamingjusamari en þegar ég er með börnum svo að ég hef oft hugsað mér að vinna meira með þeim .
Við ræddum áðan um það að vera ekta og börn eru alltaf sönn .
Jafnvel þegar þau ljúga .
" Hvað ætlar Brand að vera lengi á Íslandi í desember ? Veit hann að þetta er sólarlausasti og oft kaldasti mánuður ársins ? " Nei , guð minn góður , í alvörunni ? Þá verð ég víst að gera gott úr þessum þremur klukkustundum af sól sem ég hef .
Við munum ylja hvert öðru með kossum , faðmlögum og hlátri .
Í kringum jólin þarf ég mikið á hlýju að halda og ég er ánægður með að eyða þeim tíma á Íslandi .
En ég get sagt þér að mig langar að læra allt um þessa skrýtnu jólaguði ykkar .
Eru þeir ekki þrettán ? Hvað heita þessir jólaandar ? Lala-sveinar eða hvað þeir eru kallaðir .
Ég er opinn fyrir öllu og hef ekki gert mikil plön .
Gætuð þið séð til þess að norðurljósin birtist þannig að ég geti séð þau frá hótelinu sem ég dvel á ? " Lífsins ólgusjór – Russell Brand Russell Edward Brand fæddist árið 1975 og er alinn upp frá sex mánaða aldri af einstæðri móður .
Hann var sjö ára þegar atburður varð sem setti mark sitt á hann en grunnskólakennari misnotaði hann kynferðislega .
Ári síðar , þegar Brand var átta ára , greindist móðir hans með krabbamein .
Leikarinn bjó hjá ættingjum meðan móðir hans háði baráttuna en það tók um tvö ár .
Æskan var því ekki dans á rósum en unglingsárin urðu líka erfið og fjórtán ára gamall var hann farinn að glíma við átröskunarsjúkdóm .
Sextán ára flutti hann að heiman þar sem honum og sambýlismanni móður hans samdi illa .
Þá hafði móðir hans aftur greinst með krabbamein .
Á sama tíma fór Brand að nota hörð eiturlyf svo sem LSD og amfetamín .
Þess má geta að samband Brands við móður sína er sérstaklega gott og kært með þeim í dag .
Eins og gefur að skilja varð lítið um skólagöngu á þessum árum sem Brand var í eiturlyfjum en þó fór hann í menntaskóla og ljóst varð þegar hann sótti bæði um skólavist í Royal Academy of Dramatic Art sem og í Drama Centre London að hann var afburðahæfileikamaður – hann komst inn í báða skólana .
Á þeim tíma ákvað hann hins vegar að einbeita sér að grínleik og uppistandi og fór að skrifa .
Árið 2007 var árið hans – á því ári varð hann þekktur um allt Bretland þegar hann tók við starfi sem umsjónarmaður breska skemmtiþáttarins Big Brother ' s Big Mouth .
Ári síðar vissu allir Bandaríkjamenn hver hann var eftir eftirminnilegan leik í Forgetting Sarah Marshall .
Í kjölfarið hefur hann leikið í myndum eins og Get Him to the Greek og Arthur .
