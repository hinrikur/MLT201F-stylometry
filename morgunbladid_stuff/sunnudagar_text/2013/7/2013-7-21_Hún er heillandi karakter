Það er vægast sagt mjög spennandi og skemmtilegt að fá að takast á við þetta hlutverk , " segir Hanna Dóra Sturludóttir söngkona , en hún mun syngja Carmen í samnefndri óperu Georges Bizet í uppsetningu Íslensku óperunnar í haust , en óperan hefur ekki verið sviðsett hérlendis í tæpa þrjá áratugi .
" Svo skemmtilega vill til að Sigríður Ella Magnúsdóttir sem fór þá með hlutverk Carmenar og gerði það glæsilega vel , er frænka mín , " segir Hanna Dóra .
Hljómsveitarstjóri uppfærslunnar í haust verður Guðmundur Óli Gunnarsson , leikstjóri er Jamie Hayes og leikmyndahöfundur Will Bowen , en meðal söngvara sem þátt taka eru Sesselja Kristjánsdóttir sem syngur hlutverk Carmenar á móti Hönnu Dóru , Kolbeinn Jón Ketilsson , Garðar Thór Cortes , Hrólfur Sæmundsson , Kristján Jóhannesson , Hallveig Rúnarsdóttir , Þóra Einarsdóttir , Bjarni Thór Kristinsson , Viðar Gunnarsson , Valgerður Guðnadóttir og Ágúst Ólafsson .
" Þetta hlutverk kemur á hárréttum tíma fyrir mig bæði raddlega og einnig vegna þess að ég var búin að ákveða að flytja heim með fjölskylduna í haust .
Það er því mjög gaman að koma heim og byrja svona með glæsibrag , " segir Hanna Dóra .
Aðspurð nánar út í flutning fjölskyldunnar segir Hanna Dóra að sig hafi lengi dreymt um að koma heim enda búin að búa í Þýskalandi sl. tuttugu ár , fyrst við nám og síðan störf .
" Þó ég sé komin með verkefni hér úti næsta vetur þá ræð ég vel við að sinna þeim frá Íslandi , " segir Hanna Dóra og tekur fram að það sama eigi við um eiginmann hennar , tenórinn Lothar Odinius , en börn þeirra eru Símon , sem er 7 ára , og Gústaf , sem er 5 ára .
Aðspurð segist Hanna Dóra enn ekki hafa sungið Carmen á sviði , en hlutverkið hafi lengi verið sér hugleikið .
" Í fyrra settumst við Meik Schwalm , kollegi minn og góður vinur , niður og skrifuðum verk sem við kölluðum " Carmen fyrir tvo " og unnið var upp úr óperu Bizet .
Við gerðum þetta okkur til gamans og alvöru með það að markmiði að sýna þetta , þó það hafi reyndar ekki orðið af því enn því önnur verkefni urðu ofan á .
Þarna gafst mér hins vegar færi á að endurnýja kynni mín af verkinu , því ég þekki óperuna mjög vel , " segir Hanna Dóra og rifjar upp að fyrsta hlutverk sitt að námi loknu við Listaháskólann í Berlín hafi verið sópranhlutverkið Mikaela á listahátíð í Bad Hersfeld , en Mikaela er unnusta Don José áður en hann fellur fyrir Carmen .
" Á þeim tíma datt mér reyndar ekki í hug að ég ætti eftir að takast á við Carmen sjálfa , þó ég hafi á seinni árum gælt við hugmyndina , " segir Hanna Dóra og tekur fram að í vinnu sinni með verkið í fyrra hafi hún fundið að hlutverkið hentaði sér vel raddlega og því hafi hún stokkið á tækifærið þegar Íslenska óperan bauð söngvurum að syngja fyrir í prufum fyrir Carmen .
" Raddlega er Carmen í raun og veru staðsett milli radda , því tvær af þeim aríum sem hún syngur henta betur fyrir mezzósópran og tvær betur fyrir sópran , en raddblærinn þarf auðvitað að vera dökkur , " segir Hanna Dóra , sem sjálf hóf feril sinn á sínum tíma sem sópran en hefur sl. fimm ár skilgreint sig sem mezzósópran .
" Raunar leiðast mér þessar formlegu skilgreiningar í annaðhvort sópran eða mezzósópran , enda syng ég hvoru tveggja jöfnum höndum .
Ég hef alltaf verið staðsett raddlega mitt á milli þessara tveggja radda og vil því helst bara skilgreina mig sem söngkonu , " segir Hanna Dóra og bendir á að fyrr á tímum hafi prímadonnur óperuhúsanna sungið það sem hentaði röddinni hverju sinni án allra skilgreininga .
Spennandi að takast á við ný verk " Þegar ég gekk með yngri son minn fann ég að röddin breyttist og í samráði við Neil Semer , söngkennara minn , ákvað ég að vinna markvisst með röddina sem mezzósópran .
Við það jókst hæðin reyndar samhliða , þannig að í raun víkkaði röddin í báðar áttir , " segir Hanna Dóra og bendir á að þar sem röddin sé lifandi hljóðfæri haldist hún ekki óbreytt alla ævi heldur taki breytingum með hliðsjón af reynslu , aldri , þroska og notkun .
Aðspurð segist Hanna Dóra hafa haft nóg að gera síðan hún lauk námi úr Listaháskólanum í Berlín árið 1998 , en hún hefur um árabil sungið í þýskumælandi löndum við góðan orðstír .
" Ég hef ávallt sóst eftir því að vera lausráðin enda felst ákveðið frelsi í því , " segir Hanna Dóra sem m.a. hefur sungið við Ríkisóperuna í Berlín , en árið 2010 söng hún í uppsetningu á sólóóperunni Miss Donnithorne ' s Maggot eftir Peter Maxwell Davies sem var opnunarverk á nýju sviði hússins .
" Síðustu ár hef ég einbeitt mér sérstaklega að uppsetningum á nýjum verkum , " segir Hanna Dóra , en sl. áratug hefur hún árlega tekið þátt í uppsetningum á vegum óperuhópsins Novoflot .
" Þar hef ég sungið í óperum eftir ung og spennandi tónskáld , þeirra á meðal eru Moritz Eggert , Miroslav Srnka og Helmut Oering .
Mér finnst alltaf gaman að fá nýtt verk í hendurnar og getað rætt beint við tónskáldið ef spurningar koma upp .
Það fylgir því óneitanlega meira frelsi að fá að frumflytja nýja óperutónlist , heldur en ef maður er að syngja hlutverk sem allir þekkja , " segir Hanna Dóra og nefnir sem dæmi að síðasta sumar hafi hún tekið þátt í uppfærslu með Novoflot í Ríkisóperunni í München , þar sem viðfangsefnið var konurnar í lífi Richards Wagner .
Af öðrum verkefnum sem hún hefur sungið síðustu ár má nefna hlutverk Önnu í Die sieben Todsünden eða Dauðasyndirnar sjö eftir Kurt Weil og hlutverk Metellu í La vie Parisienne eftir Jacques Offenbach .
Spurð hvort hún eigi sér einhver draumaóperuhlutverk tekur Hanna Dóra strax fram að hún sé mjög hamingjusöm að fá að takast á við Carmen .
" Því hún er heillandi karakter og ég veit fátt skemmtilegra en að standa á sviði og fá að leika og syngja .
En fyrst þú spyrð þá verður að viðurkennast að ég er hrifin af tónlist Richards Strauss og myndi heldur ekki slá hendinni á móti því að syngja í óperum Richards Wagner ef tækifæri gefst .
" 