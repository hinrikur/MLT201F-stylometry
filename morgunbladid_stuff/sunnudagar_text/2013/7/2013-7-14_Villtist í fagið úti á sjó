Veitingastaðurinn Einsi kaldi hefur slegið í gegn í Vestmannaeyjum .
Nafnið er ekki helber tilviljun en Einar Björn Árnason matreiðslumaður ræður þar ríkjum .
Segist hann hafa villst inn í heim eldamennskunnar þar sem hann var settur í hlutverk kokks til sjós .
Mikið vatn hefur runnið til sjávar síðan .
Gunnhildur Ásta Guðmundsdóttir gunnhildur@mbl.is Þegar ég var lítill Eyjapeyi var tvennt sem ég sagðist aldrei ætla að gera þegar ég yrði stór – ég ætlaði aldrei á sjó en ég var svo sjóveikur , og ég ætlaði aldrei að verða kokkur þar sem ég var svo matvandur .
Þetta er hins vegar það eina sem ég hef unnið við í gegnum ævina , " segir Einar kankvís í samtali við Sunnudagsblað Morgunblaðsins .
Að eigin sögn réð tilviljun því að hann lagði fyrir sig matargerð , en leið hans lá í eldhúsið fljótlega eftir að hann tók sitt fyrsta pláss á báti .
Tilkynnti skipstjórinn honum fljótlega að hann yrði kokkurinn í næsta túr .
" Maður bara fölnaði og sagði þetta ekki koma til greina , enda kunni ég ekki að sjóða kartöflur , " segir Einar léttur í bragði .
Fór þó svo að hann hóf að elda ofan í mannskapinn , í fyrstu með dyggri aðstoð móður sinnar í landi sem sagði honum til .
Fljótlega var hann hins vegar orðinn fær í flestan sjó og auk þess farinn að kunna vel við sig við pottana .
Eftir smástopp í bakaríi , tókst Grími Þór Gíslasyni , betur þekktum sem Grími kokki , að plata Einar endanlega í fagið , og lá leiðin í kokkaskólann , með viðkomu á veitingastöðum á borð við Hjá Sigga Hall , Argentínu og víðar .
Hann bætti síðan meistaranáminu við sig og lauk því vorið 2012 .
" Núna er ég kominn með þau réttindi að ég get orðið tekið peyjana á samning .
Ég ætla að nýta mér það og þjálfa fullt af ungum eyjapeyjum í framtíðinni , " segir Einar léttur .
Ferskt hráefni úr Eyjum á boðstólum Að sögn Einars var stefnan alltaf að drífa sig aftur heim til Eyja eftir námið .
Hélt hann sig við þá áætlun , enda fæddur þar og uppalinn .
Stofnaði hann þar veisluþjónustuna Einsa kalda árið 2008 , auk þess að sjá um mat fyrir öll grunnskóla- og leikskólabörn í Eyjum .
Starfseminni óx fljótlega fiskur um hrygg og í maí í fyrra var samnefndur veitingastaður opnaður á jarðhæð Hótels Vestmannaeyja , eftir gagngerar endurbætur .
Fullt var út úr dyrum frá fyrsta degi og mikið fjör allt sumarið .
" Hugsunin með Einsa kalda er að þeir sem koma og heimsækja Vestmannaeyjar gangi að því vísu að fá hráefni frá Eyjunum , " segir hann spurður út í áherslurnar á veitingastaðnum .
Matseðillinn er nokkuð árstíðabundinn , að hans sögn .
Þar er m.a. að finna mikið úrval af ferskum fiski , lunda og svartfugl , ásamt flottum steikum .
Einar gefur til að mynda gómsæta uppskrift að skötusel að hætti hússins hér á síðunni .
Að sögn hans hefur aðsóknin einnig verið góð í ár , þótt arfaslakt sumarveður hafi að vísu dregið aðeins úr fjölda ferðamanna til Eyja það sem af er miðað við sama tíma í fyrra .
Vel er engu að síður bókað í sumar og engan bilbug á mönnum að finna .
Nafnið lá vel við Það er ekki hægt að sleppa Einari án þess að spyrja hann aðeins út í nafngift fyrirtækisins .
Stendur ekki á svari ; " Ég er Eyjamaður og heiti Einar – þannig að nafnið á fyrirtækinu lá vel við , " segir hann kátur .
Bætir hann kankvís við að ekki skemmi að Stuðmenn " eigi til " að syngja um hann , og slær á létta strengi .
Skötuselur að hætti Einsa kalda 600 gr bein- og fituhreinsaður skötuselur ( fyrir fjóra ) Fiskurinn skorinn í hæfilega stóra bita og lagður í lög .
Lögur : 200 ml ólífuolía 2 geirar hvítlaukur 1 stk chilli 1 putti engifer kóríander ( eftir smekk ) 1 msk hunang 1 tsk soja sítrónubörkur ( smá skvetta ) Allt hráefnið nema olía er sett í blandara og unnið í stutta stund .
Olíunni er síðan hellt rólega saman við , þar til lögurinn er þykkur og flottur .
Hellt yfir fiskinn og hann settur í kæli yfir nótt .
Fiskurinn er síðan steiktur á pönnu með sjóðheitri olíu .
Leyfið honum að brúnast vel .
Eftir steikingu er gott að sýna honum ofninn í 4-5 mín .
á 180° ( fer svolítið eftir stærð bitanna ) .
Lykilatriði er síðan að láta fiskinn hvíla úti í 1-2 mín .
áður en að hann er framreiddur .
Nípumauk 1 stór eða 2 litlar nípurætur ½ rjómi ( til suðu ) 50 gr smjör salt ( af hnífsoddi ) ljós pipar ( af hnífsoddi ) 1 tsk sítrónusafi Nípurót er skræld og skorin í hæfilega bita .
Sett í pott og soðin í rjóma þar til rótin er orðin mjúk í gegn .
Sigtið hana þessu næst frá rjómanum .
Setjið í matvinnsluvél ásamt hinum hráefnunum og maukið .
Til að þynna maukið má hella saman smá af rjómanum sem nípan var soðin í .
Aðalatriðið er að vinna hana vel , svo að hún verði slétt og fín .
Í maukið má síðan bæta við því hráefni sem þið viljið , t.d. ferskum kryddjurtum .
Reykýsu-bygg 20 gr reykt ýsa 2 stk skalotlaukur 1 geiri hvítlaukur 1 ml olía 200 gr bankabygg 1 dl hvítvín 2 msk mascarpone-ostur 2 msk parmesan-ostur Skalotlaukur og hvítlaukur eru saxaðir smátt og svitaðir í potti í heitri olíu .
Bankabygginu síðan hellt saman við og unnið saman með sleikju .
Vatni og hvítvíni er bætt við og byggið soðið .
Þegar það hefur dregið í sig vökvann er blandan kremuð með því að bæta út í hana smávegis mascapone-osti og ferskum rifnum parmesan .
Þegar byggblandan er orðin vel kremuð má bæta reyktu ýsunni út í .
Brennt smjör Setjið 200 grömm af íslensku smöri í pott og leyfið að malla þar til það byrjar að brenna .
Takið smjörið þá af hellunni en leyfið því að malla aðeins áfram í pottinum .
Þegar smörið hefur kólnað , sigtið það í gegnum grisju í skál ( grisjan tekur gromsið en hleypir tærum vökvanum í gegn ) .
Tæra smjörið er notað sem sósan á fiskinn ( má bragðbæta með kryddi ef vill ) .
Gromsið af smjörinu má nýta t.d. með því að þurrka það inni í ofni og blanda saman við sjávarsalt .
