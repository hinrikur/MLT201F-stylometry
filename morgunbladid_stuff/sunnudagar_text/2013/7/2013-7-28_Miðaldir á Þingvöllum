Tökur af seríu fjögur af sjónvarpsþættinum vinsæla " Game of Thrones " eru hafnar á Íslandi í blíðskaparveðri , og sást til tökufólks á Þingvöllum í vikunni .
Framleiðslufyrirtækið Pegasus sér um alla framkvæmd hér á landi en tökurnar sem hófust síðastliðinn mánudag standa til fyrsta ágúst .
Þetta er í þriðja skiptið sem þátturinn er tekinn upp hér á landi .
Snorri Þórisson , eigandi Pegasus , segir tökur ganga mjög vel .
" Það eru þrjú hundruð manns sem koma að þessu .
Þetta er mjög almennilegt fólk og þægilegt á allan hátt , " segir hann .
Veðrið hefur leikið við tökuliðið .
" Það var búið að rigna hér í þrjár vikur en stytti upp þegar við byrjuðum , við viljum hafa veðrið þokkalega gott og ekki mikla rigningu , " segir Snorri .
Fantasía á miðöldum Þátturinn , sem á að gerast á miðöldum , er blanda af raunveruleika og fantasíu , en í honum má finna hinar ýmsu kynjaverur .
Hann hefur verið myndaður á Írlandi , Íslandi , Marakkó , Króatíu og Möltu .
Persónurnar eru litríkar en þátturinn tekur á spillingu , stríði , trúarbrögðum , glæpum , refsingum , ástum og kúgun .
" Game of Thrones " nýtur vinsælda víða um heim og hefur hlotið fjölda verðlauna .
" Þetta er með dýrari sjónvarpsseríum sem eru framleiddar í dag og það sýnir hvað þættirnir eru vinsælir , " segir Snorri .
asdis@mbl.is 