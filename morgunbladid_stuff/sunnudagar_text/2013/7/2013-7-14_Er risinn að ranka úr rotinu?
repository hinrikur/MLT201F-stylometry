Fyrirtækið Yahoo ! hefur verið að ryðja sér til rúms á ný að undanförnu og hafa kaup þess á ungum tæknifyrirtækjum vakið athygli .
Marissa Mayer hefur tekið við stjórnartaumum og ætlar fyrirtækið sér að verða framsæknasta tæknifyrirtæki heims innan skamms .
Sveinn Birkir Björnsson sveinnbirkir@gmail.com Undir lok síðustu aldar bar Yahoo ! höfuð og herðar yfir önnur internet-fyrirtæki .
Það fór þó að halla undan fæti þegar líða tók á öldina með harðnandi samkeppni með tilkomu fyrirtækja á borð við Google og Facebook .
Síðastliðið ár hefur fyrirtækið þó vakið athygli fyrir kaup á nokkrum ungum tæknifyrirtækjum undir stjórn nýs forstjóra og er ljóst að Yahoo ! ætlar að leggja mikið í sölurnar til að komast í fremstu röð á ný .
Fyrir rétt tæpu ári tók Marissa Mayer við stjórnartaumum Yahoo ! fyrirtækisins .
Ráðningin vakti töluverða athygli , enda ekki á hverjum degi sem einn af æðstu stjórnendum Google yfirgefur fyrirtækið til að fara til keppinautanna .
Mayer átti að baki 13 ár hjá Google en hún var 20. starfsmaðurinn sem fyrirtækið réð á sínum tíma .
Hjá Google hafði hún yfirumsjón með nokkrum af stærstu þjónustuþáttum fyrirtækisins , svo sem staðsetningarþjónustunni og kortagerðinni , og átti þátt í að þróa bæði leitarvél Google sem og Gmail-tölvupóstþjónustuna .
Ný dögun Þegar Mayer var ráðin var hún sjötti forstjórinn til að taka við Yahoo ! á undanförnum fimm árum , en örar mannabreytingar í brúnni þóttu endurspegla vandræðagang fyrirtækisins sem hafði glímt við tæknilega stöðnun og stöðugan tekjusamdrátt á undanförnum árum .
Þegar Mayer kom til sögunnar hafði röð fjármálamanna setið við stjórnvölinn , en stjórn fyrirtækisins taldi tímabært að fá manneskju sem hefði betri skilning á tæknihliðinni til að annast reksturinn .
Mayer var kjörin , enda með mikla reynslu af stjórnun í framsæknu tækniumhverfi og með góðan skilning á því hvað notendur vildu .
Og varla hefur það þótt verra að hún er í tölvunarfræðingur frá Stanford-háskóla sem sérhæfði sig í gervigreind á námsárunum .
Strax á fyrstu mánuðum í starfi kynnti Mayer um breyttar áherslur í starfsemi Yahoo ! sem fólust í að gera fyrirtækið framsæknara og meira skapandi .
Lykillinn að þessum breytingum var að hennar mati að kaupa ung , spennandi sprotafyrirtæki í tæknigeiranum til að krækja í skapandi starfsmenn , í stað þess að keppa við stærri fyrirtæki um ráðningar .
Hún tilkynnti einnig að framvegis myndi Yahoo ! fyrst og fremst einbeita sér að farsímalausnum og að sérsníða efni og auglýsingar fyrir einstaka notendur .
Mayer varð fljótlega alræmd fyrir að banna starfsmönnum að vinna heima , en líkt og flest tæknifyrirtæki í Kísildal þá gerði Yahoo ! ekki mikla kröfu um að starfsmenn fyrirtækisins ynnu vinnu sína í höfuðstöðvum fyrirtækisins .
Starfstöðvar fyrirtækisins voru því tómlegar og mórall á vinnustað ekki með besta móti .
Eitt af fyrstu verkum Mayer var að leggja þetta fyrirkomulag niður og krefjast þess að starfsmenn mættu til vinnu á vinnustað .
Hennar rök voru fyrst og fremst þau að til þess að lyfta móralnum og búa til skapandi umhverfi þar sem fólk skiptist á hugmyndum þyrfti að fá fólk á einn og sama stað og láta það umgangast hvert annað .
Þessar breytingar á starfsumhverfi vöktu athygli í Kísildal og talsverða óánægju starfsmanna í fyrstu .
Þetta þóttu þó skýr skilaboð um að hún ætlaði sér að koma skikki á innviði fyrirtækisins , ólíkt fyrri forstjórum , sem einkum lögðu áherslu á ytri starfsemi .
Nýleg könnun á meðal starfsmanna sýndi að 95% þeirra eru nú mjög bjartsýnir á framtíð fyrirtækisins , og fjöldi þeirra sem sækja um störf hjá fyrirtækinu hefur tvöfaldast á milli ára .
Táningurinn sem fékk $30 milljónir Eitt af fyrstu fyrirtækjunum sem Mayer keypti til Yahoo ! var lítið tæknifyrirtæki sem hét Summly .
Það hafði gert snjallsímaforrit sem notaði algóritma til að búa til stutta úrdrætti úr fréttum og birta notendum .
Kaupin vöktu töluverða athygli , ekki síst vegna þess að stofnandi fyrirtækisins var hinn 17 ára gamli Nick D ' Aloisio , en hann stofnaði fyrirtæki einungis 15 ára gamall .
Hann fékk $30 milljónir fyrir sinn snúð .
Summly hafði þó vakið athygli og meðal annars unnið til viðurkenninga frá Apple fyrir nýstárlegt notendaviðmót .
Það hafði hins vegar fáa notendur og engar tekjur .
Margir hváðu .
Fljótlega kom þó í ljós að þótt Nick D ' Aloisio hafi smíðað fyrstu útgáfuna af forritinu , þá hafði hann seinna gert samning við Rannsóknar- og þróunarstofnun Stanford háskóla ( SRI International ) um afnot af algóritma sem hafði verið þróaður þar til að bæta niðurstöður .
Það er þessi samningur sem flestir telja að Mayer hafi raunverulega verið að eltast við , enda er SRI International mjög framarlega í rannsóknum og þróun á sviði ýmis konar tölvubúnaðar og gervigreindar , en þar var meðal annars grunnurinn lagður af SIRI , sem er gervigreindarlausn sem hefur vakið mikla athygli í iPhone .
Summly varð þó fljótt hluti af nýrri ásýnd Yahoo ! því tæknin sem forritið byggði á varð undistaðan í nýju snjallsímaforriti fyrir iPhone sem Yahoo ! gaf út fyrir Bandaríkjamarkað fyrir skömmu .
Mayer hefur sagt að hún hafi mikla trú á að sérsniðnir úrdrættir úr fréttum eigi eftir að verða ein af undirstöðunum í þjónustu fyrirtækisins .
Til viðbótar hefur Mayer einnig fest kaup á þremur litlum tæknifyrirtækjum sem heita Alkie , Jybe og Stamped , en öll gerðu þau snjallsímaforrit sem nota meðmæli notenda og staðsetningarupplýsingar til að stinga upp á sérsniðnum niðurstöðum fyrir notendur .
Þessi kaup eru öll í samræmi við þá trú Mayer að framtíð Yahoo ! liggi í að bjóða upp á upplýsingar sem eru sérsniðnar að einstökum notendum í farsímum .
Kaupin á Tumblr vöktu áhuga Fátt hefur vakið jafn mikla athygli á Yahoo ! undanfarið ár og kaupin á Tumblr .
Kaupverðið var hátt , um $1,1 miljarður , eða um 140 milljarðar íslenskra króna , og er ef til vill til marks um þann metnað sem Mayer hefur til þess að koma Yahoo ! í fremstu röð á ný .
Yahoo ! missti nær algjörlega af lestinni í uppafi samfélagsmiðla- og snjallsímavæðingarinnar og rær nú öllum árum að því að brúa bilið .
Tumblr er í eðli sínu bloggþjónusta , sem er þó svo keimlík samfélagsmiðlum á borð Twitter , að hún er iðulega talin til helstu samfélagsmiðla samtímans .
Þessi blendingur hefur náð talsverðum vinsældum á meðal yngra fólks þar sem það býður upp á mikla möguleika til að nýta sköpunargáfuna , og hefur samfélagsmiðla-legt viðmót sem gefur notendum kost á að fylgja öðrum notendum .
Notendur Tumblr lýstu strax áhyggjum af því að Yahoo ! hefði eignast fyrirtækið , og töldu þetta upphafið að endalokunum .
Einhverjir mundu líklega eftir því þegar Yahoo ! keypti á sínum tíma spennandi tæknifyrirtæki sem nefndist Geocities fyrir $3,6 milljarða árið 1999 , en það var einn af undanförum bloggbyltingarinnar .
Í höndum Yahoo ! lét Geocities fljótt undan í samkeppninni og var að endingu lagt niður .
( Alls keypti Yahoo ! fyrirtæki fyrir rúmlega $6 milljarða á árunum 2002-20012 , fæst þeirra urðu til að bæta þjónustuna ) .
Mayer lofaði þó strax að ekki yrði farið í veigamiklar breytingar á Tumblr , heldur yrði það rekið sem sérstök eining innan Yahoo , og stofnandi og hugmyndasmiður Tumblr , ungur maður að nafni David Karp , myndi áfram stjórna þróun vörunnar , en Karp hefur sýnt að hann hefur góðan skilning á því hvað notendur vilja .
Það voru fleiri risar í netheiminum sem höfðu sýnt Tumblr áhuga , en fyrir Yahoo ! var það nauðsynlegt að ná til yngri notenda og á sama tíma að gera sig málsmetandi í heimi samfélagsmiðla .
Það á enn eftir að koma í ljós hvort þessi kaup koma til með að skila árangri eða enda á ruslahaugum sögunnar , líkt og Geocities , en eitt víst , nafn Yahoo ! er aftur komið á milli tanna fólks í tæknigeiranum .
Enn bætt við Nú nýverið tilkynnti Yahoo ! að það hefði keypt fyrirtæki sem nefnist Qwiki , fyrir um $50 milljónir .
Qwiki er símaforrit sem klippir saman ljósmyndir og myndbönd í stutt myndskeið .
Þessi kaup sýna að Mayer er síður en svo að hægja á í vegferð sinni .
Búast má við að sú Qwiki muni með einhverjum hætti renna saman við Flickr-myndaþjónustuna sem Yahoo ! hefur átt síðan 2005 .
( Það er ágæt vísbending um skort á framsýni og stefnu hjá Yahoo ! á undanförnum árum að því skyldi ekki hafa tekist að breyta Flickr í jafn eftirsótta þjónustu og Instagram , áður en Instagram kom til , því það hafði alla möguleika á því ) .
Áður hafði Mayer keypt tvö tæknifyrirtæki sem hafa framleitt lausnir fyrir snjallsímamyndavélar og nefnast Photoforge og KitCam , til að styðja við þróun Flickr .
Vefsíðan var lengi vinsælasta myndasíða heims , en Facebook hefur nú tekið við því kefli .
Flickr hefur fengið talsverða andlitslyftingu frá því Mayer tók við .
Nýlega var nýtt útlit kynnt , og allir notendur fengu um leið ókeypis eitt terabæti af plássi til að geyma ljósmyndir , en slíkt gagnamagn hefur enginn boðið ókeyps áður .
Það má því búast við að Flickr reyni að sækja hart að Instagram á komandi árum sem leiðandi myndaforrit fyrir farsímanotendur .
Mitt í öllum látunum er þó auðvelt að gleyma því að Yahoo ! er eftir sem áður ekki alveg á vonarvöl statt .
Þrátt fyrir að talsvert hafi verið látið með samdrátt fyrirtæksins á undanförnum árum má ekki gleyma því að fyrirtækið rekur ennþá fjórða mest sótta vefsvæði heims .
Það eru einungis Facebook , Google og Youtube sem fá fleiri heimsóknir á mánuði heldur en Yahoo ! , og það fær enn fleiri heimsóknir en Amazon og Wikipedia svo eitthvað sé nefnt .
Þá eru tekjur Yahoo ! af auglýsingasölu rúmir $5 milljarðar á ári , og hagnaður síðasta árs var rúmlega $800 milljónir og lausafé rúmlega $5 milljarðar .
Það er auðvitað pínulítið hlægilegt til að hugsa að fyrirtæki með slíkar veltutölur skuli álítið litli aðilinn og eigi í vök að verjast , en það sýnir kannski eftir hve miklu er að slægjast í sölu auglýsinga á netinu og hve risarnir , Facebook og Yahoo , bera höfuðið hátt yfir alla aðra .
