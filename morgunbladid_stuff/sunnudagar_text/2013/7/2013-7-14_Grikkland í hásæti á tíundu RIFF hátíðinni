Kvikmyndahátíðin RIFF verður haldin í Reykjavík í tíunda sinn í haust .
Hrönn Marinósdóttir er stofnandi hátíðarinnar og hefur stýrt henni öll árin .
Þónokkur styr stóð um Hrönn í vetur og héldu menn um tíma að hátíðin yrði tekin af henni .
En sú varð ekki raunin og hátíðin vex og dafnar í höndum Hrannar .
Velta hátíðarinnar hefur vaxið úr 6 milljónum í 57 milljónir króna .
Börkur Gunnarsson borkur@mbl.is Hin Alþjóðlega kvikmyndahátíð í Reykjavík eða Reykjavík International Film Festival ( RIFF ) heldur upp á tíu ára afmæli sitt í haust .
Stofnandi hátíðarinnar er Hrönn Marinósdóttir og situr hún enn við stjórnvölinn og búin að koma hátíðinni í gegnum góða sem slæma tíma , því þrátt fyrir kreppu og hart árferði hefur hátíðin aldrei fallið niður , þvert á móti bara vaxið og dafnað .
Aðsókn hefur aukist úr 13.000 gestum í 30.000 manns og veltan farið úr 6 milljónum króna árið 2004 og upp í 57 milljónir króna árið 2012 .
Svo er það fjölbreytnin sem hátíðin býður upp á , en í fyrra voru sýndar myndir frá 119 löndum og árið 2010 voru myndir frá 181 landi á boðstólum , en þjóðríki heimsins eru ekki mikið fleiri en það .
Það eru 193 ríki hjá Sameinuðu þjóðunum og fá lönd sem eru utan þeirra samtaka , þótt þess séu dæmi eins og Vatíkanið til dæmis .
Þá hafa stór nöfn í kvikmyndaheiminum komið til að taka við verðlaunum , eins og Jim Jarmush , Abbas Kiarostami og Milos Forman .
Hátíðin var á síðasta ári valin ein af 15 áhugaverðustu hátíðum Evrópu af MEDIA-sjóðnum .
Umfjöllun um hana erlendis sem innanlands hefur verið afburðagóð .
Ekki kom þessi árangur öllum á óvart á Íslandi eða eins og einn ónefndur kvikmyndagerðarmaður sagði í samtali við undirritaðan vakti Hrönn strax athygli þegar hún kom að spænskri kvikmyndahátíð á Íslandi .
" Það sást strax að hún var fær um að gera flotta sýningu í kringum þetta , þannig að eftir var tekið , " segir hann .
Hrönn Marinósdóttir segir sjálf að það hafi verið mikilvægt að vinna vel með erlendum fjölmiðlum .
" En lykillinn að góðri byrjun var aftur á móti tvímælalaust sá að við fórum strax þá leið að leita til fagfólks úti í heimi til að taka þátt í þessu með okkur , " segir Hrönn .
" Við leituðum til fólks með mikla reynslu svo sem Helgu Stephenson sem á rætur að rekja til Íslands en stjórnaði lengi vel kvikmyndahátíðinni í Toronto sem er ein sú stærsta í heimi .
Við bárum líka gæfu til þess að koma þegar í upphafi á samstarfi við reyndan dagskrárstjóra sem var Dimitri Eipides .
Hann vann sína vinnu vel og átti stóran þátt í að byggja upp gott orðspor fyrir hátíðina , bæði hérlendis og erlendis .
Með það í farteskinu hefur okkur tekist að byggja upp gott tengslanet .
Fátt er mikilvægara fyrir starfsemi eins og þessa .
Á grundvelli þess hefur til dæmis orðið til mjög sterkt lið erlendra ráðgjafa og starfsmanna .
Þetta fólk hefur hjálpað við að byggja upp reynslu og þekkingu hjá RIFF á rekstri svona viðburðar .
Frá byrjun höfum við jafnframt fengið jákvæð viðbrögð og góðan stuðning frá íslenskum kvikmyndagerðarmönnum í fremstu röð svo sem Baltasar Kormáki , Degi Kára og Elísabetu Ronalds svo fáeinir séu nefndir .
" Ekki allir sáttir Engu að síður hafa ekki allir verið sáttir með hátíðina .
Allir eru sammála um að Hrönn hafi unnið þrekvirki við að koma henni á laggirnar en sumir viðmælendur hafa viljað meina að kominn væri tími á að skipta um mann í brúnni .
Í vetur var starfrækt nefnd á vegum borgarinnar sem tók viðtal við fjölda manna sem höfðu starfað við hátíðina og báru ekki allir Hrönn vel söguna .
Menn komu jafnvel fram í fjölmiðlum og gagnrýndu hana mjög fyrir samstarfið , meðal annarra Hlín Agnarsdóttir leikstjóri .
Þessi nefnd sem fór yfir málin skilaði minnisblaði til Menningar- og ferðamálaráðs Reykjavíkurborgar en það var aldrei birt .
" Við vorum að sinna eftirlitshlutverki okkar með stofnun þessarar nefndar og fara yfir starfsemina , " segir Einar Örn Benediktsson , formaður Menningar- og ferðamálaráðs .
" Þetta sneri að rekstrarfyrirkomulagi hátíðarinnar .
Okkur fannst tími til að staldra við og fara vandlega yfir dæmið .
Þetta er gert reglulega með hátíðir .
" Aðspurður hvort ekki hafi átt að setja hátíðina af segir hann að svo hafi alls ekki verið .
" Það er hluti af eftirlitsskyldu okkar að fara yfir þau mál sem snúa að þeim sem fá styrki frá okkur , " segir Einar Örn .
" Þetta var hluti af því .
Nefndin talaði við fjölda manns , hátíðin er níu ára gömul og margir hafa unnið við hana .
Auðvitað eru margir sem hafa aðrar hugmyndir um svona hátíð og myndu vilja hafa hlutina öðruvísi , það er bara eðlilegt .
Ég held að þessi yfirferð hafi verið hátíðinni til framdráttar , hollt að hafa staldrað við og skoðað málin .
Við hjá borginni óskuðum í framhaldinu eftir því að stjórn hátíðarinnar væri fjölskipuð og sóttum módelið til Iceland Airwaves-hátíðarinnar .
Það eru núna fimm fulltrúar í stjórninni .
" Aðspurð hvort eitthvert rugl hafi verið á fjármálunum hjá hátíðinni segir Hrönn Marinósdóttir að svo hafi ekki verið og að athuganir nefndarinnar í vetur hafi ekki skilað neinum formlegum athugasemdum hvað varðar fjármálin .
" Aftur á móti fóru einhverjar sögur á kreik um að eitthvað væri að bókhaldinu , " segir Hrönn .
" Ég brást umsvifalaust við með því að senda ársreikninginn í endurskoðun .
Engin athugasemd var gerð við reikninginn .
Ekki ein einasta .
RIFF hefur alltaf skilað ársreikningum og svarað umsvifalaust þeim örfáu athugasemdum sem hafa borist og því hefur allt verið uppi á borðum hvað bókhald varðar .
Rekstur hátíðarinnar er engin gróðastarfsemi , eins og sumir virðast halda .
RIFF hefur ekki tekið nein lán og skuldar ekki viðskiptavinum sínum eða starfsfólki .
Aldrei hefur verið greiddur út arður og það stendur heldur ekki til , enda RIFF stofnuð eingöngu með þau markmið í huga að bæta íslenska kvikmyndamenningu og gera Reykjavík að alþjóðlegri kvikmyndahátíðarborg .
Þetta hefur verið frumkvöðlavinna en eftir níu ára starfsemi er svo komið að flestir líta á RIFF sem sjálfsagðan og nauðsynlegan hluta af íslenskri kvikmyndamenningu .
" Spurð um ásakanir varðandi samstarfsörðugleika segir Hrönn að það sé varla nema eðlilegt eftir níu ára starf að eitthvað komi upp á .
" Á þessum níu árum hafa hátt í hundrað starfsmenn komið við sögu og hundruð sjálfboðaliða , þá gengur ekki allt snurðulaust fyrir sig .
Það eru þó algerar undantekningar .
Vandinn snýst fyrst og fremst um það að RIFF hefur ekki getað fastráðið starfsfólk .
Við byggjum nánast allt okkar starf á lausafólki og sjálfboðaliðum sem koma alls staðar að úr heiminum .
Flestir starfa í nokkrar vikur , mest í um sex mánuði og fara svo til annarra starfa .
Margir koma aftur , jafnvel ár eftir ár , sem er gleðilegt og auðveldar okkur verkin .
Þannig byggist upp þekking sem er mjög mikilvæg .
Ár hvert þiggja um og yfir 30 manns laun vegna RIFF .
Í mestu álagsstörfin verður að hafa fólk með reynslu .
Ég hef í auknum mæli sótt reynslubolta úr hátíðabransanum til útlanda til að sinna þessum störfum .
Það hefur gefist mjög vel .
Ég hlusta á alla rökstudda gagnrýni og reyni að vinna úr henni .
Ég hef unnið með ráðgjafa um starfsmannamál undanfarin ár .
Hann hefur hjálpað mér við ráðningar á fólki , bæði við val á starfsmönnum og samningagerð .
" Verkefni skapast á Íslandi Aðspurð hvaða verkefni hafi orðið til á Íslandi í framhaldi af hátíðinni segir hún þau vera mörg .
" Hátíðin kappkostar að kynna Ísland sem tökustað fyrir gestum sínum .
Kvikmyndin Faust var t.d. tekin hér á landi eftir að leikstjórinn Aleksandr Sokurov sótti hátíðina , en framleiðslufyrirtæki hans nýtti sér þjónustu Saga Film fyrir um 70 milljónir króna .
Sú mynd vann aðalverðlaunin á kvikmyndahátíðinni í Feneyjum fyrir tveimur árum .
Þess utan hafa til að mynda Norðurlandabúar og bandarískir kvikmyndagerðarmenn unnið sínar myndir í kjölfarið á komu sinni hingað , t.d. Judith Ehrlich og Bosse Linquist .
Íslendingar hafa farið út og unnið í kjölfarið á samböndum sem hafa myndast á RIFF , t.d. alla leið til Írans .
Í fyrra sýndum við myndina Joshua Tree , 1951 A Portrait of James Dean eftir Matthew Mishory sem varð til í Kvikmyndasmiðjunni okkar , TransAtlantic Talent Lab .
Þá sýndum við líka mynd í fyrra sem var þróuð hér á landi á sérstökum vettvangi fyrir tónlistarmyndir sem við skipulögðum í nokkur ár , hún heitir Parallax Sounds , eftir Augusto Contento og þannig mætti áfram telja .
Við sköpum verkefni í ferðaþjónustu , því hingað koma túristar í tengslum við hátíðina .
Einn bandarískur hópur kvikmyndaáhugafólks hefur sótt hátíðina árlega nánast frá byrjun .
Við höfum markvisst boðið okkar gestum út á land og komið þeim í samband við ferðaþjónustuna , sýnt þeim tökustaði í samvinnu við Saga Film , kynnt þeim góða veitingastaði o.s.frv. Þessi vinna skilar sér .
Okkar gestir fara alla jafna mjög ánægðir heim og eru því ein besta auglýsing sem völ er á .
Menningartengd ferðaþjónusta er vaxandi .
Við þurfum að styrkja alla möguleika á því sviði og viðburðir á borð við RIFF eru mikilvægir í því samhengi .
" Grikkland í hásæti í haust Í samtali við fjölda kvikmyndagerðarmanna eru allir sammála um að hátíðin sé flott og hafi gert landinu gott , þótt sumir séu á því að það hefði mátt skipta um skipstjóra í brúnni .
" Það hefur tekið tíma að byggja upp stemningu fyrir hátíðinni , " segir Atli Bollason , starfsmaður hjá RIFF sem byrjaði að vinna við hátíðina árið 2005 .
" En maður finnur að nú er fólk farið að gera ráð fyrir henni og hún er búin að festa sig í sessi .
Það hefur tekið tíma en ánægjulegt að það hafi tekist .
" Elísabet Ronaldsdóttir , sem er í stjórn RIFF , segir að stjórn hátíðarinnar hafi tekst vel fram til þessa og hún sé mjög spennt fyrir nýjum hugmyndum Hrannar um að tengja hátíðina betur inn í kvikmyndagerðina á Íslandi .
" Þannig að hátíðin skilji meira eftir handa bransanum .
Þess vegna var ég fengin í þessa stjórn til að hjálpa til við það .
" Fjöldi erlendra fjölmiðla sækir hátíðina og fjallar um dagskrána og íslenska kvikmyndagerð .
Þetta eru bæði fagtímarit og fjölmiðlar á borð við New York Times , Politiken , The Guardian , El País , La Repubblica og ARTE , sem dæmi .
RIFF leggur sérstaka áherslu á að kynna íslenska kvikmyndagerð .
Undanfarin ár hefur Kvikmyndamiðstöð Íslands boðið fagfólki og blaðamönnum að kynna sér ný íslensk verk og verk í vinnslu ; myndir sem ekki enn hafa verið frumsýndar , og á sama tíma lagt áherslu á að koma á tengslum við íslenska kvikmyndagerðarmenn .
Sérstakir Bransadagar eru haldnir þar sem íslensku fagfólki býðst að sækja umræður af ýmsu tagi um kvikmyndagerð , fara á masterklassa og ýmislegt annað .
" Rekstur sérstakrar Bransastofu eða " Industry Office " miðar að því að hjálpa viðstöddum að hittast og funda , " segir Hrönn .
" Svo má nefna að ár hvert mætast tugir ungra kvikmyndagerðarmanna frá Norður-Ameríku og Evrópu á RIFF til að auka við þekkingu sína og koma nýjum verkefnum á koppinn .
Þetta er kvikmyndasmiðja RIFF eða TransAtlantic Talent Lab .
Þátttakendur í fyrra voru 55 talsins .
Og í lok maí héldum við svo fyrstu alþjóðlegu sumarbúðir RIFF í handritagerð sem tókust mjög vel .
Þar voru 24 þátttakendur frá fjórum heimsálfum , samtals 11 löndum .
Við höfum lagt mikið upp úr því að hátíðin sé eins konar þekkingarsmiðja ; að hún skapi umræður um kvikmyndir og kvikmyndagerð og taki auk þess þátt í umræðum um mál sem eru ofarlega á baugi í þjóðfélaginu .
Áherslan hefur einkum verið á alþjóðleg málefni , ekki síst mannréttindi og umhverfismál .
Öflugt barnastarf er hluti hátíðarinnar , aðstandendur bjóða grunnskólum og leikskólum í bíó og skipulagðar eru smiðjur fyrir krakkana sem hafa verið mjög vinsælar .
Til að þau læri smám saman að meta góðar kvikmyndir og auka skilning sinn á þessum mikilvæga miðli , en markvissri kennslu í kvikmyndalæsi hefur verið ábótavant í skólum hér á landi .
En kvikmyndirnar eru auðvitað aðalatriðið .
Það er fátt sem hrærir meira upp í ímyndunaraflinu en góð kvikmynd , " segir Hrönn .
Að sögn Hrannar mun RIFF leggja höfuðáherslu á að sýna góðar , framsæknar og áhugaverðar myndir alls staðar að úr heiminum .
Aðspurð hvaða land verði í hásæti hátíðarinnar segir hún að það verði Grikkland .
" Það er mikil gerjun í Austur-Evrópu , " segir Hrönn .
" Margir spá því að Grikkland verði eins og Rúmenía en áður en rúmenska myndin 4 mánuðir , 3 vikur og 2 dagar ( Kristin Puyu ) vann á Cannes-hátíðinni vissi enginn hvað var í gangi í kvikmyndagerð í Rúmeníu .
Sú mynd fékk Gyllta lundann hér í Reykjavík sama ár .
En eftir að hún vann fór fólk að veita kvikmyndagerð í landinu athygli og mjög margar afskaplega góðar myndir komu upp á yfirborðið , " segir Hrönn .
Kanadísk áhrif Hún var alin upp í Kanada á rúllupylsu , lifrarpylsu , hangikjöti , vínartertu og skyri en hafði aldrei komið til Íslands þegar hún varð fræg fyrir að gera kvikmyndahátíðina í Toronto að einni þeirri stærstu í heiminum .
Helga Stephenson heitir hún og er af íslenskum ættum .
Hún segist hafa þvælst mikið um heiminn á sínum yngri árum , búið í Taílandi , Kúbu og Japan áður en hún fór að vinna við litla kvikmyndahátíð á sínu öðru ári í Toronto á áttunda áratugnum .
Hún átti síðar eftir að stýra hátíðinni og gera hana að einni þeirri virtustu í heiminum .
Hún kom ekki til Íslands fyrr en eftir að Hrönn Marinósdóttir hafði samband við hana og bað hana um að taka þátt í að byggja upp kvikmyndahátíð á Íslandi .
" Þá var ég dregin inn í íslenska menningu og pólitík sem var skemmtilegt , " segir Helga við blaðamann Morgunblaðsins sem hitti hana á kvikmyndahátíðinni í Cannes í Frakklandi fyrir skömmu .
" Það var gaman að kynnast Íslendingunum og fá að taka þátt í þessu verkefni .
Mér fannst ég detta inn í sama húmor og ég ólst upp við , það var óvænt ánægja .
Áhorfendur á Íslandi eru mjög vel menntaðir og vel upplýstir .
Menningarþyrst fólk og ég var þess fullviss að ef við bærum virðingu fyrir þeim myndi hátíðin verða vel heppnuð .
Fólk í bransanum í kvikmyndaheiminum úti um allan heim er mjög hrifið af hátíðinni í Reykjavík .
Hrönn er búin að vera framúrskarandi í rekstrinum , hún er með þetta extra sem skiptir máli .
Kemur með svona fallegar hugmyndir eins og sundbíóið og nær þannig að koma með einhverja töfra í flotta hátíð .
Það halda allir að þeir geti rekið góða kvikmyndahátíð , þetta er mikill misskilningur .
Það þarf hæfileika til þess og Hrönn hefur þá .
Ég held að hátíðin sé gimsteinn sem Íslendingar ná vonandi að nostra við , " segir Helga .
