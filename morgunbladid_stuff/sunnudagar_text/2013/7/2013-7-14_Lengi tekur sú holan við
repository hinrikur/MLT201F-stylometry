Umræðan um störf seinni rannsóknarnefndar Alþingis var æði sérkennileg .
Lögð var áhersla á að koma tvennu rækilega til skila .
Hið fyrra var hve mikil samstaða og eindrægni hefði ríkt innan nefndarinnar og hins vegar hversu óheyrilega og óeigingjarna vinnu nefndarmenn ( seinni nefndarinnar ) hefðu innt af hendi .
Þeir eru kunnuglegir frasarnir sem menn telja eins konar merkimiða gáfna og vits , enda virðast sumir þeirra við fyrstu sýn fela í sér speki ; og geti beint umræðu á hærra plan , jafnvel vísað mönnum til vegar eða fyrir horn , ef það kemur sér betur .
Gáfnamerkið góða Umsögn eða dómur um byggingalist , myndlist eða bækur eru tæpast boðleg nema að tiltekið sé að eitthvað þar " kallist á við " eitthvað annað í öðru verki eða atviki .
Þegar best tekst til kallast eitthvað í bók á við eitthvað í málverki , tónverki eða sögufrægu húsi eða uppákomu , sem aðeins þeir sem fróðir eru eða sérsinna hafa heyrt nefnt .
Þegar þessa er getið í slíku samhengi er kolli kinkað ótt og títt til að undirstrika að allir séu með á nótunum .
Því það er ekki gott til afspurnar og veit á veikari stöðu innan hópsins , ef eitthvað bendir til að maður fljóti ekki með .
Og þetta sem hér hefur verið sagt fram að þessu kallast á við annað sem blómstrar núna : Það eru allir þessir ástsælu menn og konur .
Það er fullyrt ótt og títt , eins og það sé vafalaust , að þessi eða hinn sé eða hafi verið einhver ástsælasta persóna þjóðarinnar .
Bæði lifandi menn og látnir geta lent í slíkri útnefningu og standa hinir síðarnefndu óneitanlega höllum fæti þegar að þessu kemur .
Rannsóknarnefndir og þeir sem skila skýrslum um aðra kallast dálítið einkennilega á við þennan seinasta hóp .
Því þótt vera kunni ofsagt að þessir séu í hópi ástsælustu einstaklinga þjóðarinnar þá eru þeir í miklum hávegum hafðir og þykja eins óskeikulir og kaþólskur dýrðlingur dauður í aldir .
Hvert orð sem frá slíkum rannsóknarmönnum drýpur er án skoðunar talið heilagur sannleikur eða ígildi hans , rétt eins og fréttamiðlarar hafi breyst í hóp trúaðra á samkomu hjá Benní Hinn .
Nú er ekki hægt að útiloka að þessir , eins og Hinn , búi yfir styrk sem öðrum en kraftaverkamönnum er hulinn , en þó bendir sumt til að í mörgum tilvikum eigi verk þeirra það helst sameiginlegt að þola illa skoðun .
Þægilegri aðstaða Því miður virðist rannsóknarskýrslum fara heldur aftur eftir því sem þeim fjölgar .
Þær telja sig helst hafa átt að skoða , hvort viðfangsefnum þeirra af holdi og blóði hafi ekki orðið mikið á , og þá að upplýsa hvort brotið hafi verið gegn bókstaf laga .
Nú vill svo til að þessar rannsóknarnefndir hafa ekki þurft í störfum sínum að búa við flókna eða umfangsmikla lagaumgjörð né þurft að taka erfiðar og jafnvel yfirþyrmandi ákvarðanir á örskotsstund , eins og fyrrnefnd viðfangsefni þeirra komust ekki hjá .
Raunverulega hin eina bindandi kvöð sem Alþingi hefur talið óhjákvæmilegt að setja nefndunum er að afmarka starfstíma þeirra með beinum fyrirmælum í lögum .
Rannsóknarnefndirnar virðast hingað til eiga það sameiginlegt að hafa sýnt eindregin brotavilja þegar þessi lagafyrirmæli eiga í hlut .
Í þeim efnum kallast þessar nefndir helst á við þá aðila eina sem telja sjálfa sig hafna yfir þau lög sem í landinu gilda .
Skýrsla stóru nefndarinnar , Rannsóknarnefndar Alþingis , var send til annarrar nefndar , að því er virðist til þess að hún mætti eiga einhvers konar innhverfa íhugun um störf fyrri nefndarinnar .
Það er ekki endilega víst að það fyrirkomulag hafi verið hugsað til að rugla almenning enn frekar en orðið var , að seinni nefndin er líka í mæltu máli kölluð rannsóknarnefnd Alþingis .
Hin fyrri var kölluð það til upphefðar og til að færa henni vigt og þar sem Alþingi hafði sett hana á laggirnar , en hin síðari vegna þess að hún var skipuð alþingismönnum og skipuð af Alþingi og var því raunverulega einhvers konar Rannsóknarnefnd Alþingis .
Það fór fram umræða í þingsalnum um störf seinni nefndarinnar og í leiðinni að einhverju leyti um störf fyrri nefndarinnar , þótt það hafi verið í skötulíki .
Umræðan um störf seinni rannsóknarnefndar Alþingis var æði sérkennileg .
Lögð var áhersla á að koma tvennu rækilega til skila .
Hið fyrra var hve mikil samstaða og eindrægni hefði ríkt innan nefndarinnar og hins vegar hversu óheyrilega og óeigingjarna vinnu nefndarmenn ( seinni nefndarinnar ) hefðu innt af hendi .
Það hlýtur að hafa farið um Steingrím J. og jafnvel Björn Val , því fram að þessu höfðu þeir bandamenn talið að " frá hruni " hefði aðeins einn maður í landinu unnið þannig að orð væri á gerandi .
Enda kom í ljós að afrakstur seinni nefndarinnar var snautlegur og þótt blaðsíðufjöldinn sem var undirritaður af nefndarmönnum hafi verið bústinn og blásinn út , eins og jafnan er hjá slíkum nefndum , þá fólst hann aðallega í nýrri uppröðun á gömlu efni ( klippt og límt ) og ekki varð því séð að þingmennirnir hefðu mikið fram að færa af sinni hálfu .
Jú , ekki má gleyma því : þeirra eina raunverulega framlag var að ákæra skyldi fjóra fyrrverandi ráðherra og draga þá fyrir landsdóm .
En hin mikla eindrægni sem svo mjög var gumað af , entist ekki alla leið til afgreiðslu þess máls , hvorki hjá nefndinni né þinginu og endaði með enn meiri ósköpum en til var stofnað .
Og nú nýlega ákvað fín evrópsk samkoma að hirta ríkisstjórnina og þingið fyrir gjörninginn þann .
Taldi hin virðulega samkoma framtak íslenska þjóðþingsins og þeirra Jóhönnu og Steingríms helst kallast á við ofsóknirnar gegn fyrrverandi forsætisráðherra Úkraínu , sem eru fordæmdar og fyrirlitnar víða um veröld .
Fyrir tíma rannsóknarnefnda Fyrir bankafall voru ekki beinlínis talin tilefni fyrir rannsóknarnefndir .
Umboðsmaður Alþingis var auðvitað í verkum eins og lög ætla því embætti .
Þar var raunar sá háttur gjarnan hafður á , að þeim eða þeim embættum , sem Umboðsmaður ákveður að rannsaka , oft í framhaldi af fyrirsögnum eða fyrstu fréttum fjölmiðla , er gert svara spurningum innan fárra daga , hvernig sem á stendur , og svo tekur umboðsmaður sér marga mánuði , jafnvel nærri ár .
Þá skilar hann frá sér skýrslu , á tugum eða hundrað blaðsíðum .
Fjölmiðlamenn fjalla um skýrsluna sama dag og hún birtist , vitna í " niðurstöðu umboðsmanns " og bæta við að skýrslan sé svona óskaplega löng .
Það er sjálfsagt gert til að undirstrika þunga niðurstöðunnar .
Ríkisendurskoðun birti líka einatt skýrslur , stundum beðin og stundum ekki .
Gjarnan var þá verið að býsnast yfir því að verk sem stjórnmálamenn höfðu ákveðið hefðu farið langt fram úr öllum áætlunum .
Nú er í tísku að telja fínast ( og gott ef ekki lýðræðislegast ) ef " fagmenn " taka allar meiriháttar ákvarðanir , en ekki kjörnir fulltrúar almennings , sem gefið er í skyn að séu annaðhvort spilltir eða óhæfir , nema í þeim tilvikum þegar hvort tveggja sé .
Hafa menn smám saman guggnað undan slíkri pressu og sífellt fleiri þættir ákvarðana hafa verið færðir til " fagmanna " sem enga ábyrgð bera á einu eða neinu og almenningur getur aldrei látið sæta neinni ábyrgð .
En þetta er dálítið sérstakt í tilvikum uppnáms vegna þess að eitthvað hafi farið fram úr áætlunum .
Fullyrða má að í öllum slíkum tilvikum lúti stjórnmálamenn leiðsögn " fagmanna " í ríkari mæli en í flestum málum öðrum , svo segja má að slíkir ráði algjörlega för .
Eftir " hrun " hér á landi hafa menn bugtað sig sérstaklega fyrir hagfræðingum .
Svo ágætir sem þeir eru margir , kom ekki nokkur stétt nær því að skapa skilyrði í aðdraganda þess sem varð um víða veröld , en sú stétt .
Heimurinn hefur gengið í gegnum marga fjármálakreppuna .
En fullyrða má að sú síðasta var undirbúin af fjölmennari hópi hámenntamanna í efnahags- og fjármálafræðum en heimurinn hefur nokkru sinni séð glitta í .
Þúsundir hagfræðinga og annarra " fagmanna " í Seðlabanka Bandaríkjanna , Seðlabanka evrunnar og hinum risavöxnu bankastofnunum heimsins höfðu fram á síðustu stundu ekki grænan grun um hvað væri að skella á þeim .
Og ekki voru íslensku snillingarnir síður galvaskir hér .
Óþarfi væri að gera veður úr því , ef ekki væri fyrir þá sem dregið hafa upp myndir af sjálfum sér í kjölfarið , sem eiga enga samsvörun í raunveruleikanum og má finna slæm dæmi þess í fyrstu rannsóknarskýrslunni .
Komu ekki skattgreiðendum á krók Hinn þekkti ritstjóri og skríbent Dominic Lawson , ( líka þekktur af nánum ættingjum sínum ) rifjar upp eldra mál en bankakreppuna síðustu , sem hóf siglinguna á strandstað í sumarlok 2007 .
Lawson nefnir til sögunnar hina miklu framkvæmd um jarðgöng undir Ermarsund til að tryggja lestarsamgöngur við meginlandið .
Og það var mikið í húfi og því voru snjöllustu og virtustu " fagmennirnir " látnir leggja mat á dæmið .
( This was a project for which the proposed revenue streams had been judged by the City ' s sharpest analysts ( and recommended to their clients ) as quickly worth many times the down payment ) .
Snillingarnir vanmátu kostnaðinn um eina 17 milljarða punda en ofmátu hins vegar framtíðarumferð um göngin stórlega .
Eins og Lawson nefndi í grein sinni hafði Margrét Thatcher krafist þess að breskir skattgreiðendur yrðu ekki hengdir á þennan krók : " Það voru því einstakir handhafar hlutafjár í framkvæmdinni og þeir sem keypt höfðu skuldabréf fyrirtækisins sem horft hafa eftir fé sínu ofan í holu í Ermarsundi .
" Það er illa hægt að nota það orðalag , að staðfesta Margrétar Thatcher kallist á við tilburði Jóhönnu og Steingríms J. til að hengja íslenska skattgreiðendur á Icesave-krók Breta og Hollendinga .
Og það vantaði ekki að " fagmennirnir " og hagspekingarnir og allir hinir vísu menn skrifuðu glaðbeittir upp á alla þá vitleysu og hefur engum þeirra enn komið til hugar að biðjast afsökunar á þeim afglöpum svo vitað sé .
