Ein mest lesna grein Smartlands í síðustu viku var viðtal við Margréti R. Jónasar förðunarmeistara þar sem hún sagði að kvenpeningurinn ætti að gæta þess vel að oflita ekki á sér augabrúnirnar því það gerði okkur svo " ódýrar " .
Sumir kalla svona ofmótaðar og oflitaðar augabrúnir " skinku-augabrúnir " en trendið varð upphaflega til í Bretlandi .
Það hlýtur að liggja í augum uppi að það vill engin kona vera " ódýr " í útliti en skilin á milli þess sem er " ódýrt " og " rándýrt " geta verið óljós .
Þar spilar smekkur konunnar líklega inn í en eins og þær vita , sem eru með fulla greind og meðvitund , þá getur hann verið misjafn .
Þar fyrir utan gengur konan í gegnum allskonar tímabil í lífi sínu sem getur kallað á allskonar hliðarspor sem hægt er að skammast sín fyrir síðar á lífsleiðinni .
Konan er nefnilega allskonar og hefur umhverfi , starf , búseta , aldur , barneignir , fjárhagur og félagsskapur mótandi áhrif á stíl og smekk konunnar – alveg sama hversu fylgin sér hún er .
Ég er alin upp við að konur eigi að vera vandaðar en ekki " sjoppulegar " en þó geta komið upp " sjoppuleg " augnablik hjá mjög vönduðum konum .
Ég hef til dæmis mætt á frumsýningu í leikhúsinu og áttað mig á því í hléinu að ég er með slef á öxlunum eða hor og matarleifar á miðjum lærum .
Þótt synir mínir tveir séu vel upp aldir hafa þeir átt það til í gegnum tíðina að nota fötin mín sem þvottastöð .
Þegar þessar aðstæður koma upp verð ég alltaf babú babú yfir því að salerni á opinberum stöðum séu ekki með venjuleg tauhandklæði .
Það er vonlaust að ná matarleifum eða hori úr fötum með pappírsþurrkum ...
Ég lærði það snemma að maður fer til dæmis með skóna sína til skósmiðs áður en hælarnir á þeim fara að yddast upp eins og blýantar .
Einhvern tímann var ég spurð að því hvort ég væri hrifin af skósmiðnum mínum því það gæti ekki talist eðlilegt hvað ég heimsótti manninn oft .
Viðkomandi hafði líka orð á því að það hlyti að vera gagnkvæmt því það væri langt frá því að vera eðlilegt hvað ég fengi alltaf góða þjónustu hjá honum .
Ég svaraði því að þetta væri viðskiptasamband í sinni hreinustu mynd .
Hann " trítaði " mig , ég tæki upp veskið og allir væru alsælir .
Ég kæmi alltaf aftur og aftur og þannig sæi ég til þess að hjól atvinnulífsins snerust af fullum krafti þarna á Grettisgötunni .
Það er mikilvægt fyrir konuna , sérstaklega ef hún er pínulítið óskipulögð , að eiga í góðu sambandi við fagmenn sem minnka " sjoppuganginn " í tilveru hennar .
Góð sambönd eru búin til með því að vera alltaf í viðskiptum við sama aðilann , vera kammó og spjalla , því þá eru meiri líkur á að þú fáir alltaf " VIP " -þjónustu .
Þú þarft að eiga í " VIP " -sambandi við hárgreiðslumeistarann þinn því þú verður að geta stólað á að viðkomandi komi þér alltaf að þegar þú ert skyndilega komin með rót .
Það er nefnilega fátt " sjoppulegra " en hár í þannig ástandi og ef konan treystir sér ekki til þess að halda því við er betra að sleppa öllum svona bjútítrixum og vera bara alveg náttúruleg .
Músalitur er nefnilega mun fallegri en marglitt hár með rót .
Þær sem ætla að vera vandaðar verða að muna að vel straujuð föt eru vandaðri en óstraujuð og vandaðar konur fara ekki út í hnökruðum fötum , of stuttum pilsum , of flegnum bolum og síðast en ekki síst skiptir máli að ilma alltaf vel .
Þegar " sjoppugangurinn " verður of mikill í lífi okkar getum við huggað okkur við það að þetta er bara " tímabil " og þeim lýkur yfirleitt fyrr en okkur grunar ...
martamaria@mbl.is 