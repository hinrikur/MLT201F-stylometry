Ungmenni frá Blöndustöð Landsvirkjunar ásamt hópi sjálfboðaliða létu hendur standa fram úr ermum dagana 18.-20. júní og gróðursettu kynbættar birkiplöntur í Brimnesskógi .
Samtals var vel á fjórða þúsund plantna gróðursett en einnig var áburði dreift og girðing lagfærð eftir snjóþungan vetur .
Í tilkynningu kemur fram að félag um endurheimt Brimnesskóga í grennd við Kolkuós í Skagafirði hefur til umráða um 23 hektara lands sem eru í eigu sveitarfélagsins Skagafjarðar .
Við endurheimt skógarins eru eingöngu gróðursettar trjáplönturnar birki , reynir og gullvíðir sem eiga uppruna í Skagafirði frá öndverðu .
Hafa til þessa dags verið gróðursettar um 65.000 birki- og reyniviðarplöntur á svæðinu .
Fáist framlög til verksins standa vonir til að ljúka gróðursetningu á næstu tveimur til þremur árum .
ai@mbl.is 