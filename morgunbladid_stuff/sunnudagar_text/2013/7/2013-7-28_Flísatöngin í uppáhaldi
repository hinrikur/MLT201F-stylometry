Í Amtsbókasafninu á Akureyri sýnir rithöfundurinn Guðlaugur Arason myndverk sem samanstanda af litlum bókaskápum fullum af örsmáum , þekktum , íslenskum sem erlendum bókum .
Bækurnar kallar Guðlaugur álfabækur en í hverri mynd er lítill álfur sem er um það bil hálfur sentimetri á hæð og er að sögn Guðlaugs andi verksins .
Sýningin stendur til 31. ágúst og eru öll verkin til sölu .
Spurður um viðtökur segir Guðlaugur : " Sýningunni hefur verið ótrúlega vel tekið .
Fólk hefur gaman af þessu og það er mikið rýnt í myndirnar með stækkunarglerjum .
" Hvernig fæddist hugmyndin að þessari sýningu ? " Ég hef allt frá því ég man eftir mér verið að búa til bækur í einhverju formi ; skera út bækur , binda inn bækur , mála bækur og skrifa bækur .
Undanfarin fimm ár hef ég búið í Sviss og þar fæddist þessi hugmynd fyrir fjórum árum .
Ég á mikið bókasafn og þar sem ég er alltaf að flytja er ég orðinn þreyttur á að pakka bókum niður í kassa og taka þær upp úr kössum .
Fyrir fjórum árum þurfti ég að fletta í bók sem var neðst í stafla uppi í hillu .
Eftir mikla fyrirhöfn við að ná bókinni hugsaði ég með mér að þetta dygði ekki lengur , ég yrði að gera eitthvað í málinu og minnka bókasafnið .
Helst svo mikið að ég gæti komið því fyrir í einum skókassa .
Þá fæddist þessi hugmynd sem hafði reyndar legið í marineringu árum saman .
Á þessari sýningu eru bækur úr bókasafni mínu sem ég hef minnkað niður í einn á móti tólf og stærstu bækurnar eru um 2 sentimetrar á hæð .
Allar bækurnar eru spýtubækur , ég nota timbur og set kápur utan um það og allt er þarna í réttum hlutföllum .
Það er hernaðarleyndarmál hvernig ég geri þetta .
Ég beiti aðferð sem ég hef verið að þróa undanfarin ár og hef fundið ákveðna vinnuaðferð sem ég hefði ekki getað notað fyrir tuttugu árum áður en tölvan var orðin algeng .
Þetta er handverk frá a til ö og mikil nákvæmnisvinna .
Einn millimetri er stór eining hjá mér .
Hársbreiddin líka .
Þess vegna er flísatöngin í uppáhaldi hjá mér .
" Guðlaugur er að flytja til Íslands eftir nokkurra ára dvöl í Sviss .
" Ég er að flytja til Reykjavíkur , " segir hann og bætir við : " Veðráttan í Sviss er dýrðleg , það land er ótrúlega mikil veðravin , sérstaklega vesturhlutinn þar sem ég bjó .
Að því leyti til var bæði magnað og merkilegt að kynnast því fyrirbæri sem Sviss er .
Sviss er ekki land heldur fyrirbæri .
" Guðlaugur er þekktur fyrir skáldsögur sínar , þar á meðal eru Eldhúsmellur , Pelastikk og Sóla , Sóla , og hann hefur einnig skrifað vinsælar handbækur um Kaupmannahöfn .
" Ég hef ekkert skrifað af viti í fjögur ár , frá því að ég byrjaði á þessum ósköpum sem álfabækurnar eru , " segir hann .
" Þær hafa tekið allan minn tíma síðustu fjögur árin .
Ég var vinna að skáldsögu en lagði hana til hliðar og nú er stefnt að því að komast aftur í gang .
" Bækur Kolbrún Bergþórsdóttir kolbrun@mbl.is Bók vikunnar Ærlegi lærlingurinn eftir Vikas Swarup er á metsölulista vikunnar .
Sagan er eins konar nútíma Öskubuskusaga , ævintýraleg og spennandi .
Orðanna hljóðan Gleðin sem hvarf Kunningi minn , mikill lestrarhestur , glímir við tilvistarvanda .
Hann hætti að mestu að lesa prentaðar bækur og les nú einungis rafbækur .
Nýlega var hann staddur á flugvelli í útlöndum og ráfaði inn í bókabúð .
Þar voru hillur þaktar metsölubókum .
Hann leit yfir bókarekkana og fann ekki fyrir minnsta áhuga .
" Ég hafði lesið helminginn af bókunum og mig langaði ekki að lesa hinn helminginn svo ég gekk bara út , " sagði hann , leit svo á mig og sagði : " Þetta var ekki svona áður en ég byrjaði að lesa rafbækur .
Þá fylltist ég gleði í hvert sinn sem ég kom inn í bókabúð .
Ég er búinn að tapa þessari gleði .
" Þetta fannst mér skelfilegt en þar sem ég hélt að allt böl mætti bæta sagði ég : " Þú verður bara að hætta að lesa rafbækur og fara að lesa venjulegar bækur .
" " Já , " sagði hann svo dauflega að við vissum bæði að það myndi hann ekki gera .
Hann er búinn að venja sig á ósið sem hann getur ekki vanið sig af .
Hann hefur læst sig inni í gleðilausum heimi rafbókanna , bara af því að hann vill tolla í tískunni .
Reyndar hefur þessi kunningi minn það fram yfir mig að hann er yfirleitt búinn að lesa bækur á undan mér .
Innlegg mitt í samræður okkar er því ekki jafn sterkt og hans .
En þá er bara að tala um Jo Nesbø sem við höfum bæði mikið dálæti á .
Þar náum við alltaf saman .
Það er ekki allt fengið með því að lesa bók á undan öðrum .
Hluti af ánægjunni við að lesa felst í því að fá bókina í hendur , skoða kápuna og lesa hluta af kynningunni á baksíðu ( en ekki lesa alla kynninguna því yfirleitt er verið að segja manni allt of mikið um söguþráð og það spillir fyrir ánægjunni ) .
Ef bókin er góð setur maður hana svo upp í hillu að lestri loknum og er stoltur af að eiga hana .
Hvaða skemmtun er að því að eiga 1.500 bækur í einhverju tæki ? Ekki prýða þær heimilið , ekki eru þær vinir manns og ekki getur maður montað sig af þeim með því að benda á þær .
Þær eru læstar inni í litlu tæki .
Sá geymslustaður getur ekki kallast bókasafn .
Í uppáhaldi Ferdinand Jónsson læknir og ljóðskáld Ég held mikið upp á Snorra Hjartarson .
Ljóðin hans eru tær , með þungri tilfinningalegri öldu og hann hefur geysilegt vald á íslenskri tungu .
Ég held vitaskuld upp á Halldór Laxness eins og þjóðin gerir .
Mér þykir vænst um Brekkukotsannálinn , sennilega vegna þess að það er svo mikil tilfinning í þeirri bók .
Amman í Brekkukoti er unaður , þessi hæga , djúpa íslenska kona árþúsundanna .
Franz Kafka er frábær rithöfundur sem hreyfir við mér .
Þegar ég var í Prag fyrir nokkrum árum skynjaði ég borgina mjög sterkt eins og Kafka skrifaði um hana .
Dulúðin í verkum Kafka er mögnuð og hann kemur því vel til skila hversu andlegar verur við erum .
Ásdís Óladóttir og Valgerður Benediktsdóttir eru þau ljóðskáld sem ég held mikið upp á .
Eins og mörgum Íslendingum þykir mér síðan mjög vænt barnabókina Bróðir minn Ljónshjarta eftir okkar góðu vinkonu Astrid Lindgren , sem er bók um vináttu , kærleik og tilfinningaleg sambönd í fjölskyldum .
Ég hef gleði af leikritum og þar er Anton Tsjekov risi enda verk hans listasmíði .
Svo er ekki hægt að tala um bókmenntir án þess að nefna Federico Garcia Lorca því ljóð hans og leikrit eru snilld .
Það er ánægjulegt hvað Íslendingum þykir vænt um Lorca .
Í Húsi Bernhörðu Alba virðist hann sjá framtíðina því hann gæti verið að skrifa um Spán undir Franco .
Það er gott og hollt fyrir Norðurlandabúa að komast inn í þær ástríður og hita sem fylgja Andalúsíumanninum Lorca .
Mikill yndislestur Fuglalíf á Framnesvegi eftir Ólaf Hauk Símonarson kom út árið 2009 og hefur nú verið endurútgefin í kilju .
Bókin fékk afar góða dóma á sínum tíma enda mikill yndislestur .
Hún er þroskasaga drengs sem elst upp í vesturbænum upp úr miðri 20. öldinni .
Þetta er vel skrifuð bók , bráðskemmtileg og full af hlýju .
Höfundi tekst einkar vel að fanga tíðarandann og draga upp myndir af eftirminnilegu fólki .
Þar eru sterkar og sérstæðar konur mjög áberandi .
Ef þið lásuð bókina ekki á sínum tíma þá skuluð þið endilega ná ykkur í eintak .
Ef þið hafið lesið hana , lesið hana þá aftur .
Frumort ljóð og þýðingar á merkum ljóðum Ósamstæður er þriðja ljóðabók Stefáns Sigurkarlssonar .
Bókin hefur að geyma frumort ljóð og þýðingar , þar á meðal þýðingar á ljóðum eftir síleska nóbelsverðlaunaskáldið Pablo Neruda en þar ber hæst þýðinguna á Tuttugu ljóðum um ást .
Einnig eru í bókinni þýðingar á ljóðum eftir stórskáldin Octavio Paz , T.S .
Eliot og James Joyce .
Verðlaunabók Norðurlandaráðs Unnendur fagurbókmennta hljóta að fagna útkomu skáldsögunnar Dagar í sögu þagnarinnar eftir Merethe Lindstrøm sem Einar Ólafsson þýðir .
Bókin hlaut Bókmenntaverðlaun Norðurlandaráðs 2012 og verðlaun norskra gagnrýnenda árið 2011 og hefur fengið afar góða dóma .
Þögn hefur lagst yfir langt hjónaband Evu og Símonar .
Eva reynir að brjótast út úr einangruninni og þögninni .
Spenna og rómantík Annað tækifæri eftir Eyrúnu Ýri Tryggvadóttur er fyrsta bók höfundur og kom út árið 2004 í takmörkuðu upplagi .
Hér kemur hún í fyrsta sinn fyrir sjónir hins almenna lesanda .
Annað tækifæri er létt spennusaga með rómantísku ívafi .
Melkorka reynir að gleyma fortíð sinni , en flækist í vef myrkraverka og fjölskylduleyndarmála .
Nýjar bækur Verðlaunabók og fleira góðgæti Nú um hásumar er nóg að lesa og bókmenntaunnendur vilja örugglega ná sér í eintak af verðlaunabók Norðurlandaráðs 2012 .
Skemmtileg bók Ólafs Hauks Símonarsonar gleður .
Ljóðaunnendur fá svo sinn skammt og sömuleiðis þeir sem kjósa spennu og rómantík .
RAX sýnir í Frakklandi og bók á leiðinni Í sumar hafa ljósmyndir Ragnars Axelssonar af gangnamönnum og hestum þeirra á Landmannaafrétti verið til sýnis í Haras du Pin í Normandí í Frakklandi sem oft er kallað " Versalir hestamennskunnar " .
Í Haras du Pin stofnaði sólkonungurinn Loðvík fjórtándi höfuðmiðstöð franskrar hrossaræktar og reiðmennsku og fram til þessa dags eru þar ræktuð úrvalshrossakyn Frakka og starfræktur sögufrægur reiðskóli .
Þar eru reglulega haldnar sýningar á list og ljósmyndum sem tengjast hestamennsku og í sumar hafa myndir RAX verið þar í forgrunni ásamt verkum systranna Ólafar og Sigrúnar Einarsdætra sem unnin eru úr hrosshári .
Þótt Ragnar hafi aldrei verið þekktur sem hrossaljósmyndari eru margar af kunnustu myndum hans teknar í leitum á Landmannaafrétti og sýna vaska Land- og Holtamenn í kröppum dansi við náttúruöflin á hestbaki .
Landskunn er til að mynda ljósmynd af fjallkóngi þeirra , Kristni Guðnasyni í Skarði í Landsveit , þar sem hann sundríður Rangá með rollu í eftirdragi .
Ragnar hefur farið á hverju ári frá 1987 í leitir í Landamannalaugum .
Skrásetning hans á einu íslenskasta fyrirbæri alls þess sem Íslendingar taka sér fyrir hendur spannar því nú um aldarfjórðung .
Lengi hafa aðdáendur RAX beðið þess að út komi bók með þessum myndum og nú hillir loks undir það .
Síðla í ágúst sendir Crymogea frá sér nýjustu bók Ragnars , Fjallaland eða Behind the Mountains , sem um leið er fyrsta stóra bók RAX sem eingöngu fjallar um Ísland .
Texta bókarinnar ritar Pétur Blöndal í félagi við RAX .
Ameríkanar hrifnir af ullinni Það þarf síst að sannfæra Íslendinga um ágæti íslenska lopans en nú virðist sem Ameríkanar séu að ganga í aðdáendaklúbbinn .
Þarlendur útgefandi bókarinnar Prjónað úr íslenskri ull er mjög lukkulegur með undirtektir hennar í Bandaríkjunum og af ummælum á heimasíðu hans má vænta prjónapílagríma hingað heim .
Bókin var upphaflega gefin út á íslensku og ensku en hin síðarnefnda seldist upp .
Nýja ameríska útgáfan gerir það gott svo hver veit nema kunnugleg þjóðleg mynstur fari að dúkka upp á götum stórborganna vestra .
Sumir skrifa í öskuna öll sín bestu ljóð .
Davíð Stefánsson Málsháttur vikunnar Nýir siðir koma með nýjum herrum .
