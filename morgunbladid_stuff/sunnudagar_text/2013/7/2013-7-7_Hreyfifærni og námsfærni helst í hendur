Íþróttafræðingurinn Sabína Steinunn Halldórsdóttir hefur undanfarin ár verið að þróa hugmyndafræði sína um hreyfifærni barna sem hefur borið árangur í kennslu hennar .
Hún segir hreyfifærni hafa áhrif á alla þroskaþætti hjá börnum og vill að foreldrar og börn leiki sér saman úti .
Mikilvægt sé að leyfa börnum að nota ímyndunaraflið í útileikjum .
Gunnþórunn Jónsdóttir gunnthorunn@mbl.is Börn sem hafa góða hreyfifærni eru í flestum tilfellum forvitnari um umhverfi sitt og fróðleiksfúsari , " segir Sabína Steinunn Halldórsdóttir sem á dögunum gaf út bókina Færni til framtíðar – handbók um örvun hreyfifærni barna úti í nánasta umhverfi .
Bókin á sér ekki hliðstæðu á Íslandi en hún fjallar um hugmyndafræði Sabínu , sem hún þróaði eftir nám sitt í Noregi , í hreyfingu barna .
Hún kenndi börnum í Ingunnarskóla í Grafarholti og segir að það hafi sýnt sig og sannað að þau börn sem voru með slaka hreyfifærni gekk illa í námi en eftir því sem hreyfifærni fór fram þá fór börnunum fram á báðum sviðum og gekk því betur með hugtakaskilning , hljóðvitund , lestur og hvaðeina í náminu .
" Þetta helst í hendur , sem er mjög áhugavert .
Hreyfifærnin hefur áhrif á alla þroskaþættina .
" Hrátt umhverfið ekki verra Þegar Sabína hóf störf sem íþróttakennari við Ingunnarskóla 2003 nýtti hún umhverfið í kring sem var mjög hrátt enda skólinn í byggingu á þeim tíma .
" Ég var nýkomin heim til Íslands eftir námið og þar sem ég hafði nýtt mér náttúruna mikið í Noregi varð ég að finna aðeins öðruvísi leiðir .
Þá þróaðist sú hugmynd hjá mér að það væri hægt að nýta ýmislegt annað en skóginn þegar maður hefur hann ekki enda auðvelt að yfirfæra ímyndunar- og hlutverkaleik barnanna í annað umhverfi , " segir Sabína en hún hvatti nemendur sína til þess að nýta það sem var fyrir hendi , ljósastaura , rafmagnskassa , gangbrautir , hellur og annað sem á vegi þeirra varð .
" Þetta eru grunnhreyfingar sem ég er að fást við og eru , samkvæmt námsskrá leik- og grunnskóla , að kasta , grípa , rúlla , stökkva , sveifla sér og fleira .
Börnin leika oft allskyns dýr , en í rannsókninni hjá mér var meðal annars risaeðluþema , sem var mjög skemmtilegt .
" Með þessu móti ýtti Sabína einnig undir sköpunina hjá börnunum og örvaði þau í hreyfingu og ímyndun .
Í leiknum var Sabína börnunum innan handar , leiðbeindi þeim og lagði fyrir allskonar æfingar .
" Ég var meira eins og þátttakandi frekar en kennari .
" Foreldrar og börn saman úti Aðspurð segir hún það ekki sjálfsagðan hlut fyrir börn að vera leikin og liðug heldur þurfi að kenna þeim það eins og annað í lífinu .
" Það er ekkert líf án plásturs og við kennum börnum okkar að ganga og vera kurteis og svoleiðis , af hverju ekki að kenna þeim líka að leika sér úti ? " segir Sabína .
" Það þarf ekki allt að vera tilbúið með einhverjum tækjum og tólum og dýrum leikföngum heldur er um að gera að leyfa börnunum að njóta sín í úti náttúrunni og umhverfinu og leyfa þeim að nota ímyndunaraflið .
" Hún segir að hægt sé að uppfylla alla þætti er falla undir grunnhreyfifærni á klukkutíma úti í náttúrunni á hverjum degi .
Þá náist þeir þættir sem þarf til að örva öll skilningarvitin .
Örvunin verður meiri í útileik en innileik þar sem áreitið er meira og hreyfingarnar voldugri .
Börnin aðstoðarrithöfundar Sabína vill að bókin komi öllum að góðum notum .
" Fyrrverandi nemendur mínir sem tóku þátt í þessu eru í raun rithöfundar með mér þó að þeirra sé ekki getið .
Þetta hefði ekki orðið til án þeirra , því ég fékk tækifæri til að prófa mig áfram með börnunum , " segir hún .
" Markmiðið er að allir geti nýtt sér bókina , ekki bara íþróttafræðingar .
Þarna liggur að baki fimm ára rannsóknarvinna sem ég skrifaði svo um í mastersritgerð minni síðar .
Það urðu framfarir hjá börnunum og það sýndi sig að þetta virkar .
" NOTA ÍMYNDUNARAFLIÐ Spyrja frekar en skamma " Það kemur nú fyrir að þegar börnin segja frá einhverju ævintýralegu eða ótrúlegu eru þau oft skömmuð fyrir að vera að plata , þau verði nú að segja satt og rétt frá .
Hins vegar eru þau kannski ekki að plata heldur þyrstir í það að hafa frá einhverju að segja eftir langan og viðburðaríkan útileik í ímynduðum heimi .
Í stað þess er um að gera að nýta tækifærið og flétta það saman við hugmyndafræðina í bókinni .
Hvetja þau áfram með því að spyrja hvort hinn umræddi dreki gæti hoppað hátt eða stokkið langt , " segir Sabína .
