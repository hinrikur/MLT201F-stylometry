Rósa Guðbjartsdóttir er bæjarfulltrúi Sjálfstæðisflokksins í Hafnarfirði og starfar með eiginmanni sínum , Jónasi Sigurgeirssyni , í bókaforlaginu Bókafélaginu , sem Jónas rekur .
Rósa er einnig formaður stjórnar Styrktarfélags krabbameinssjúkra barna og er þekkt fyrir skrif sín um mat , en ný matreiðslubók eftir hana , Partíréttir , kom út fyrir skömmu .
Hvaðan kemur áhugi þinn á matargerð ? " Í föðurfjölskyldunni er mikill áhugi á mat og matargerð og þar eru bæði menntaðir kokkar og sjálflærðir .
Pabbi var góður kokkur sem gerði ýmsar tilraunir í eldhúsinu og ég hef áhugann líklega frá honum .
Ég hef alltaf haft gaman af vafstri í eldhúsinu og á unglingsaldri fór ég að klippa út úr erlendum blöðum alls konar upplýsingar um mat , krydd og framandi grænmetistegundir .
Þegar ég var nýfermd fékk ég vinnu á veitingastað í Hafnarfirði og vann þar í eldhúsinu í fimm ár á sumrin og með skólanum og þar lærði ég ýmislegt .
Það hvarflaði samt aldrei að mér að læra matreiðslu .
Eftir að ég fór sjálf að búa fannst mér fljótt gott að slaka á í eldhúsinu eftir annasaman vinnudag og fór þannig að njóta þess að elda .
Fyrir mér er matargerð og framreiðsla matarins ekki síður , ein tegund sköpunar .
Í flestum tilvikum vil ég að uppskriftir séu einfaldar þannig að þær henti sem flestum .
Ég fæ mikil og jákvæð viðbrögð við því sem ég geri og það er gott til þess að vita að maður sé að gefa af sér og fá til baka .
" Lífið breyttist á augabragði Starfsferill þinn hefur aðallega verið í fjölmiðlum , stjórnmálum og svo ertu formaður stjórnar Styrktarfélags krabbameinssjúkra barna .
Hvað varð til þess að þú valdir þér þessi störf ? " Sem barn var ég mikið innan um eldra fólk og mér fannst áhugavert að hlusta á fullorðna fólkið ræða stjórnmál , sérstaklega þegar umræðurnar urðu eldheitar .
Á menntaskólaárunum vaknaði svo hjá mér samfélagsáhugi og ég las mér til um stefnuskrár stjórnmálaflokkanna .
Hugmyndir Sjálfstæðisflokksins um frelsi einstaklingsins höfðuðu sterkt til mín .
Ég gekk í flokkinn , tók virkan þátt í starfi Heimdallar og SUS og var þar í stjórn .
Á þessum tíma fór BSRB í verkfall og Ríkisútvarpið hætti útsendingum .
Þá stofnuðu starfsmenn Vallhallar og fleiri útvarpsstöð og ég tók þátt í því .
Þetta var mikið ævintýri því það þurfti að flytja stöðina á milli húsa á nokkurra daga fresti vegna þess að lögreglan reyndi að loka stöðinni .
Þarna voru fyrstu skrefin stigin í átt að frelsi og samkeppni á ljósvakanum .
Ég fór síðan í stjórnmála- og fjölmiðlafræði í Háskólanum en skráði mig úr Sjálfstæðisflokknum upp úr tvítugu þegar ég fór að starfa á fjölmiðlum .
Ég starfaði nokkur sumur á DV og var í hópi fyrstu dagskrárgerðarmanna Bylgjunnar þegar hún var sett á laggirnar árið 1986 .
Það var mikil upplifun að taka þátt í því þegar fyrsta einkarekna útvarpsstöðin fór í loftið en ég starfaði þar við dagskrárgerð og síðan fréttamennsku , fyrst samhliða háskólanáminu .
Fréttastofur Stöðvar tvö og Bylgjunnar voru síðan sameinaðar og þar starfaði ég um árabil .
Frá unglingsaldri hafði ég ætlað mér að fara í blaðamennsku , ég hef alltaf átt auðvelt með að skrifa og hef gaman af fólki og fjölmiðlastarfið átti því vel við mig .
Þetta var frábær tími enda stór fjölmiðill sem þessi í raun alveg einstakur vinnustaður .
Ég vann með skemmtilegu og skapandi fólki en það gekk oft mikið á , miklar sviptingar og tíð fréttastjóraskipti .
Alltaf líf og fjör en maður vissi aldrei hvaða verkefni kæmu inn á borð þegar mætt var til vinnu og starfið því ákaflega fjölbreytt .
En ég sagði upp á Stöð tvö árið 1999 þegar við hjónin fluttum til Flórída þar sem maðurinn minn fór í MBA-nám .
Við vorum komin með tvo litla stráka og það var talsvert ævintýri að flytja í sólina og gera slíkar breytingar á lífi litlu fjölskyldunnar .
Ég notaði tækifærið og fór í nám í almannatengslum í háskólanum í Tampa og skrifaði greinar fyrir Gestgjafann .
En eftir aðeins eins árs dvöl í Bandaríkjunum greindist yngri strákurinn , Bjartmar , sem þá var að verða tveggja ára , með krabbamein á hæsta stigi .
Þetta var skelfilegt áfall og allt líf okkar breyttist á einu augabragði .
Það biðu hans langar og strangar meðferðir og það eina sem hægt var að gera var að fara aftur heim til Íslands .
Bjartmar greindist með svokallað taugakímsæxli ( neuroblastoma ) .
Það er meðfætt krabbamein og greinist yfirleitt á fyrsta eða öðru ári hjá börnum .
Upptökin eru í nýrnahettunum en þegar það greinist er það oft búið að dreifa sér mikið .
Það er í upphafi yfirleitt nánast einkennalaust , en uppgötvast þá þegar meinvörpin eru farin að hrjá börnin .
Bjartmar fór í miklar og strangar meðferðir bæði hér heima og í Svíþjóð þar sem hann fór í stofnfrumuskipti , en meinið var komið í bein og beinmerg .
Það virtist síðan sem meðferðirnar hefðu skilað góðum árangri og kraftaverkið gerst því að þeim loknum fundust engin merki um meinið í líkama hans .
Bjartmar var nokkra mánuði að jafna sig og ná aftur þrótti og þreki .
Það varð mikið spennufall hjá mér þegar sjúkrahúslífinu lauk og Bjartmari fór að líða betur , fór á leikskóla og gat orðið lifað eðlilegu lífi .
Skömmu síðar var starf framkvæmdastjóra Styrktarfélags krabbameinssjúkra barna , SKB , auglýst laust til umsóknar og ákvað ég að sækja um .
Mér fannst að þar gæti ég nýtt ýmislegt úr persónulegri reynslu minni og fyrri störfum .
Ég fékk það starf en á sama tíma bauðst mér spennandi tækifæri í fjölmiðlaheiminum og sá aldrei eftir því að hafa valið SKB .
Líf mitt hafði tekið þvílíkum breytingum á þessum tíma og allt viðhorf til lífsins .
Það var mér mikils virði að geta orðið þessum mikilvæga málstað að liði og lagt mitt á vogarskálarnar til aðstoðar fjölskyldunum sem lenda í þessum þungu raunum .
SKB er félag sem enginn vill fara í en þegar fólk lendir í þessum aðstæðum þá er mjög dýrmætt að til sé félag eins og þetta sem styður með öllum hugsanlegum leiðum við fjölskyldur krabbameinssjúkra barna .
Það hefur verið ótrúleg lífsreynsla að upplifa hve margir eru tilbúnir að leggja þeim lið sem eiga um sárt að binda og hve mörg stór hjörtu eru þarna úti í þjóðfélaginu .
En ekki síst lærdómsríkt og gefandi að fylgja börnunum og fjölskyldum þeirra í gegnum þeirra baráttu .
Haustið 2003 brugðust vonir okkar .
Krabbinn blossaði upp í Bjartmari .
Hann hafði verið að keppa á fótboltamóti á Akranesi nokkrum vikum áður , kátur og hress , hraustur og þrekmikill .
Í þetta sinn var lítið hægt að gera .
Hann dó 16. nóvember , tæplega sex ára .
Skömmu síðar hitti ég fullorðna konu sem hafði misst barn sitt áratugum áður af slysförum .
Hún sagði : " Rósa mín , það er ekkert annað hægt að gera en að bíta á jaxlinn .
" Mér fannst þetta dálítið kaldranalegt , en eftir því sem árin líða skil ég hvað hún átti við .
Maður þarf að ákveða að halda áfram og til að geta það þarf maður oft á tíðum að bíta á jaxlinn .
" Margra ára úrvinnsla Hvernig tókust þið Jónas á við sorgina ? " Blessunarlega áttum við góða að .
Ég veit ekki hvernig það hefði verið ef við hefðum ekki átt foreldra , systkini og vini sem allir voru boðnir og búnir að vera til staðar .
Það var lífsbjörg fyrir okkur .
Alvarleg veikindi eða andlát barns reynir mjög á fjölskylduna alla og einstaklingarnir takast misjafnlega á við slíka sorg .
Það er mikilvægt að átta sig á því að hver og einn fer á sinn hátt í gegnum slíka erfiðleika .
Svona mikilli sorg fylgir margra ára úrvinnsla sem lýkur kannski aldrei .
Með tímanum hefur mér fundist gott að eiga samskipti við fólk sem hefur staðið í svipuðum sporum .
Maður hefur enn þörf fyrir að tala um ýmsa hluti sem tengjast sorginni og barninu en það eru takmörk fyrir því hvað maður ræðir þá við vini sína eða fjölskyldu .
Því er gott að umgangast fólk sem hefur staðið í svipuðum sporum .
Það skilur enginn þessar tilfinningar nema sá sem hefur upplifað þær .
En orð Bjartmars sjálfs hafa reynst mér einna best .
Þegar ský dró fyrir sólu í sjúkrahúsgarðinum í Svíþjóð og hann sagði : " Mamma , sólin kemur aftur " .
Nú eru að verða tíu ár síðan Bjartmar dó , hann hefði verið fimmtán ára hefði hann lifað .
Eldri bróðir hans , Sigurgeir , er átján ára og svo eru tvö yngri börn , Margrét Lovísa , ellefu ára og Jónas Bjartmar , átta ára .
Stundum heldur maður að erfiðleikarnir hljóti að vera að baki , – " skammturinn hljóti að vera búinn " .
En ári áður en Bjartmar dó lést faðir minn , Guðbjartur Jónsson , aðeins 57 ára að aldri og mikið hafði því reynt á alla fjölskylduna á stuttum tíma .
Það var því með ólíkindum þegar enn eitt áfallið reið yfir fyrir fjórum árum .
Einn góðan veðurdag kom ég að Sigurgeiri syni okkar , sem þá var nýfermdur , þar sem hann hafði fallið af stól á borðstofuborðbrúnina , fengið þungt höfuðhögg og sprungna vör .
Pabbi hans fór með hann upp á spítala þar sem hann var strax rannsakaður vel .
Jónas hringdi svo í mig nokkrum klukkustundum síðar þegar niðurstöður lágu fyrir og sagði mér að það hefði uppgötvast æxli við heilann .
Hann hafði fengið flogakast og fallið þess vegna á borðið .
Það er erfitt að lýsa þeim tilfinningum sem bárust innra með mér við þessar fréttir en kannaðist þó við þær frá veikindaferli Bjartmars litla .
Ég hreinlega dofnaði öll en samt sem áður settist ég upp í bíl og keyrði til þeirra feðga .
Ég veit ekki hvernig mér tókst að keyra því mér fannst líkaminn vera eins og lamaður .
Ég man að ég hugsaði á leiðinni : " Nú er Guð orðinn geggjaður " .
Tilhugsunin um að annað barn okkar væri að lenda í slíkum hremmingum var óbærileg .
Viku síðar fór Sigurgeir í heilaskurðaðgerð , æxlið var á viðkvæmum stað og hann var fjórtán tíma á skurðarborðinu .
Til allrar hamingju tókst sú aðgerð mjög vel .
Síðar kom í ljós að æxlið var góðkynja .
Hann var nokkra mánuði að ná sér eftir þetta en er mjög frískur og hraustur í dag .
Það er ólýsanlegur léttir að þarna fór allt vel .
" Skynja bjartsýnistón Víkjum aðeins að pólitíkinni , þú ert bæjarfulltrúi Sjálfstæðisflokksins í Hafnarfirði .
Ætlarðu að halda áfram í því starfi ? " Þegar ég hætti sem framkvæmdastjóri Styrktarfélags krabbameinssjúkra barna eftir fimm ára starf fór ég meðal annars út í pólitík .
En ég er enn virk í starfi SKB og hef síðastliðin fjögur ár verið formaður stjórnar þess .
Ég hef nú verið í bæjarmálapólitíkinni í sjö ár og hef enn mjög gaman af og öðlast góða reynslu .
Reyndar hef ég bara verið í minnihluta sem auðvitað er ekki óskastaðan þótt hverri stjórn sé líka hollt að hafa öfluga stjórnarandstöðu sem veitir nauðsynlegt aðhald í ýmsum málum .
Ég held áfram í stjórnmálunum á meðan ég hef ástríðuna , tel mig geta gert gagn og nýt stuðnings til góðra verka .
Það er mikilvægt að hafa kjark og þor til að standa með sannfæringu sinni , segja hlutina eins og þeir eru þótt maður viti að skoðun manns muni ekki endilega njóta mikilla vinsælda í upphafi .
Ég starfa þannig og stend og fell með orðum mínum og gjörðum .
Það er margt jákvætt og skemmtilegt við að hafa áhrif á samfélagið í gegnum pólitíkina en það er líka ýmislegt neikvætt við hana .
Pólitíkin getur kallað fram það versta í fari fólks og maður lærir fljótt að ekki eru allir viðhlæjendur vinir .
Vinstri menn hafa verið við völd í Hafnarfirði frá 1986 að einu kjörtímabili undanskildu og nú síðastliðin ellefu ár samfellt .
Því er ljóst að það er kominn tími á breytingar enda ekki hollt í litlu bæjarfélagi eins og þessu að sömu aðilar stjórni of lengi .
Þá er hætta á að menn fari að líta á hlutina sem sína eigin og öðrum komi það varla við hvernig staðið hefur verið að málum og ákvarðanatökum , litlum sem stórum .
" Heldurðu að það sé hægri sveifla í landinu ? " Ég held að það sé að minnsta kosti jákvæðnisveifla og það er léttara yfir fólki .
Síðustu ár hefur neikvæðni og niðurrif verið allt of áberandi .
Landsdómsmálið er glöggt dæmi um það hvers konar heift og hatur réð hér ríkjum .
Dómstóll götunnar hefur einnig farið illa með fólk og komið hefur í ljós að hið svokallaða " góða fólk " er hreint alls ekki svo gott .
Ég held samt að þjóðin hafi fengið nóg af þessu og hafi í síðustu kosningum sýnt að hún vilji að í samfélaginu ríki meira umburðarlyndi og jákvæðni , meiri sátt .
Ég skynja bjartsýnistón , sem ég vona að sé kominn til að vera .
" 