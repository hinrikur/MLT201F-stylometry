Þegar málin eru skoðuð vandlega kemur það fólki oft á óvart hvað eiga má von á litlu þegar starfsævinni lýkur .
Bæði virðist okkur hætta til að vanmeta hversu langt sparnaðurinn fleytir okkur og eins hve lítilla greiðslna er að vænta frá ríki eða lífeyrissjóðum .
Dóra Björg Axelsdóttir , forstöðumaður einkabankaþjónustu MP banka , segir best að byrja að huga að sparnaði og fjárfestingum sem fyrst og einnig að vissara sé að vara sig á nokkrum algengum mistökum .
Hún bendir á að viðbótarsparnaði sé ætlað að brúa bilið milli fyrri tekna og þess sem lífeyrissjóðirnir munu borga okkar og til mikils sé að vinna að byrja snemma að leggja fyrir .
Jafnvel smáar upphæðir safnast upp furðufljótt og verða að sjóðum sem skipta sköpum .
Hvaða leið er síðan best að fara í sparnaði og fjárfestingum fer alfarið eftir markmiðum , aðstæðum og áhuga hvers og eins .
" Markmiðin , sem stefnt er að , þurfa að vera bæði skýr og raunhæf .
Ef t.d. ágætlega staddur einstaklingur á miðjum aldri kæmi til mín gæti ráðleggingin verið á þá leið að skipta sparnaðinum í bæði í langtíma- og skammtímafjárfestingar , dreifa áhættunni vel og loks eiga hluta af sparnaðinum í lausafé á góðum innlánsreikningi til að geta leitað í neyðarsjóð ef eitthvað skyldi koma upp á .
Ekki má heldur gleyma að skoða skuldirnar og getur t.d. borgað sig að leggja áherslu á að greiða upp dýrar skammtímaskuldir eins og yfirdráttarlán áður en áherslan er lögð á sparnaðinn .
" Þeir sem það vilja geta stýrt fjárfestingum sínum sjálfir og dundað sér við að kaupa og selja á markaði til að reyna að ná hámarksarði .
" Til að ná hámarksávöxtun þá þurfa fjárfestar að sinna heimavinnunni , þar sem það tekur tíma að byggja upp þekkingu á markaðnum , " segir Dóra og bætir við að sú leið eigi ekki við alla , en koma einkum til greina fyrir þá sem búa yfir þekkingu á markaðnum og hafa orkuna og áhugann .
Einblínt á fortíðina Fyrir hina getur verið farsælast að greiða fjárfestingarséfræðingi fyrir að halda utan um hvernig sparnaðinum er ráðstafað .
Dóra segir marga nýta sér þjónustu eignastýringarsviða í dag og í MP banka séu t.d. einstaklingar , sveitarfélög , stéttarfélög og lífeyrissjóðir í stýringu á sínum sjóðum .
Í boði er sérhæfð fjárfestingaþjónusta þar sem starfsmenn fylgjast stöðugt með á verðbréfamarkaði og velja verðbréfin saman með ákveðnum eignastýringaraðferðum .
Tekin er þóknun fyrir þjónustuna en sá kostnaður , segir hún , sé yfirleitt fljótur að borga sig upp með markvissari og árangursríkari fjárfestingastefnu .
" Meðal algengra mistaka almennings þegar komið er út á markaðinn er að einblína um of í baksýnisspegilinn og elta þau bréf sem hafa verið að hækka mest , en líta framhjá þeim sem hafa hækkað minna eða jafnvel lækkað .
Þannig verða margir á markaðnum af tækifærinu að finna fyrirtækin sem eru vanmetin .
Góð hækkun á einu tímabili er alls ekki ávísun á hækkun á því næsta , " segir Dóra .
" Eins virðist Íslendingum sérstaklega hætt við að vera óþolinmóðir og tregir til að skuldbinda sig til langs tíma .
Margir líti svo á að 6-12 mánuðir séu langtímafjárfesting á meðan aðrar þjóðir myndu segja að langtímaskuldbinding væri þrjú ár og uppúr .
Það er mjög mikilvægt fyrir fjárfesta að gera sér grein fyrir því að það koma alltaf tímabil þar sem verðbréf hækka eða lækka í verði .
Agi er því mikilvægur enda ekki ástæða til að breyta um fjárfestingarstefnu þótt ávöxtun lækki á tímabili vegna sveiflna á markaði .
" Mistökin geta líka falist í því að vera of hikandi við að fjárfesta .
Dóra segir æði mörg tilvik um að fólk lúri á stórum fjárhæðum , sem vegna verðbólgu eru í raun að gefa neikvæða raunávöxtun ár eftir ár , hvort heldur inni í peningaskáp , undir dýnu eða á bankabók .
" Skiljanlegt er að fjármagnseigendur séu sumir hikandi eftir það sem á undan er gengið .
Við fundum það greinilega strax eftir fjármálahrunið að óttinn var mikill hjá mörgum sparifjáreigendum og menn héldu að sér höndum .
Smám saman hefur markaðurinn tekið að glæðast og traustið tekið að aukast um leið .
" Ósamstilltar fjölskyldur Þegar þröngt er í búi og þörf á að fara varlega með peningana vill það stundum gerast að fjölskyldumeðlimirnir eru ekki allir samstíga .
Þetta getur sérstaklega átt við börnin á heimilinu , sem fást kannski ekki til að slökkva ljósin eftir sig , eða þau ganga ekki rétt frá matvælum svo þau skemmast .
Það eru þó ekki bara börnin sem gerast sek um þetta .
Stundum á makinn afskaplega erfitt með að fara varlega með peninga , sem kallar iðulega á það að sá ábyrgi þarf að draga enn meira úr sínum útgöldum , að ógleymdu öllu ergelsinu Ein lausn er að úthluta öllum fjölskyldumeðlimum tiltekinn vasapening sem inniheldur um leið kostnaðinn við ýmis heimilisútgjöld .
Ef t.d. barnið á heimilinu fær aukapening sem er eyrnamerktur rafmagnsreikningnum á það eftir að gæta þess vandlega að engin ljós logi að óþörfu .
ai@mbl.is NEYTANDI VIKUNNAR Snikk snakk og gimsumgams Baldur Sigurðsson er 28 ára fæddur og uppalinn í Mývatnssveit .
Hann vinnur á verkfræðistofunni VSÓ ráðgjöf í sumarvinnu og spilar knattspyrnu með KR. Hvað eruð þið mörg í heimili ? Við erum fjögur .
Það er heimilisfaðirinn , ásamt kærustunni Pálu Marie , Baldri Ara syni okkar og labrador veiðihundinum Skota .
Hvað áttu alltaf til í ísskápnum ? Það sem er alltaf til í ísskápnum er Hámark , KEA skyr , mjólk , smjör og ostur .
Morgunmaturinn minn undanfarin ár hefur verið eitt stykki af Hámarki með súkkulaðibragði og svo upp úr kl. tíu fæ ég mér skyr .
Hvað fer fjölskyldan með í mat og hreinlætisvörur á viku ? Það er að sjálfsögðu misjafnt en það getur farið frá svona 20.000 kr. og allt upp í 50.000 kr. ef það þarf að kaupa mikið af hreinlætisvörum eða ef við förum út að borða .
Hvar kaupirðu helst inn ? Pála sér aðallega um innkaupin , sem er gott fyrir fjárhaginn þar sem ég er alltof freistingagjarn .
Það sem kemur yfirleitt upp úr pokunum þegar hún kemur heim eru hlutirnir sem ég nefndi að ofan ásamt haframjöli , barnamat , brauði , ávöxtum og grænmeti , áleggi og svo að sjálfsögðu smá snikk snakk og gimsumgams .
Hvað freistar helst í matvörubúðinni ? Það er harðfiskurinn .
Það er algjörlega óþolandi hvað harðfiskur er dýr þar sem þetta er besti matur í heimi og svo er hann meinhollur líka .
Harðfiskur með íslensku smjöri og ísköld kók er tvenna sem ætti að gera að þjóðarrétti Íslendinga .
Hvernig sparar þú í heimilishaldinu ? Það hefur verið lítið um sparnað undanfarin ár þar sem við höfum bæði verið í skóla .
En ég nota fjármálaforritið Meniga til þess að halda utan um fjármálin .
Það mun hjálpa okkur með sparnaðinn í framtíðinni .
Hvað vantar helst á heimilið ? Það er klárlega La-Z-Boy .
Það væri reyndar hættulegt þar sem ég myndi sennilega sofa í honum .
Já , og svo dreymir mig um gott grill , mikill grillmaður .
Eyðir þú í sparnað ? Já ég reyni það .
Skothelt sparnaðarráð ? Það er einfalt .
Setja upp forrit eins og Meniga , setjast niður í þrjá tíma og skoða nákvæmlega hvernig útgjöldin hafa verið síðustu mánuði .
Eftir svona innri skoðun sér maður hvernig hægt er að auka sparnað margfalt .
