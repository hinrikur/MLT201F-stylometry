Það hefur líklega ekki farið framhjá neinum að Vilhjálmur Bretaprins og Katrín , hertogaynja af Cambridge , eignuðust frumburð sinn á mánudaginn var , hinn 22. júlí .
Krónprinsinn Georg Alexander Loðvík var 3,6 kíló þegar hann kom í heiminn og afar fríður eins og sást á myndunum sem teknar voru af fjölskyldunni þegar hún yfirgaf St .
Mary ' s spítalann í Lundúnum á þriðjudaginn .
Frú Katrín var klædd í ljósbláan kjól með kremhvítum doppum þegar hún fór með frumburð sinn heim .
Hnésíði blái kjóllinn var tekinn saman undir brjóstum og við kjólinn var hún í ljósum sandölum með fylltum hæl .
Hárið var blásið á fullkominn hátt með örlitlum krullum í endana eins og er svo ógurlega móðins núna .
Þegar rýnt er í myndirnar sést að frú Katrín var svolítið þreytt – þreytt en alsæl .
Ég þekki þetta vel , enda vann ég sjálf töluvert með bláa og hvíta litapallettu þegar ég fór heim með son minn úr Hreiðrinu í júlí 2009 .
Röndótt blá og hvít peysa úr sænska móðurskipinu H & M gerði góða hluti þegar við yfirgáfum spítalann en því miður man ég alls ekki í hverju ég var að neðan því það sést ekki á myndinni .
Í stað þess að blása hárið var því smellt í tagl og vegna sólbrúnku var móðirin algerlega ómáluð þegar hún yfirgaf spítalann .
Auðvitað brosti móðirin hringinn þrátt fyrir að hafa lítið sem ekkert sofið nóttina eftir fæðinguna .
Það var ekki vegna þess að drengurinn hafi verið svo óvær heldur vegna þess að móðirin var svo hátt uppi eftir fæðinguna .
Það að eignast barn á náttúrulegan hátt – án þess að láta mænudeyfa sig , anda að sér glaðlofti eða nálastinga sig er magnaðasta tilfinning sem hægt er að upplifa ...
allavega þangað annað kemur í ljós .
Ekki er vitað hvernig fæðing Georgs Alexanders Loðvíks gekk , en eitt er þó víst að móðirin glóði eins og demantur eftir fæðinguna og síðan þá hefur erlenda pressan logað .
Blaðamönnum úti í hinum stóra heimi þykir merkilegt að frú Katrín hafi sýnt hvað hún var ennþá " magamikil " daginn eftir fæðinguna .
Hún átti náttúrlega að troða vömbinni í aðhaldsbuxur og fela magann með " réttum klæðaburði " til að misbjóða ekki heimsbyggðinni ...
eins og kóngafólk gerir .
Á augnablikum sem þessum rifjast það upp fyrir mér hvað ég er heppin að vera kona þrátt fyrir launamun kynjanna og allt það .
Heppin að hafa fengið að upplifa það kraftaverk að koma börnum í heiminn .
Þótt karlpeningurinn skilji það ekki , og muni líklega aldrei gera , er mun erfiðara að koma krakka í heiminn en að búa hann til .
Það þýðir ekkert að þræta um þetta – ég tala af reynslu ...
martamaria@mbl.is 