Árleg drusluganga fer fram um helgina .
Fyrst var gengið í nafni drusla í Toronto í Kanada 2011 og í kjölfarið hefur fagnaðarerindið borist víða um heim .
Mörg þúsund manns mættu í miðborg Reykjavíkur á síðasta ári vegna göngunnar og nú verður gengið á Akureyri líka .
Yfirlýst markmið göngunnar er að ráðast gegn fordómum sem felast í því hvernig talað er um brotaþola í kynferðisafbrotamálum .
Ástand , hegðun , útlit , klæðnaður , fas eða viðmót fórnarlambsins skipta ekki máli .
Allt eru þetta aukaatriði .
Þegar þjófur brýst inn í hús er það aukaatriði í hvaða fötum húsráðandi var þegar brotist var inn , eða hvort hann var í góðu skapi eða ekki .
Orðið drusla er gjarnan notað um ýmsa útjaskaða hluti , slitin föt , gamla bíla – og konur sem klæða sig djarft og sofa hjá ! Þegar undirrituð sótti á sínum tíma spurninga- og ræðukeppnir í menntaskóla voru hvatningarsöngvar eða níðsöngvar um andstæðinginn sungnir af miklum móð .
Einn söngvanna sem var sérlega vinsæll þá var svona : " Það eru hommar í Verzló , það eru hommar í Verzló .
Hommar í Veeeerzló , það eru hommar í Veeeerzlóóó .
" Á einhverjum tímapunkti , þegar söngurinn var saminn af einhverjum misskildum snillingi , var honum sannarlega ætlað að vera móðgandi fyrir hina vatnsgreiddu Verzlinga .
En brandarinn snerist við þegar þeir sjálfir hófu að kyrja sönginn .
Það gerðist fyrir allavega 15 árum og kannski fyrr .
Með því að taka upp orðfæri þeirra sem fordæma er hægt að snúa á þá .
Við erum öll druslur þessa helgi og notum orðið drusla því það er nauðsynlegt að ráðast gegn fordómum sem fórnarlömb kynferðisglæpa mæta .
Við skulum öll drusla okkur í gang fyrir helgina og druslast í göngu til heiðurs druslum allra tíma .
