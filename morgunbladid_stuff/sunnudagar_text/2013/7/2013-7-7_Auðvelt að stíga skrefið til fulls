Mikil aukning hefur verið seinustu ár í hópi þeirra sem kjósa að nota reiðhjól sem sinn helsta samgöngumáta , að sögn Alberts Jakobssonar , formanns Hjólreiðafélags Reykjavíkur .
Hópur þeirra sem æfir hjólreiðar reglulega sem íþrótt hefur einnig farið stækkandi en Albert segir það vera lítið mál fyrir hinn " venjulega " hjólreiðamann að stíga skrefið til fulls og byrja að æfa .
" Flestir hjólreiðaklúbbar eru með svokallaðar opnar æfingar þar sem þú getur mætt og prófað að hjóla .
Við hjá Hjólreiðafélagi Reykjavíkur erum með slíkar æfingar tvisvar í vikur og þangað eru allir velkomnir .
Ég held að það sé sniðugast fyrir þá sem eru í þessum hugleiðingum að leita uppi hjólreiðafélög sem stunda þessa íþrótt og setja sig í samband við þau , " segir Albert .
Auðveldara að æfa í hóp Albert telur alla aldurshópa eiga erindi í hjólreiðar .
" Fólk sem hefur verð að stunda aðrar íþróttir eða hreyfingu á borð við hlaup eða skíði og hjólar í vinnuna uppgötvar oft hversu gaman það er að æfa þetta .
Það sér að það er auðveldara að taka æfingar í hóp .
Sá yngsti sem æfir hjá okkur er sjö ára og sá elsti er á sjötugsaldri .
Svo er ég með einn sem er 58 ára og keppir reglulega í íþróttinni .
Hann er örugglega einn af tíu bestu hjólreiðamönnum landsins , " segir Albert .
170 manns á æfingu Kostir hjólreiða eru ótvíræðir , fyrir heilsuna , budduna og umhverfið .
Albert segir áhugavert hversu mikil aukning hefur orðið í hjólreiðum hjá aldurshópnum 30-50 ára .
" Fólk áttar sig á því að þetta fer mjög vel með líkamann .
Þú færð t.a.m. ekki álagsmeiðsli og þó svo að þú sért í yfirþyngd þá skemmir það ekkert fyrir þér .
Þegar þú byrjar þá geturðu komið þér í hörkuform og þér líður miklu betur , " segir Albert og bætir við að mikill félagsskapur fylgi íþróttinni .
" Einu sinni í mánuði hittast t.d. öll hjólreiðafélögin á höfuðborgarsvæðinu og við hjólum saman .
Ég man að við vorum um fimmtán talsins að hittast fyrir nokkrum árum en metið okkar í dag er 170 manns .
Það er alveg sama hvernig veðrið er , það er alltaf góð mæting , hvort sem það er rigning , snjór , slydda eða sól , " segir Albert .
HVAÐ ÞARF TIL ? Keppnishjól óþarft Albert segir gott fyrir þann sem vill byrja að stunda hjólreiðar af kappi að byrja á að taka ákvörðun um hve oft í viku skal æft .
Hins vegar segir hann litlu máli skipta hvernig hjólið lítur út eða hvaða tegund það er .
Ástand hjólsins skiptir meira máli .
Þar er átt við að öryggisatriði á borð við gíra og bremsur séu yfirfarin og í lagi .
" Ef hjólið er í lagi þá geturðu byrjað að æfa .
Ég get tekið dæmi um mann sem tók þátt í reiðhjólakeppni um daginn og lenti í öðru sæti .
Hann var á ósköp venjulegu hjóli og var ekki útbúinn neinum sérstökum búnaði .
Hins vegar sérðu fljótlega eftir að þú byrjar að það er þægilegra að æfa íþróttina ef þú kemur þér upp ákveðnum búnaði .
Þá er ég að tala um hjólaskó , hjólabuxur , regnfatnað , vesti og annað í þeim dúr .
Svo kaupa flestir sér gott hjól þegar þeir byrja að æfa af krafti , " segir Albert .
Aðalmálið sé þó að leggja af stað .
