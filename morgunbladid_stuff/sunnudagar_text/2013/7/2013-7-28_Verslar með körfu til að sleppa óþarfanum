Hilmar Þór Ólafsson einkaþjálfari spænir upp kaloríur og eyðir því miklu í mat .
Um þessar mundir æfir Hilmar á fullu fyrir tíu daga ævintýra- og æfingaferð um Balkanskaga , Anywherefit Balkans , og leggur hann af stað í ágúst .
Hvað eruð þið mörg í heimili ? Eins og er er ég einn í heimili þar sem kærastan er í vinnu fyrir norðan í sumar .
Hvað áttu alltaf til í ísskápnum ? Það verður alltaf að vera til egg og beikon í ísskápnum .
Held ég fái aldrei leiða á þessu tvennu , hægt að nota þetta í alls kyns eggjakökur , eða þá bara einfaldlega egg og beikon .
Hvað fer fjölskyldan með í mat og hreinlætisvörur á viku ? Ég fer með svona 20 þús. á viku .
Ég borða mikið vegna þess að ég hreyfi mig mikið .
Hvar kaupirðu helst inn ? Ég versla mest í Krónunni og stundum í Nettó .
En þar sem ég nenni ekki að bíða í röð þá versla ég stundum í Samkaupum á álagstímum .
Hvað freistar helst í matvörubúðinni ? Það sem fer langoftast í körfuna er harðfiskur , ávextir , grænmeti , Hámark , haframjöl og að sjálfsögðu egg og beikon .
Hvernig sparar þú í heimilishaldinu ? Ég spara helst tíma og peninga þannig að í hádeginu borða ég oftast fisk , stundum kjúkling , á veitingastaðnum í Laugum .
Maturinn þar er ódýr og mjög góður .
Þá get ég fengið mér eitthvað léttara á kvöldin þegar ég kem heim .
Hvað vantar helst á heimilið ? Persónulega finnst mér helst vanta upphífingastöng .
Ég er með flest annað æfingadót heima : stangir , lóð , bjöllur , róðrarvél , og hjól .
Eyðir þú í sparnað ? Ég borga mánaðarlega í Allianz .
Einnig hjóla ég mikið og spara olíu á því , plús brenni fitu í leiðinni .
Skothelt sparnaðarráð ? Þegar þú ferð í matvöruverslun notaðu körfu en ekki kerru .
Meiri líkur á að fólk kaupi ekki óþarfa varning þar sem karfan þyngist við það .
