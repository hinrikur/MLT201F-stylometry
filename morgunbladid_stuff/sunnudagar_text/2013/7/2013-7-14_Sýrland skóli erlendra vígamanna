Vígamenn hvaðanæva hafa undanfarið streymt til Sýrlands .
Flestir eru þeir bókstafstrúarmenn og tilheyra harðlínuhópum , sem taka þátt í baráttunni gegn stjórn Bashirs al-Assads , forseta Sýrlands .
Margir koma frá öðrum ríkjum í Mið-Austurlöndum , en aðrir koma víðar að .
Talið er að allt frá 500 til rúmlega 1.000 múslímar frá Evrópu taki þátt í baráttunni með uppreisnarmönnum .
Gleyma að þeir snúa aftur Sérfræðingar segja að þróunin minni á atburðarásina í Afganistan á níunda áratug 20. aldar .
Þá þyrptust erlendir vígamenn til Afganistans til að berjast gegn hersetuliði Sovétmanna .
Afleiðinga þess gætir enn , þremur áratugum síðar .
Þátttakendur í þeim átökum urðu lykilmenn í að skipuleggja og stunda hryðjuverkastarfsemi í fjölda landa .
" Þessir einstaklingar snúa aftur með reynslu af að berjast í vopnuðum átökum og þjálfun í að beita vopnum og sprengiefni , " segir rithöfundurinn og blaðamaðurinn Hazem al-Amin , höfundur bókar , sem nefnist Einmana salafistinn , í samtali við blaðið The Daily Star í Beirút .
" Lönd sem ýta undir för bardagamanna til Sýrlands hafa tilhneigingu til að gleyma því að dag einn munu þeir snúa aftur og verða félagar í óvirkjuðum hryðjuverkasellum .
" Talið er að vaxandi hlutur bókstafstrúaðra vígamanna , svokallaðra jihadista , í baráttu uppreisnarmanna muni ekki aðeins draga dilk á eftir sér í Sýrlandi , heldur hafa áhrif víða um heim .
Karim Emile Bitar er stjórnandi rannsókna við Stofnun alþjóðasamskipta og herfræði í Frakklandi .
" Vestræn ríki á borð við Frakkland og Bretland velta fyrir sér hvað muni gerast þegar jihadistar snúa aftur til Evrópu eftir að hafa náð sér í herþjálfun .
Staðan í Jórdaníu er sérstakt áhyggjuefni .
Þar óttast margir að þessir vígamenn muni dag einn snúa aftur til heimalands síns og vilja taka upp baráttuna .
" Erlendu vígamennirnir koma margir til Sýrlands í gegnum Tyrkland .
Við tyrknesku landamærin er tiltölulega rólegt og líf útlendinganna getur tekið á sig skrýtna mynd .
Í Der Spiegel er lýsing á lífinu í sýrlenska landamæraþorpinu Atimah .
Hinir nýkomnu draga á eftir sér töskur á hjólum .
Í einum graut heyrist norðurenskur hreimur , rússneska , aserbaídsjanska og arabískur hreimur Sáda .
Þarna eru þúsund jihadistar á einum reit og margir hafa það svo gott að þeir fara ekki lengra .
Veitingastaðir spretta upp í Atimah , skrifstofa með heitinu " International Contacts " sér um að bóka flug og skipta gjaldmiðlum , hvort sem það eru bresk pund , evrur , dollarar eða rial frá Sádi-Arabíu .
Vígamenn í Counter-Strike Þrjú netkaffihús eru í þorpinu fyrir þá sem þurfa að hafa samband heim .
Bókstafstrúarmennirnir þurfa ekki að hafa áhyggjur af að fara á mis við helstu tækninýjungar .
Í græjubúðinni er hægt að fá nýjasta iPadinn og Samsung Galaxy-símann .
Verslunareigandinn segir að einn viðskiptavinurinn hafi eytt þúsund dollurum hjá sér .
Maturinn er ódýr og leigan lág , segir í greininni .
Á kvöldin heyrast þó bardagahljóð , en þegar betur er að gáð er ástæðan sú að jihadistarnir eru í tölvuleiknum Counter-Strike .
" Í Atimah er hið heilaga stríð búningauppákoma og öllum getur liðið eins og þeir taki þátt án þess að meiða sig , " skrifar blaðamaður Der Spiegel .
Í þorpinu eru nokkrar bókstafstrúarfylkingar og þær eru misvinsælar .
Tóbak á ekki upp á pallborðið , en ein fylkinganna hefur aflað sér vinsælda með því að leyfa reykingar í laumi .
Ekki ánetjast þó allir hinu " ljúfa lífi " í Atimah og margir fara á vígstöðvarnar til að berjast .
Ekki ríkir þó alltaf traust á milli sýrlenskra uppreisnarmanna og erlendu vígamannanna .
" Við vonum að eftir fall Assads fari jihadistarnir aftur , " segirt Hassan Hamada , yfirmaður úr sýrlenska flughernum , sem flúði yfir í hitt liðið og er nú í forustu uppreisnarhersins .
ÁHYGGJUR Í EVRÓPU Evrópskir jihadistar – Nýjasta útflutningsvaran , sagði í fyrirsögn greinar eftir Soeren Kern , fræðimann við Gatestone-stofnunina í New York , í mars .
Þar sagði hann að Sýrland hefði tekið við af Afganistan , Pakistan og Sómalíu sem helsti áfangastaður herskárra íslamista , sem vilja ná sér í reynslu af vígvellinum án opinbers eftirlits .
Breska ríkisútvarpið , BBC , segir að leyniþjónustur í Evrópu hafi áhyggjur af því að evrópskir múslímar , sem nú berjast í Sýrlandi muni snúa aftur og fremja hryðjuverk .
Alþjóðamál Karl Blöndal kbl@mbl.is Vestræn ríki á borð við Frakkland og Bretland velta fyrir sér hvað muni gerast þegar jihadistar snúa aftur til Evrópu eftir að hafa náð sér í herþjálfun .
Karim Emile Bitar , stjórnandi rannsókna við Stofnun alþjóðasamskipta og herfræði í Frakklandi .
