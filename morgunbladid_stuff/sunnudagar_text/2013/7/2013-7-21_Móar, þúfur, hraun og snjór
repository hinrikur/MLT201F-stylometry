Hlaupaferðafyrirtækið Arctic Running stóð fyrir þriggja daga hlaupaferð með leiðsögn frá Mývatni norður í Ásbyrgi í byrjun mánaðarins .
Sex hlauparar lögðu af stað frá Reykjahlíð , upp í Leirhnjúk , í Gjástykki og að Eilífsvötnum þar sem var tjaldað fyrri nóttina .
Meðal hlaupara var Bryndís Ernstdóttir langhlaupari og móðir hins nýbakaða heimsmeistara Anitu Hinriksdóttur , en Bryndís á sjálf að baki glæstan feril í langhlaupum .
Hópurinn tók marga aukakróka á þessari fallegu leið og voru hlaupnir 39 kílómetrar fyrsta daginn .
" Leiðin upp í Leirhnjúk var mögnuð , við þurftum að forðast skafla en kíktum upp á Hlíðarfjall og rétt náðum útsýninu áður en þokan kom .
Það var algjörlega magnað en hafði áhrif á lærvöðvana daginn eftir , " segir Inga Fanney Sigurðardóttir hjá Arctic Running og hlær .
" Við tókum hring um Leirhnjúk og skoðuðum sprungur og hella og leirhveri .
Fórum þaðan upp í Víti og fylgdum nýja hrauninu alveg norður í Gjástykki sem var töluverð áskorun því það var svo mikið af snjó og landslagið krefjandi .
Móar og þúfur og kjarr , sandar .
En við Hágöngur var svo fallegt útsýni að við hlupum niður að Eilífsvötnunum og nutum stundarinnar .
Það var kraftmikil stund .
Í hugum útlendinganna var þetta stund ferðarinnar .
" Lambalæri og bað í læk Við Eilífsvötn beið þeirra tjöld , eldhústjald og farangurinn þeirra sem hafði verið keyrður frá Reykjahlíð yfir daginn .
Það viðraði vel til hlaupa þennan dag , þrátt fyrir að kalt væri ( hitinn var um 6°C ) .
Daginn eftir var hlaupið svokallað þingeyskt þúfuhlaup frá Eilífsvötnum yfir í Vatnajökulsþjóðgarð að Dettifossi .
Það þótti þægileg leið þar sem engir snjóskaflar voru á þeim hluta .
Sama dag var hlaupið frá Dettifossi eftir hádegismat , í Hafragilsundirlendi og Jökulsárgljúfrum fylgt norður að Hólmatungum og tjaldað í Vesturdal .
Þar grillaði hópurinn læri og hlauparar böðuðu sig í læknum eftir 35 km hlaupadag .
Þriðja daginn var farið í Svínadal , svo Jökulsárgljúfrunum fylgt þar til komið var að Ásbyrgi , hlaupið uppi á barmi byrgisins og svo niður í byrgið og endað við Botnstjörn .
Í heildina var leiðin 96 km með öllum aukakrókunum en stoppað var við skemmtilega staði til að njóta þeirra .
" Við ætlum aftur , ekki spurning .
Förum í lok ágúst og fólki finnst svolítið merkilegt að þetta er ekki nein keppni .
Þarna er hlaupið til að njóta .
" 