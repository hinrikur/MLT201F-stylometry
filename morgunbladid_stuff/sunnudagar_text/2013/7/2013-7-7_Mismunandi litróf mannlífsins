Jarþrúður Þórhallsdóttir fjallar um einhverfu í bók sinni Önnur skynjun - ólík veröld sem gefin var út á þessu ári .
Í bókinni lýsa átta einstaklingar á einhverfurófi þeirri erfiðu raun að takast á við eigin viðbrögð og annarra í lífinu og því að samfélagið taki þau í sátt .
Gunnþórunn Jónsdóttir gunnthorunn@mbl.is Fólk á einhverfurófi skynjar umhverfið öðruvísi og taugakerfi þeirra vinnur á annan hátt en hjá flestum , " segir Jarþrúður Þórhallsdóttir , sjúkraþjálfari og fötlunarfræðingur og höfundur bókarinnar Önnur skynjun - ólík veröld .
Bókin er byggð á eigin rannsókn sem hún gerði í fötlunarfræði við Háskóla Íslands .
Í bókinni fer Jarþrúður óhefðbundnar leiðir þar sem hún tekur viðtal við átta einstaklinga á einhverfurófi og gefur það lesanda góða innsýn í líf fólks sem hefur fengið þá greiningu .
Tilgangur bókarinnar er að blanda saman fræðunum við mannlegu hliðina , þar sem lesandi fær nákvæma lýsingu á viðbrögðum og upplifun þessara átta einstaklinga .
" Fyrst og fremst er ég að þessu til að fá betri og dýpri skilning á því að vera á einhverfurófi .
Þegar skilningurinn verður meiri , fækkar hindrununum og lífið verður miklu auðveldara og þau fá betur notið sín og sinna hæfileika .
Hindranirnar felast nefnilega ekki síst í skilningsleysi fólks almennt , " segir Jarþrúður .
" Það er erfitt fyrir okkur að setja okkur í spor þeirra , eins og það er erfitt fyrir þau að setja sig í spor okkar .
" Skynja umhverfið öðruvísi Fólk á einhverfurófi er mismikið einhverft og afar ólíkir einstaklingar en grunnurinn er sá að skynúrvinnsla þess er önnur en almennt gerist .
Sumir verða ofurnæmir fyrir til dæmis hljóði , lykt og snertingu en aðrir geta átt erfitt með að borða einhvern tiltekinn mat eða jafnvel klæðast ákveðnum fötum .
Einn viðmælandi í bókinni sagði frá því að hann þurfti stundum að laga skyrtuna sína ef hún læddist upp úr buxunum annars myndi það pirra hann í skapinu .
Það kom oft fyrir að hann þurfti að renna niður buxnaklaufinni og gyrða niður um sig til að koma skyrtunni vel fyrir en þetta gat átt sér stað hvar sem var , svo sem í matvöruverslunum .
Háttalagið gat komið honum í vandræði enda ekki algengt að fólk gyrði niður um sig í matvörubúðum .
Hann lærði þó fljótlega að það væri ekki leyfilegt að gera þetta á almannafæri , en aðeins ef um " neyðartilfelli " væri að ræða .
Jarþrúður segir að það sé grundvallaratriði að skilja hvernig fólk á einhverfurófi skynjar hlutina og telur að þegar skilningur sé í höfn kominn geti það breytt allri tilveru þeirra .
Fólk á einhverfurófi bregst oft öðruvísi við en flestir aðrir og upplifa þau áreiti úr umhverfinu á annan hátt .
Þeirra viðbrögð eru öðruvísi í augum annarra en alveg eðlileg út frá þeirra eigin upplifun .
" Við myndum bregðast eins við ef við upplifðum það sama og þau .
Í þessu felst grunnmunurinn , sem mér finnst þurfa að útskýra betur .
Við erum eins og sjálfvirk tölva , síum það frá sem við ætlum ekki að nota , nánast án þess að hugsa en hjá þeim er sían ekki eins sjálfvirk og öflug .
Það er svo margt sem truflar þau í umhverfinu og ekki nóg með það heldur veldur það þeim oft gífurlegum sársauka .
" Þessi næma skynjun er útskýrð nánar í bókinni með því að fá upplifun einstaklinganna sjálfra : " Já , hávær og hvellandi hljóð .
Til að byrja með var ég hræddur við hárþurrkuna hennar móður minnar sem er reyndar alveg rosalega hávær .
Ég var hræddur við [ hjólsögina hans pabba ] alveg þar til ég var 12 ára , út af hljóðinu .
Þetta var alveg allt í lagi þegar ég var með heyrnartól , " sagði einn viðmælandinn .
Skólinn á að vera fyrir alla Öll höfum við rétt á að sækja skóla enda er skólinn mikilvægur og mikilvægur tími í lífi barna , bæði námslega og sérstaklega félagslega .
" Skólakerfið eins og það er í dag er ekki fyrir alla , en það á að vera fyrir alla , " segir Jarþrúður og nefnir í því samhengi ánægju sína með þætti Lóu Pindar Aldísardóttur , Tossarnir , sem sýndir voru á Stöð 2 nú fyrir skömmu .
Skólakerfið er þannig uppbyggt að það nær ekki yfir allan hóp barna , sem er gríðarlega fjölbreyttur eins og raun ber vitni .
Þá er algengt að börn á einhverfurófi verði fyrir miklu einelti á skólaárum sínum og jafnvel af hálfu kennara .
Einn viðmælandi í bókinni lýsti slíku einelti svo : " Ég átti það til að leiðrétta kennarann og það fór rosalega fyrir brjóstið á þeim kennara og ...
ég fékk oft þagnarpunktinn .
Mér var bent á að þegja í kennslutíma , ég átti ekki að segja neitt .
Aðrir fengu að spreyta sig ...
en ég fékk aldrei að tjá mig af því það væri alltaf rétt hjá mér hvort eð væri ...
Ég hef alltaf verið þannig að ef ég veit að eitthvað er réttara en það sem er í gangi þá á ég rosalega erfitt með að sitja á mér ...
Og ég fékk aldrei útrás fyrir tjáningarþörfina á því tímabili og það fór rosalega í mig líka .
" Börn á einhverfurófi vilja hafa rólegheit , enda þurfa þau að vinna og hugsa meðvitað og einbeita sér að hlutum sem við hin þurfum lítið að hafa fyrir .
" Þau eru mun lengur að skynja og vinna úr umhverfinu heldur en við hin , " segir Jarþrúður .
" Eitt sem þau til dæmis þola ekki er þegar margir eru í sama rými .
Þau ná ekki að halda uppi samræðum þar sem margir eru að ræða saman , því það rennur allt saman og þau ná ekki samhenginu .
" Í sumum skólum hefur tíðkast að sameina tvær skólastofur í eina og hafa þá tvo bekki saman í stóru rými með tvo kennara .
" Sem betur fer þá held ég að hafi dregið úr þessari þróun og víða er verið að gera góða hluti hvað varðar að koma til móts við þarfir einhverfra barna .
Því miður er það þó ekki alls staðar svo , og enn vantar mikið upp á grunnskilninginn á einhverfu í mörgum skólum og aðstæður verða stundum þannig að börn hrökklast úr skólanum sínum .
" Erfitt fyrir foreldra Það er oft erfitt fyrir foreldra að skilja börnin sín sem ekki hafa fengið greiningu .
Sum einhverf börn sýna oft ofsafengna hegðun og virka ofbeldishneigð .
Ef einstaklingur er alltaf að upplifa ákveðið ofbeldi í daglegu lífi , hlýtur það að endurspeglast í hegðun hans .
Jarþrúður tekur dæmi um þetta : " Tökum dæmi um það að standa í röð í skólanum þar sem mikið er um að vera og mikil hreyfing .
Sum börn á einhverfurófi upplifa það sem árás ef einhver rekst utan í þau út af þeirri ofurnæmu skynjun sem þau hafa og bregðast jafnvel illa við .
Ef þú meiðir þig færðu samkennd frá öðrum , en börn á einhverfurófi meiða sig stundum á þann hátt sem við hin kippum okkur ekki upp við og eru þá skömmuð fyrir öfgakennd viðbrögð sín .
Það er sár upplifun og erfið , þar sem barninu þótti sín viðbrögð fullkomlega eðlileg , " segir Jarþrúður .
" Þá skammast foreldrar sín stundum fyrir hegðun barna sinna , því það er nú ekkert lítið sem fólk líður fyrir það að þykja lélegt í uppeldinu .
En ef þessi grunnskilningur er til staðar , hvernig taugakerfið virkar , þá verður allt miklu auðveldara fyrir okkur öll .
" Orðræðan skiptir máli Jarþrúður segir að ánægjuleg breyting hafi orðið á hugmyndafræði og skilningi hvað varðar einhverfu á allra síðustu árum .
" Mér finnst ýmislegt gott hafa verið að gerast í seinni tíð og fötlunarfræðin hefur þar lagt mikið til , " segir hún .
" Og ég sé það betur og betur hvað orðræðan skiptir miklu máli .
" Ýmis orð og orðalag hefur verið notað í gegnum tíðina sem er ekki til framdráttar og oft niðrandi .
Að mati Jarþrúðar á ákveðin vitundarvakning sér stað og fólk er hægt og rólega að verða meðvitað um hvaða hugtök eru notuð og hvaða hugtök er betra að nota .
Dæmi um þróun orðræðunnar í einhverfusamfélaginu nefnir Jarþrúður að áður fyrr hafi mikið verið talað um börn með einhverfu en ekki einhverf börn , vegna þess að orðið " einhverfir " hljómaði eins og verið væri að útskúfa þeim frá öðrum .
Ákveðið var því að tala um fólk með einhverfu ( fólk fyrst ) .
Fullorðið fólk á einhverfurófi sem er sátt við að vera einhverft hefur hins vegar viljað tala um einhverfuna sem hluta af þeirra persónuleika og ekki sé hægt að aðskilja þetta tvennt , þetta þykir Jarþrúði afar mikilvægt sjónarmið .
" Mér hefur fundist best að tala um fólk á einhverfurófi .
Margbreytileikinn er litróf og við erum öll á litrófi mannlífsins , það er bara eðlilegt að við séum mismunandi eða eins og einn viðmælandi minn í bókinni orðaði þetta : " Það er enginn eins hvort sem er " , " segir Jarþrúður .
Var Einstein einhverfur ? Vísindaframfarir verða til þegar rannsakendur sökkva sér djúpt í viðfangsefnið og eyða miklum tíma og orku í þetta afmarkaða verkefni .
Ýmsir vísindamenn eru taldir geta hafa greinst með einhverfu ef sú greining hefði verið í boði á þeim tíma .
" Fólk á einhverfurófi er oft mjög vísindalega þenkjandi og nota þau mikla rökhugsun enda vel þjálfuð þar sem þau þurfa að nota greinandi hugsun mun meira í daglegu lífi en aðrir .
Þau geta eytt miklum tíma og orku í eitthvert verkefni sem þau hafa áhuga á , " segir Jarþrúður .
Í bókinni segir einn viðmælandi : " Á þeim tíma hafði ég rosalegan áhuga á bókum , ég hafði jú áhuga á vegakerfinu , það var svona aðalhobbíið mitt líka , það var að dunda mér í svona og stúdera .
Ég byrjaði að stúdera ættfræði átta ára og ég eiginlega festist í því .
Ég festist alltaf í áhugamálunum þegar ég var yngri .
Já og ef það var einhver að reyna að fá mig til að gera eitthvað annað , þá var ég rosalega skapillur og pirraður ...
ég skildi ekki á þeim tíma af hverju það voru allir að trufla mig .
Ég vildi bara fá að gera það sem ég vildi á þeim tíma og ekkert annað .
" 