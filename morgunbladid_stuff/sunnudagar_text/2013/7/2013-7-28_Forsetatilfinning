Ég er virkilega ánægður með þetta hlutverk , þetta er mikill heiður .
Mér skilst að ég eigi að skjóta úr byssu þegar hjólreiðamennirnir leggja af stað og síðan á ég að afhenda verðlaun á eftir , " segir Magnús Hlynur Hreiðarsson , ritstjóri Dagskrárinnar , fréttablaðs Suðurlands , og fréttaritari Stöðvar 2 á Suðurlandi , sem bætir bráðlega við sig enn einum titlinum þegar hann verður í hlutverki verndara og heiðursræsis Gullhringsins .
" Svona hluti ég hef aldrei gert áður , ég fæ einhverja forseta Íslands-tilfinningu við þetta en herra Ólafur Ragnar Grímsson mætti einmitt á Landsmót UMFÍ á Selfossi í byrjun júlí og afhenti verðlaun í fimleikakeppninni , nákvæmlega eins og ég á að gera í Gullhringnum , " bætir Magnús við á léttum nótum .
Gullhringurinn var haldinn í fyrsta skipti í fyrra og var Magnús þá í hlutverki áhorfanda og fréttamanns , en hvernig vildi það til að hann fékk þetta heiðurshlutverk í ár ? " Umboðsmaður Íslands og Selfyssingurinn Einar Bárðarson hafði samband við mig og bað mig að taka þetta að mér .
Ég sagði að sjálfsögðu já , enda alltaf gaman að geta orðið að liði þegar svona skemmtilegir hlutir eru annars vegar .
Einar á skilið stórt hrós og knús fyrir framtakið .
Að halda þetta í uppsveitum Árnessýslu er líka frábært í mínum huga enda eru allar helstu náttúruperlur landsins þarna .
Þess má til gamans geta að ég fékk Uppsveitabrosið 2009 fyrir að flytja skemmtilegar og jákvæðar fréttir af svæðinu .
" Selfoss ætti að verða hjólabær Íslands Verndari hjólreiðamótsins segist þó ekki mikill hjólreiðagarpur sjálfur , þó hann hafi gaman af því að hjóla .
" Ég geri töluvert af því á Selfossi enda engar brekkur og því auðvelt að fara um bæinn .
Ég vil hrósa bæjaryfirvöldum í Árborg sérstaklega í þessu sambandi því það er búið að útbúa mjög flotta hjólreiða- og göngustíga víða um sveitarfélagið , ekki síst á Selfossi , sem ætti að verða hjólabær Íslands .
Þá hef ég tileinkað mér að nota alltaf hjálm á hjóli .
Ég gerði það aldrei , mér fannst það hallærislegt , en hef nú algjörlega breytt um skoðun .
Við sem eigum börn sem eru á hjólum eigum að vera fyrirmyndir og fara aldrei út að hjóla nema með hjálm .
" HJÓLAÐ ANNAÐ ÁRIÐ Í RÖÐ Allir fá kjötsúpu Hjólakeppnin Gullhringurinn verður haldin í annað sinn sunnudaginn 18. ágúst næstkomandi .
Líkt og nafn keppninnar gefur til kynna liggur hjólaleiðin um slóðir Þingvalla , Gullfoss og Geysis .
Keppt verður í þremur riðlum eftir erfiðleikaflokkum en allir riðlarnir eru ræstir frá Laugarvatni .
A-riðillinn er 111 km leið , B-riðillinn er 66 km leið en þriðji riðillinn , sem ber nafnið Silfurhringurinn , er 48 km og sagður aðgengilegur byrjendum .
Að lokinni keppni fá allir keppendur íslenska kjötsúpu auk aðgangs að Fontana-lindunum á Laugarvatni .
Skráning er hafin á gullhringurinn.is og stendur yfir til 15. ágúst .
