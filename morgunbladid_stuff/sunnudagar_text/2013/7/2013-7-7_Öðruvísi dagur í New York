Íslendingar hafa löngum verið duglegir að heimsækja New York-borg , enda stemningin þar engri lík .
Borgin býður upp á endalausa möguleika og engum þarf að leiðast þar .
Helsta vandamálið er að velja og hafna .
Sumir láta sér nægja að skoða helstu ferðamannastaði eins og Empire State , Ground Zero , Frelsisstyttuna og Central Park .
En margt fleira er forvitnilegt að gera og sjá í þessari borg sem aldrei sefur .
Ásdís Ásgeirsdóttir asdis@mbl.is Garður yfir götunum Gott er að byrja daginn á rólegum göngutúr á Háulínu ( High Line ) .
Gengið er eftir gömlum lestarteinum sem liggja hátt yfir götunum , en lestir hættu að ganga þar árið 1980 .
Þegar rífa átti teinana árið 1999 tóku nokkrir umhverfissinnar sig til og breyttu teinunum í garð , en mikill gróður er á gönguleiðinni .
Þessi skemmtilegi garður liggur frá Gansevoort-götu í Meatpacking District til West 34. strætis milli 10. og 11 .
Breiðgötu .
Þarna gefst fólki kostur á að skoða borgina á nýjan hátt og anda að sér ilminum frá gróðrinum í leiðinni .
Lególist Mörg börn dunda sér löngum stundum við að byggja úr legókubbum .
Yfirleitt minnkar áhuginn þegar unglingsárin taka við , en einn listamaður í New York hefur aldrei vaxið upp úr því .
Hann hefur gengið lengra en flestir aðrir , en hann notar eingöngu legókubba í verkin sín , sem eru mörg hver gríðarlega stór .
Sýning hans , The Art of the Brick , var nýlega opnuð á Discovery Times Square í New York-borg og verður opin fram á næsta ár og því tilvalið fyrir íslenska ferðalanga að sjá hana .
Listamaðurinn , Nathan Sawaya , er mislengi með verkin , en sum hefur tekið margar vikur að byggja .
Haf eða himinn Útsýnisflug yfir borgina er stórkostleg veisla fyrir augað , og ekki laust við að maður fái smáfiðring í magann þegar svifið er yfir skýjakljúfana .
Fyrirtækið New York Helicopter býður upp á þyrluflug , en hægt er að velja 15 , 19 eða 25 mínútna ferð og borgar maður fyrir herlegheitin frá 170 upp í 295 dolara .
Einnig geta hinir efnameiri sparað sér leigubílaferð á milli flugvalla , en fyrir tæpa 900 dollara færðu skutl í þyrlu .
Annar frábær kostur er að sjá borgina úr Staten Island-ferjunni , sem siglir milli Manhattan og Staten Island .
Ferðin tekur 25 mínútur og er ókeypis en er einstaklega skemmtileg leið til að sjá háhýsin á Manhattan , frelsisstyttuna og Ellis Island frá sjó .
Allir í tangó Ef ykkur kitlar í fæturna er tilvalið að skella sér í Central Park en þar er dansaður tangó alla laugardaga milli sex og níu , frá júní og fram í lok ágúst , sama hvernig viðrar .
Þar koma saman dansunnendur sem taka sporið úti undir berum himni og auka matarlystina fyrir kvöldmatinn .
Fyrir byrjendur er boðið upp á ókeypis kennslu klukkan 19.30 .
Drykkur á Draumi Í ljósaskiptunum er ekki úr vegi að fá sér drykk fyrir matinn og horfa yfir borgina í leiðinni , sjá hana glitra þegar skyggja tekur .
Þá er gaman að kíkja á barinn PH-D sem er á efstu hæð hótelsins Dream Downtown í Meatpacking-hverfinu .
Þar mætir unga og flotta fólkið í stríðum straumum til að spjalla úti á svölum , en útsýnið þar er stórkostlegt og sparar manni ferð í Empire State þar sem biðraðir eru endalausar .
Chilipipar mætir jólaljósum Í suðupotti eins og New York er ógrynni af veitingastöðum og erfitt að velja á milli .
Panna II í East Village býður upp á ógleymalegt kvöld , en fyrir utan ódýran og góðan indverskan mat er það ekki síður umhverfið sem vekur athygli .
Staðurinn er lítill , dimmur og þröngur en úr loftinu hanga þúsundir sería af hverskyns ljósum , bæði jólaljósum og chilipiparljósum .
Hávaxnir þurfa jafnvel að beygja sig til að komast fram hjá þessum ljósafrumskógi og hentar sennilega ekki fólki með innilokunarkennd .
Þar er þétt setið og þar sem ekkert er vínveitingaleyfið mætir fólk með sínar eigin flöskur sem þjónarnir opna með glöðu geði .
Borgin sem aldrei sefur Fyrir næturhrafna er nóg úrval af börum og klúbbum og allir ættu að finna eitthvað við sitt hæfi .
Flaming Saddles , kántríbar fyrir samkynhneigða og vini þeirra , var valinn besti hinsegin bar í New York árið 2012 af New York Magazine .
Þar er mikið stuð , en barþjónar eiga það til að henda sér upp á barborð og dansa línudans fyrir gestina .
Fyrir þá sem kjósa rólegt og afslappað andrúmsloft má mæla með Please Don ' t Tell , í East Village , en gengið er inn í gegnum gamlan símaklefa .
Þar er vel hægt að ræða saman yfir glasi af góðu víni eða kokteil .
Og ef hungrið fer að sverfa að eftir langt kvöld má fá pantaðan mat þangað frá staðnum við hliðina á , sem selur eðalpylsur sem þykja þær bestu í bænum og kallast The New Yorker .
