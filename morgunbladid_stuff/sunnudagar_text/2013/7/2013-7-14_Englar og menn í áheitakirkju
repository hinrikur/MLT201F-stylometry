Tónlistarhátíðin " Englar og menn " hefst í hinni þekktu áheitakirkju Strandarkirkju í Selvogi á sunnudag og verður sjö næstu sunnudaga í kirkjunni .
Markmiðið með hátíðinni er að bjóða upp á vandaða tónlistarviðburði á þessum sögufræga stað og auðga um leið tónlistarlíf á Suðurlandi .
Björg Þórhallsdóttir sópransöngkona er listrænn stjórnandi hátíðarinnar og kemur nú að tónlistarflutningi í kirkjunni áttunda sumarið í röð .
Eiginleg tónlistarhátíð í Strandarkirkju var fyrst haldin á síðasta ári , að hennar frumkvæði , og stóð þá yfir tvær helgar .
Að þessu sinni er messu og tónleikum fléttað saman .
Fjóra af sunnudögunum sjö verður guðsþjónusta og þá verður tónlistin samofin athöfninni – í hin þrjú skiptin verða tónleikar eingöngu .
Hátíðin hefst með guðsþjónustu 14. júlí kl. 14 þar sem prestur verður séra Anna Sigríður Pálsdóttir .
Um tónlistarflutning sér Tríó-Suð , skipað þeim Margréti Stefánsdóttur sópransöngkonu , Jóhanni Stefánssyni trompetleikara og Hilmari Erni Agnarssyni organista .
Sérlegur gestur tríósins verður Hjörleifur Valsson fiðluleikari .
" Ég hef verið með tónleika í kirkjunni síðustu sjö ár .
Kirkjan hefur alltaf verið full og gestum þótt vænt um þessar stundir , " segir Björg .
" Tónlistin lyftist í hæðir á þessum helga stað , það er sérstök stemning í þessari fallegu kirkju .
Okkur langaði í kjölfarið að bjóða upp á meiri dagskrá , enda kemur fjöldi ferðamanna í Selvoginn alla daga yfir sumarið .
Hugmyndin fékk hljómgrunn , þannig að okkur var gert kleift að hrinda hátíðinni af stokkunum , en hún er styrkt af Menningarráði Suðurlands , Tónlistarsjóði og Strandarkirkju .
" Meðal tónlistarmanna sem taka þátt í hátíðinni má nefna söngvarana Önnu Sigríði Helgadóttur , Báru Grímsdóttur , Benedikt Kristjánsson , Björgu og Hrólf Sæmundsson , organistana Aðalheiði Þorsteinsdóttur og Hannes Baldursson , Huldu Jónsdóttur fiðluleikara , gítarleikarann Chris Foster , harmonikkuleikarann Bjarna Frímann Bjarnason og Kór Þorlákskirkju , auk Elísabetar Waage hörpuleikara .
Nánari upplýsingar eru á vefunum : kirkjan.is / strandarkirkja / .
