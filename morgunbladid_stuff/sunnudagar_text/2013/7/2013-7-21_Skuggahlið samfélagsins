Fátækt hefur verið mikið feimnismál á Íslandi að mati sex kvenna sem hafa reynslu af fátækt .
Eftir að hafa sótt ráðstefnu í Brussel eru þær tilbúnar að stíga fram og segja sína sögu .
Þær vilja opna umræðuna og upplýsa um skuggahliðar samfélagsins .
Fátækir mæti miklum fordómum og kerfið vinni gegn þeim .
Gunnþórunn Jónsdóttir gunnthorunn@mbl.is Fjórar konur lögðu leið sína til Brussel á dögunum en tilgangur ferðarinnar var að sækja ráðstefnu um fátækt á götum Evrópu sem var haldin af EAPN , European Anti Poverty Network í 12. sinn .
Samtökin eru á vegum Evrópusambandsins og eru evrópsk samtök sem berjast gegn fátækt og félagslegri einangrun .
EAPN á Íslandi var stofnað árið 2011 og er þetta í annað sinn sem samtökin sækja ráðstefnu erlendis .
EAPN samanstendur af hjálparsamtökum og hagsmunasamtökum sem hafa það sem hluta af markmiðum sínum að vinna að málefnum fátækra .
Þetta eru Bót , Félag einstæðra foreldra , Geðhjálp , Hjálparstarf kirkjunnar , Hjálpræðisherinn , Kærleiksþjónusta kirkjunnar , Samhjálp , Sjálfsbjörg , Velferðarsjóður Suðurnesja og Öryrkjabandalag Íslands .
Konurnar fjórar hafa allar upplifað mikla fátækt hér á landi en þrjár þeirra eru enn illa staddar fjárhagslega í dag .
Ester Ellen Nelson , Íris Ægisdóttir og Sigfríð Sjöfn Magnúsdóttir hafa ekki viljað segja sögu sína hingað til en eftir að hafa sótt ráðstefnuna og fengið að hitta fjölda fólks í sömu stöðu víðsvegar í Evrópu fylltust þær kjarki til að koma fram og deila reynslu sinni á því hvernig er að lifa á Íslandi með lítið sem ekkert á milli handanna .
Ást a Dís Guðjónsdóttir , formaður Sjálfsbjargar , félags fatlaðra í Reykjavík , er sú fjórða í hópnum og jafnframt er hún alþjóðlegur tengiliður EAPN á Íslandi .
Framkvæmdastjórn Evrópusambandsins sér um að fjármagna ráðstefnuna og borga flug og hótelgistingu fyrir gesti ráðstefnunnar sem koma alls staðar að úr Evrópu .
Hópurinn sem fór til Brussel var valinn í samvinnu við Hjördísi Kristinsdóttur en hún hefur starfað sem umsjónarmaður Velferðarsjóðs Suðurnesja fram til þessa .
Hún starfar nú hjá Hjálpræðishernum og situr í stjórn EAPN á Íslandi fyrir hönd Hjálpræðishersins .
Ákveðið var að fulltrúar Íslands yrðu allir frá Suðurnesjum , enda er þar mesta atvinnuleysið á Íslandi og að mati Hjördísar er ástandið þar töluvert verra en annars staðar á landinu .
Laufey Ólafsdóttir situr í Félagi einstæðra foreldra í Reykjavík og var áður formaður félagsins í þrjú ár .
Hún heimsótti ráðstefnuna í fyrra en hefur verið hluti af hópnum og tekið þátt í undirbúningsvinnu .
Ef þið segið mér aðeins frá ráðstefnunni , hverjir eru gestir hennar og hvað fer fram á henni ? Ásta : " Þarna var allskonar fólk , þar á meðal tannlaus manneskja sem var að koma úr skýli heimilislausra í Danmörku .
Ef það hvarflar að þér eitt augnablik að horfa á þetta fólk og hugsa með þér að það sé lægra sett en þú þá þarftu að spyrja sjálfan þig : Hvers vegna er ég hérna ? og þá sérðu þetta allt saman í nýju ljósi .
" Ásta segir að ráðstefnan hafi verið gagnrýnd fyrir þá staðreynd að verið sé að eyða fjármagni í að færa gesti hennar saman í stað þess að nýta það fremur í byggingu á skýli fyrir heimilislausa eða annað fyrir fátæka .
Sú aðstaða kom upp á ráðstefnunni í ár , að mikil mótstaða myndaðist og embættismenn sáu lítinn tilgang í að halda henni áfram .
Ásta segir að fulltrúar allra þeirra landa sem sóttu ráðstefnuna hafa barist fyrir því að halda henni áfram enda sé hún nauðsynlegur tengiliður embættismanna og þeirra sem eiga sárt um að binda .
Ásta : " Við þurftum að sýna fram á hvaða tilgangi ráðstefnan þjónar í raun og veru og hverju hún breytir .
Ég var rosalega fegin því þegar þeir embættismenn sem komu þarna sögðu að nú væru þeir búnir að sjá þörfina eftir að hafa hitt fólkið sem væri í þessum erfiðu aðstæðum .
" Laufey : " Þetta er eini staðurinn sem þeir fá upplýsingar um hvernig raunverulegt ástand er á götum Evrópu .
Þarna fá þeir að hitta fólk í þessum aðstæðum sem segir frá því hvernig hlutirnir ganga fyrir sig , segir frá þeirri aðstoð sem berst og ekki berst og útskýrir hvernig það er að lifa við þessi skilyrði .
" Ester : " Maður fyllist von og kjarki við að hitta allt þetta fólk og ræða málin .
" Furðuðu sig á viðveru Íslands á ráðstefnunni Íris : " Það kom fólki á óvart að aðstæðurnar væru svona á Íslandi .
Það kom fólki virkilega á óvart , því það hélt að hér væri allt svo gott og flott og frábært .
" Ester : " Já , sumir spurðu hvaða erindi Ísland ætti eiginlega á svona ráðstefnu .
" Ásta : " Það kom nokkrum sinnum fyrir að einstaklingar sem voru í sömu stöðu og Ester , Sigfríð og Íris spurðu hvort þetta væri í alvöru fátækt á Íslandi .
Þau sögðust bara hafa heyrt góða hluti um Ísland í fjölmiðlum .
Hvaða land var það aftur sem talaði svo mikið um það , stelpur ? " Ester : " Írland nefndi það fyrst , en það var Króatía sem talaði mest um þetta .
Þar í landi er talað gríðarlega vel um Ísland í fjölmiðlum og sagt að hér sé mikið góðæri .
Íslenska þjóðin barðist fyrir því að þurfa ekki að borga Icesave-reikningana og vann þann bardaga , svo fréttaveitur vilja meina að hér sé ekki lengur kreppa .
" Ester heldur áfram að ræða fátæktina og segir að nú sé kominn tími á vitundarvakningu og fólk í sömu stöðu og þær þurfi að láta í sér heyra .
Það sé mikilvægt að tala um þetta .
Fátækt hefur hingað til verið mikið feimnismál og falinn veruleiki í samfélaginu .
Ester : " Það heyrist oft í umræðunni að ef fátæku fólki er veittur frekari stuðningur verði það latt og það muni ekki koma til með að vinna fyrir sér heldur misnota kerfið .
En ef alþingismenn mundu upplifa að vera í þessari stöðu ...
enginn vill lifa svona lífi , enginn .
" Þær halda áfram að segja frá ráðstefnunni og því sem á vegi þeirra varð úti í Brussel .
Hvert land var með borða eða plakat með hnitmiðuðum skilaboðum á og bjó Ester til borða fyrir hönd Íslands en á honum stóð : " Never deprive someone of their hope , it might be all they have , " eða " Aldrei svipta neinn voninni , það gæti verið það eina sem viðkomandi hefur .
" Írland hafi verið með áhrikaríkt plakat en á því var mynd af ungri móður sem hélt á skilti , en á því stóð : Í dag þurfti ég að ákveða hvort ég vildi frekar kaupa mat til að fæða börnin mín eða borga rafmagnsreikninginn til að þeim yrði hlýtt yfir nóttina .
Ester : " Þú ættir aldrei að þurfa að velja á milli þessa .
" Ásta : " Það er rosalega mikið talað um orkukostnaðinn í Evrópu , það er mikið vandamál fyrir fátæka .
Þetta er sem betur fer ekki eins hjá okkur ennþá , enda erum við með ódýra orkugjafa .
" Laufey : " Þetta er vegna mikillar einkavæðingar í orkugeiranum í Evrópu , sem bitnar alltaf á litla manninum .
Einkavæðing og niðurskurður í þjónustu bitnar alltaf á fátæka fólkinu .
En þetta er svolítið gegnumgangandi saga á þessum ráðstefnum ; af þeim mikla kostnaði við að halda hita á heimilinu .
" En þið takið þá ekki undir það með erlendum fjölmiðlum að það sé góðæri hér á landi ? Mynduð þið segja að hér væri mikil neyð ? Íris : " Fátækir verða fátækari , það er bara þannig .
" Hjördís : " Gapið stækkar stöðugt .
Ég hef verið að vinna fyrir Velferðarsjóð Suðurnesja sem er í raun og veru eins og útibú fyrir Hjálparstarf kirkjunnar en er þó sjálfstæður sjóður fyrir Suðurnesjamenn .
Þessi sjóður var stofnaður árið 2008 , í sömu viku og Guð blessi Ísland-ræðan var flutt .
Við finnum ennþá fyrir töluverðri neyð .
Við erum að borga skólamáltíðir fyrir 50 börn hér í Reykjanesbæ .
Það segir ansi mikið .
Og það eru alls ekki allir að biðja okkur um aðstoð , langt í frá .
Þetta eru aðeins foreldrar 50 barna sem biðja um aðstoð , eða þá að skólayfirvöld biðja um aðstoðina fyrir þeirra hönd .
Það er án efa fullt af fólki sem annaðhvort þorir ekki að biðja um hjálp eða hreinlega veit ekki um sjóðinn .
Ástandið er orðið ansi alvarlegt ef þú getur ekki gefið barninu þínu eina heita máltíð á dag .
Það er fáránlegt að hugsa til þess að það sé árið 2013 og við þurfum að vera að ræða þetta .
Öll börn eiga rétt á einni heitri máltíð á dag .
" Ester : " Vandamálið er að það eru svo margir sem skammast sín fyrir að biðja um aðstoð en það er fólkið sem við þurfum að finna , það getur verið fólkið sem þarfnast hennar hvað mest .
" Laufey : " Það er lítill hluti sem biður um aðstoð .
Margir halda líka að þeir eigi ekki rétt á að fá aðstoð .
Aðrir vita hreinlega ekki að þeir geti fengið aðstoð og enn aðrir halda að þeir séu yfir tekjumörkum .
" Getur hent hvern sem er Eftir að hafa rætt um ráðstefnuna og tilgang hennar um stund var ákveðið að Brusselfarar myndu gefa blaðamanni smá innsýn í þeirra líf .
Íris : " Það geta allir lent í þessum aðstæðum , ég bjóst ekki við að ég myndi lenda í þessum aðstæðum .
Ég var á fínum stað og hafði það gott .
Ég var í fullri vinnu , hafði fín laun og vann á sama stað í 25 ár .
Ég lenti í tveimur bílslysum , annað var árið 1999 og hitt árið 2006 .
Ég þurfti að fara í nokkrar aðgerðir í kjölfarið .
Mig verkjaði stöðugt en píndi mig áfram í vinnunni þangað til ég gat ekki meir .
Ég var tekjulaus í rúmt ár , en af því að ég hafði borgað í lífeyrissjóð þá var ég með um 70-80 þúsund á mánuði og þurfti að lifa á því í tvö ár .
Í kjölfarið hætti ég að borga af mínum skuldum .
Foreldrar mínir gátu þó veitt mér fjárhagslegan stuðning í gegnum það erfiðasta .
En á endanum missti ég húsið og bílinn .
Ég missti allt og endaði með því að fá taugaáfall .
Ég fór á endurhæfingarlífeyri í 18 mánuði og var síðan send inn á Reykjalund .
Í dag er ég 75% öryrki .
Ég gat þó keypt húsið aftur fyrir slysabæturnar en ég skulda þó nokkrar milljónir .
En það sem ég er búin að lenda í á undanförnum árum er ekki það versta .
Verst þykir mér að þetta hefur bitnað á foreldrum mínum og börnum .
Það er ráðist á ábyrgðarmennina , fárveika , aldraða foreldra mína .
Það er ekkert tillit tekið til aðstæðna , hvorki til þess sem ég lenti í , né til veikinda þeirra .
Pabbi liggur nú á spítala og á ekki langt eftir .
En maður getur ekkert gert .
" Örorkubæturnar sem Íris fær duga ekki út mánuðinn og á hún fullt í fangi með að halda í húsið sitt .
Hún er einstæð með þrjú börn og eitt barnabarn .
Hún segist vera með stöðugan kvíða yfir því að ná ekki endum saman því hún gæti ekki gengið í gegnum það að missa allt aftur .
Íris : " Ég gæti það ekki .
Ef ég hugsa tilbaka þá skil ég ekki hvernig ég fór að þessu .
" Laufey : " Þetta ferli með umboðsmann skuldara hjálpar aðeins til að fá skuldirnar fyrstar í einhvern tíma .
Það er alltaf verið að tala um niðurfellingu , en málið er að þetta er alls ekki niðurfelling heldur yfirfærsla yfir á ábyrgðarmann .
Þeir fara bara á eftir ábyrgðarmanninum .
" Íris : " Já , það var eitthvað sett í frystingu hjá mér , ábyrgðarskuldir sem ég þarf að byrja að borga árið 2015 og er með stöðugan kvíða yfir því .
Ég á nóg með þær skuldir sem eru nú þegar til staðar .
Pabbi sagði við mig á sjúkrahúsinu um daginn : Ef ég fell frá , heldur þú ekki að þeir ráðist þá á mömmu þína og hendi henni úr húsinu ? Þetta er hræðilega leiðinlegt fyrir svona gamalt fólk að vera með þetta á herðunum áður en það deyr .
Ég er búin að gera allt sem ég get og ég veit ekki hvað ég á að gera næst .
Hvað á ég að gera ? Ég get ekki borgað þessar skuldir , foreldrar mínir geta ekki borgað þetta .
Ætla þeir þá bara að henda honum út , fárveikum , öldruðum manninum , út á götu ? " Átti ekki fyrir jólagjöf handa barninu sínu Sigfríð og sambýlismaður hennar eiga tvö börn .
Þau komu illa út úr hruninu sem hér varð árið 2008 .
Þau höfðu þá tekið við bíl systur hans en á honum hvíldu lán sem hækkuðu upp úr öllu valdi .
Þá var þeim báðum sagt upp í vinnunni .
Sigfríð : " Ég kem frá lágtekjufólki og fátækt hefur alltaf verið eðlilegur hluti af lífinu .
Við leyfðum okkur aldrei neitt og áttum aldrei neitt flott .
Það eina flotta sem við áttum var þessi bíll , en samt var hann 6 ára gamall þegar við tókum við honum .
Við lentum í mesta veseninu út af bílnum en það var hann sem kom okkur á hausinn .
Þegar við tókum við honum voru 900 þúsund eftir af láninu .
Við vorum búin að borga af honum í tvö ár , 60 þúsund á mánuði .
Einn daginn segja þeir okkur að hætta að borga af láninu og fara í það að endurreikna allt saman .
Þá vildu þeir meina að við skulduðum tvær milljónir í bílnum .
Við völdum þá leið að fara til umboðsmanns skuldara .
Fyrir okkur hefur það gert gott .
Þeir tóku bílinn og eftir þeirra mat var bíllinn aðeins 150 þúsund króna virði .
Ég veit þó ekki hvernig þetta er á blaði núna , þeir eiga eftir að endurskoða þetta .
Nú vilja þeir að við borgum 30 þúsund á mánuði næstu tvö árin en það má ekkert bregða út af því þá verður samningnum rift .
En ef staða okkar verður betri , ef launin hækka , þá þurfum við að borga meira á mánuði .
Sambýlismaður minn lenti í slysi áður en við kynntumst og hafði tekið lán til þess að borga sjúkrakostnað .
Tryggingafélagið neitaði að borga honum slysabætur vegna þess að það vantaði einn komutíma á spítalann .
Hann sat því uppi með þetta neyslulán .
Við borguðum þó alltaf af þessu láni og stóðum alltaf í skilum .
En þegar allt hrynur , missum við bæði vinnuna og lánin hækka , þá er erfitt að láta boltann rúlla því ekki duga atvinnuleysisbæturnar .
" Eftir að hafa misst vinnuna ákváðu þau á endanum að segja upp leigunni og flytja inn til móður Sigfríðar til að reyna að standa saman og hjálpast að .
Hver er þín versta upplifun ? " Þegar þú stendur á gatnamótum og það er sama hvert þú snýrð þér , alls staðar færðu nei , þú hefur ekki rétt á neinu en þarft samt að geta gefið börnunum þínum að borða .
Minn versti mánuður var í desember árið 2010 .
Við áttum nóg fyrir leigunni og fyrir mat fyrstu vikuna en síðan var allur mánuðurinn eftir .
Við fengum matarúthlutun en hún dugði skammt og var ekki nóg fyrir alla dagana .
En að reyna að útskýra fyrir þriggja og hálfs árs gömlu barni að þú hafir ekki efni á jólagjöf fyrir það ...
" Sigfríð brestur í grát .
Hún hafði nýlega eignast sitt annað barn í sama mánuði og aðstæður voru því erfiðar .
Sigfríð : " Við vorum búin að sætta okkur við þetta .
Sonur okkar fengi þó allavega jólagjöf frá fjölskyldunni okkar .
En á þessum aldri er alltaf helsta jólagjöfin frá foreldrunum .
Mér hefði verið sama þó það væru kálbollur öll jólin , en við gátum ekki einu sinni haft þó það .
Þann 23. desember var jólabónus greiddur í fyrsta sinn samhliða atvinnuleysisbótum svo við gátum keypt jólagjöf og það sem vantaði upp á matinn .
" Hjördís : " Svo er það líka þannig , að ef þú kemur frá efnaminni fjölskyldu þá eru tækifærin færri líka .
Það er erfiðara að brjótast úr þessu munstri þegar þú hefur ekki foreldra sem hafa efni á að hjálpa til .
" Lenti í forræðisdeilum Ester ólst upp í Bandaríkjunum .
Móðir hennar er Íslendingur , frá Sandgerði , en faðir hennar var Ameríkani og átti hún fleiri ættingja í Bandaríkjunum .
Hún kom til landsins þegar hún var tveggja ára en þá lá afi hennar á dánarbeði með krabbamein .
Þau bjuggu hér í næstum því heilt ár áður en þau fóru aftur til Bandaríkjanna .
Fljótlega fór íslenskan að fjara út á heimilinu .
Hún talar því aðeins litla íslensku en skilur hana að mestu .
Ester átti alltaf þann draum að flytja búferlum til Íslands .
Sjá bls. 48 Ester : " Ég vann að því í þrjú ár að geta flutt til Íslands .
Þegar allt var á sínum stað og ég var tilbúin að koma hingað skall á efnahagskreppan um heim allan .
Allt hrundi hér á landi en ég ákvað þó að ég myndi ekki hætta við úr þessu .
" Hún á tvö börn með amerískum manni sem hún skildi við áður en hún kom til landsins .
" Ég hugsaði með mér að þetta væri í lagi því ég er mjög vinnusöm .
Ég dúxaði í skóla og fór í háskóla en starfaði sem hönnuður samhliða námi .
Ég átti börn og kenndi í menntaskóla .
Ég gat gert þetta allt saman .
Ég var að flytja til Íslands og myndi bara læra tungumálið og þá væri þetta ekkert mál .
Þetta var þó aðeins erfiðara en ég hafði ímyndað mér en ég hélt ótrauð áfram .
" Ester var hér á fullum námsstyrk sem framfleytti henni og tveimur börnum hennar .
Þau höfðu það ágætt .
Eftir um níu mánaða dvöl hrundi veröld hennar þegar hún sendi son sinn í fyrsta sinn í sumarfrí til Bandaríkjanna .
Ester : " Fyrrverandi maðurinn minn hvarf með eldri son minn og ég þurfti að hætta í skóla til að berjast fyrir því að fá hann aftur .
Allt sem ég átti og öll mín orka fór í að fá son minn tilbaka .
Ég sigraði að lokum og í dag er allt í góðu .
En eftir að hafa gefið skólann upp á bátinn réð ég mig til vinnu á hóteli hér í bæ og var mætt til vinnu kl. 4 á hverjum morgni að útbúa morgunverð .
Ég hafði verið í sambandi með íslenskum manni síðan ég flutti til Íslands og fljótlega eftir að ég fæ son minn aftur heim , kemst ég að því að ég á von á lítilli stúlku .
Hún kom í heiminn í ágúst og fljótlega skildi ég við barnsföður minn .
Ég þurfti að segja upp í vinnunni , vegna þess að það ganga engir strætóar kl. 4 á morgnana og það eru heldur engar barnfóstrur kl. 4 á morgnana .
Ég áttaði mig á því að ég var svo fjarri því að vera í þeirri stöðu sem ég var búin að skipuleggja svo lengi .
Það var svo komið fyrir mér að ég vissi ekki lengur hver ég var , ég þekkti ekki sjálfa mig .
Ég leitaði stöðugt að vinnu eftir fæðingarorlof en eftir um 7 mánuði var ég sigruð og sótti um atvinnuleysisbætur .
Mér var neitað í ljósi þess að ég sagði sjálf starfi mínu lausu hjá hótelinu .
Ég fór því aftur í skólann í janúar á þessu ári og tók námslán .
Það gekk svo sem ágætlega þangað til nú í sumar .
Málið er að þú færð ekki námslán yfir sumartímann og námsmenn eiga ekki rétt á atvinnuleysisbótum yfir sumartímann ef enga vinnu er að hafa .
Hvað gerir maður þá ? Ég sótti um öll þau störf sem ég sá auglýst fyrir sumartímann .
Við eigum ekkert ...
Ekki neitt .
" Það er ekki auðvelt að segja frá bláköldum raunveruleikanum og um leið horfast í augu við jafn ömurlegar staðreyndir .
Hún brotnar niður og gefur sér smá tíma til þess að jafna sig áður en hún heldur áfram .
Ásta og Hjördís þekkja hennar stöðu og útskýra fyrir blaðamanni hvernig sumarið mun líta út hjá Ester og börnum hennar þremur .
Ásta : " Staða hennar í dag er hörmuleg .
Námslánin eru greidd eftir á , svo þetta er í raun yfirdráttur .
Þetta er peningur sem er borgaður fyrir það sem þú varst að lifa á .
Auðvitað eru síðan vextir á yfirdrættinum .
Ef þú stenst prófin þá færðu útborgaða peninga sem eiga að borga yfirdráttinn sem þú lifðir á yfir skólaönnina .
" Hjördís : " Framfærslan hjá lánasjóði er 154.000 .
Mér þætti gaman að vita það hver getur lifað á því .
" Ester : " Ég fór um daginn til Reykjavíkur að hitta mann sem starfar fyrir kirkjuna í þeim tilgangi að hann myndi hjálpa mér með fjárhagsáætlun .
Hann skoðaði hvað ég er með á mánuði og hvað ég ætti eftir þegar ég hefði lokið við að borga alla reikninga .
Þetta var aðeins fyrir grunnframfærslu , inni í þessu var hvorki fatakaup né nein afþreying fyrir fjölskylduna .
Aðeins undirstaða heimilisins , leiga , örlítil matarinnkaup , bíllinn og því um líkt .
Hann leit á tölurnar og sagði að þetta væri ekki möguleiki .
Hann sagði að það sem ég hefði á milli handanna á góðum mánuði , þ.e. þegar ég er í skólanum , þá væri það samt meira en helmingi minna en ég þyrfti að hafa til að lifa af .
Ég sagði við hann að ég hefði lifað á þessu síðastliðna sex mánuði .
Hann trúði því ekki og steinhissa sagði hann aftur að það væri ekki fræðilegur möguleiki .
" Ester sagðist ekki hafa verið grátandi þennan dag og brosti um leið í gegnum tárin .
Maðurinn spurði hana hvernig hún gæti brosað þrátt fyrir allt og hún svaraði að það væri það eina sem hún hefði .
Ester : " Ég er mjög góður nemandi og er þakklát fyrir það .
Hins vegar er það gríðarlegt áhyggjuefni að ná öllum prófunum því ef ég misstíg mig fæ ég ekki krónu fyrir það sem ég hef verið að eyða yfir önnina .
" Ester ætlar að taka nokkra áfanga í sumar og fer því í sex lokapróf í ágúst .
Henni var boðið þetta svo hún gæti klárað námið sitt sem fyrst til að geta farið á atvinnumarkaðinn .
Þrátt fyrir að taka áfanga í skólanum yfir sumartímann fær hún þó ekki námslán í samræmi við það .
Meingallað kerfi Konurnar voru allar sammála um það að kerfið hér á landi væri flókið og mörgum illskiljanlegt .
Það sé mikill skortur á leiðbeiningum og upplýsingum .
Einnig telja þær viðmótið sem þær mæta hér á landi , þess eðlis að gert sé ráð fyrir að allir séu að svindla á kerfinu .
Ester : " Þegar ég flutti hingað fyrst var ómögulegt fyrir mig að fá húsaleigubætur .
Ég bý á Völlunum í Reykjanesbæ og í hvert skipti sem ég kom í bæinn til að reyna að fá það sem ég átti rétt á var það algjörlega ómögulegt .
Ég var send fram og tilbaka .
" Nei , þú verður að fara á þennan stað fyrst og koma svo hingað og fá stimpil , " eða : " Nei , þú getur ekki fengið þetta í gegn því við þurfum að fá þrjú afrit og þau verða að vera upprunaleg , mega ekki vera ljósrituð .
" Þetta var svo mikið vesen að eftir mánuð gafst ég hreinlega upp .
Ég vissi ekki hvað ég átti að gera .
Ég kem frá landi þar sem heilbrigðisþjónustan er ekki góð .
Ef þú ert ekki tryggður í Bandaríkjunum og eitthvað kemur fyrir þá hefurðu verra af .
Hins vegar er auðvelt að nálgast hvers kyns heilbrigðisþjónustu .
Sérstaklega fyrir börn .
Börn sem koma frá fátækum fjölskyldum fá alltaf læknisþjónustu og tannlæknaþjónustu sama hversu fátæk fjölskyldan er .
Hér á Íslandi get ég ekki einu sinni leyft mér þá hugsun að fara með börnin mín til tannlæknis , ég gæti aldrei farið með þau til tannlæknis og hvað þá ég sjálf .
" Laufey tekur í sama streng .
Hún bjó í Bretlandi í nokkur ár áður en hún flutti til Íslands og upplifði það að vera einstæð móðir og tekjulítil þar í landi .
Laufey : " Ég flutti heim til Íslands árið 1999 með elstu dóttur mína , eftir að hafa lent í þeirri skelfilegu lífsreynslu að missa nýfætt barnið mitt .
Það var erfiðara að vera á Íslandi í þessari stöðu en að vera í Bretlandi .
Það er þetta viðhorf á Íslandi , að þú átt alltaf að vera vinnandi og helst í þremur vinnum , jafnvel þó þú eigir lítil börn .
Fæðingarorlofið er 6 mánuðir en svo áttu að fara að vinna , jafnvel þó að það framfleyti ekki fjölskyldunni .
Ísland er sagt vera með gott velferðarkerfi þar sem allt er frítt .
Það er langt í frá að vera sannleikur .
Ég held að það sem sé erfiðast fyrir þá sem lifa á litlu sé að þú borgar fyrir allt hér á landi .
Það er rosalegur kostnaður í öllu , lækniskostnaður , tannlæknakostnaður , skólinn fyrir börnin þín .
Ef þú hefur ekki efni á því þá færðu það ekki .
" Laufey segir að viðhorf til fátæks fólks sé heldur neikvætt og það sé nánast gert ráð fyrir að allir séu að reyna að svindla á kerfinu .
Laufey : " Velferðarkerfið okkar er einhvern veginn þannig uppbyggt , að það er gengið út frá því að maður sé að reyna að svindla á kerfinu .
Fólkið sem virkilega uppfyllir allar kröfur og hefur rétt á bótum er fólkið sem þarf að vinna mest fyrir því að fá þær .
Maður er sendur á milli stofnana og fær nei hér og nei þar og það vantar þennan stimpil .
Þetta er bara rugl .
Það má segja að þeim heiðarlegustu sé refsað .
" Hinar taka undir þetta .
Ásta : " Það er alltaf þessi ótti hérna heima , að ef fólk á bótum hefur það þokkalegt , ekki gott , heldur þokkalegt , þá séu bara hundruð manna tilbúin að reyna að komast á bæturnar bara til þess að sleppa við það að vinna .
Fólk gerir sér ekki grein fyrir því að það velur sér enginn að lifa svona ef hann á möguleika á einhverju öðru .
" Ester : " Það verða alltaf einhverjir í samfélaginu sem eru tilbúnir að svindla á kerfinu en það eru fáir og þeir eru nú þegar að misnota kerfið og hafa það örugglega mjög fínt .
" Laufey : " Einstæðir foreldrar eru til dæmis oft litnir hornauga .
Maður heyrir svo oft að þessir einstæðu foreldrar séu búandi með hinum og þessum en samt á bótum .
En það eru ekki einstæðir foreldrar , það er fólk í sambúð sem er að svindla .
" Sæta stöðugri niðurlægingu Eftir bílslysin tvö hefur Íris verið með mikla verki í baki og öxlum og er með vefjagigt .
Hún finnur fyrir kvíða að þurfa að fara til læknis og fá lyfin sem hún þarf á að halda vegna viðmótsins sem hún fær .
Íris : " Ég finn fyrir mikilli fyrirlitningu þegar ég fer til læknis , sérstaklega hjá læknum hér á Suðurnesjum .
Ég er að biðja um verkjalyf sem bæklunarlæknar og gigtarlæknar segja mér að taka inn en þeir hunsa mann hérna eins og um væri að ræða lyfjafíkil .
Ég lenti í leiðinlegri reynslu hér um daginn og var hvött í kjölfarið til að skrifa kvörtunarbréf .
Það var sem betur fer tekið til greina en mér leið rosalega illa eftir þetta .
" Ásta : " Viðhorfið í samfélaginu er þess eðlis að ef fátækt er annars vegar eða hvers kyns neyð þá gerir fólk ráð fyrir að viðkomandi hafi kallað þetta yfir sig , með t.d. víni eða fíkniefnum .
En það er alls ekki þannig , stundum koma slæmir hlutir fyrir gott fólk og það vindur upp á sig .
" Íris : " Ég vildi að ég hefði bara efni á því að fara í ríkið og kaupa mér eina helvítis bokku ! " Þær hlæja allar og eru sammála um að vínflaska yrði seint keypt inn á heimilið enda ekki peningar til að eyða í slíkt .
Bæturnar duga skammt Samkvæmt frásögn kvennanna er hver einasti mánuður barátta við að ná endum saman .
Oftar en ekki komi upp sú staða að ekki sé til peningur fyrir mat .
Íris sagði örorkubætur sínar svo litlar að þegar hún væri búin að borga alla föstu reikningana ætti hún um 30 þúsund krónur eftir til þess að lifa út mánuðinn með 3 börn og eitt barnabarn .
Hún segir að þegar 10. þess mánaðar er runninn upp sé peningurinn yfirleitt farinn .
En hvert leitið þið þá þegar þið eigið ekki fyrir mat ? Íris : " Öllum útrunnum mat úr búðunum er hent í gámana en nú er búið að læsa þeim því fólk var þarna mætt fyrir utan til að ná sér í útrunninn mat .
Ég var í Bónus um daginn og átti gjafakort , það voru aðeins 400 krónur eftir inni á því .
Mér varð litið til ungs manns sem hlóð kerru af kjúklingabringum úr hillunum .
Ég spurði hvað hann væri að gera og hann sagði að þetta væri útrunnið og ætti að henda .
Ég spurði hvort ég mætti ekki fá að eiga þetta eða fá þetta á afslætti og hann neitaði því .
Þessu ætti að farga .
Það er hræðilegt að þurfa að biðja um þetta .
Mig langar stundum að gefast upp .
Ég væri löngu búin að því ef ég hefði ekki börnin mín .
En dæmið gengur bara ekki upp , að vera einstæður á örorkubótum að hugsa um lítil börn .
" Ásta : " Þú gætir komið þér í gegnum þriggja mánaða tímabil á þessum tekjum en að lifa að staðaldri á þessum tekjum og þurfa að ala upp börn , það er mannskemmandi og skaðar börnin til framtíðar .
" Laufey : " Aðalvandamálið er að dæmið gengur ekki upp .
Ef þú ert á lágum launum , atvinnuleysisbótum eða framfærslu þá er þetta ekki nóg fyrir reikningum og að lifa af mánuðinn .
" Íris : " Ástandið er að versna , matarverð er að hækka , vöruverð er að hækka , leiga er að hækka en bæturnar hækka ekki í samræmi við það .
Hér á ekkert eftir að batna nema eitthvað verði að gert .
" Huga að mannlegri reisn Fyrr á árinu kom út skýrsla um farsæld og baráttu gegn fátækt á Íslandi en hún var gefin út á vegum EAPN á Íslandi .
Í skýrslunni er leitað að lausnum til að berjast gegn fátækt á Íslandi og einnig lögð áhersla á það að nálgast þurfi umræðu og aðgerðir gegn fátækt á annan hátt en gert hefur verið .
Huga þurfi að mannlegri reisn og mannréttindum og leggja þá ölmusuhugsun til hliðar sem hefur verið viðvarandi í okkar samfélagi .
Nú þurfi að ganga út frá styrkleikum fólks fremur en veikleikum og virkja fólk til að nýta styrkleika sinn .
Hjördís segir þessa skýrslu vera góðan grundvöll til þess að taka á þessu vandamáli .
Í skýrslunni sé einnig skoðað hvað vinni á móti öðru í samfélaginu og hvað megi betur fara .
" Sem sagt ef þú ert til dæmis á þessum bótum og ert að vinna á þessum stað þá skerðir hér , " segir Hjördís .
" EAPN vill að það verði búinn til nokkurskonar umboðsmaður fátækra .
Það er mikilvægt að samtök á borð við EAPN reyni að taka á svona hlutum .
Er það alveg eðlilegt að ung fjölskylda með barn geti ekki keypt eina litla jólagjöf á jólunum , eða eigi ekki fyrir jólamat ? Þig langar kannski að leyfa þér eitthvað örlítið meira en að smyrja kjötfarsi á brauðsneiðar á jólunum .
" Hafa ekki efni á tannlækni fyrir börnin " Árið 2009 voru 467 fjölskyldur á Suðurnesjum sem þurftu aðstoð frá Hjálparstarfi kirkjunnar , " segir Hjördís .
" Það þýðir að það geta verið svona 1.500 manns á bak við þessa tölu sem er langt í frá að vera eðlileg staðreynd .
" Hún segir að enn í dag sjái Velferðarsjóður Suðurnesja um að borga skólamáltíðir fyrir 50 börn .
Það sé þó aðeins brot af þeim sem þurfi á því að halda því alls ekki allir leiti eftir aðstoð .
Sumir vita ekki af henni , aðrir telja sig ekki hafa rétt á henni og enn aðrir þori það ekki .
Hjördís segir að stór hluti af þessu fólki hafi ekki getað farið með börnin sín til tannlæknis í mörg ár .
" Það er ekki svigrúm fyrir neinn aukakostnað , t.d. ef barnið þitt þarf gleraugu eða þarf að fara til tannlæknis , þetta setur stórt strik í reikninginn .
" Ásta segir að tannheilsu fari hrakandi hjá fötluðum í félagsstarfi Sjálfsbjargar .
" Maður finnur það bara á lyktinni en enginn hefur efni á því að gera neitt , það hefur hreinlega ekki efni á því að fara til tannlæknis .
" 