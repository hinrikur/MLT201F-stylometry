Hallgrímur Sigurðarson matreiðslumeistari á Akureyri stórslasaðist í vélsleðaslysi fyrir þremur og hálfum mánuði .
Hann stóð " formlega " upp í fyrsta skipti eftir slysið fyrir fáeinum dögum , þegar Morgunblaðið heimsótti þau Þóru Hlynsdóttur , litlu dótturina Iðunni Vilborgu og hundinn Tuma .
Það var stór dagur og Tumi horfði í forundran á húsbónda sinn uppréttan .
Skapti Hallgrímsson skapti@mbl.is Ósköpin dundu yfir á páskadag , 31. mars , þegar Hallgrímur Sigurðarson skrapp í stutta og óvænta ferð með vini sínum .
Aðeins viku áður hafði ólýsanleg gleði ríkt í fjölskyldunni þegar inn í líf Hallgríms og Þóru kom nokkurra vikna stúlka sem er nú fósturdóttir þeirra hjóna , en skammt er öfganna á milli ; stuttur draumur um vélsleðaferð í dásamlegu veðri varð að martröð .
Halli ætlaði að ganga inn á heimilið á ný tveimur klukkustundum eftir að hann skaust upp á Vaðlaheiði en kom ekki fyrr en að hálfum öðrum mánuði liðnum og var þá ekið inn til sín í hjólastól .
Vinur Hallgríms kom í heimsókn á páskadagsmorgun .
Þeir tengjast fjölskylduböndum og síðdegis var boð í fjölskyldunni á döfinni .
" Hann á tvo sleða og spyr hvort við eigum ekki að skreppa í tvo tíma upp á Vaðlaheiði .
Jú , auðvitað gerum við það , segi ég og við fórum , " segir Hallgrímur í upphafi samtals við Sunnudagsblað Morgunblaðsins .
Halli keypti sér fyrsta vélsleðann um fermingu .
" Ég eignaðist þá aura , fór á bílasölu og fann sleða sem mig langaði í , hringdi í pabba út á sjó og sagðist ætla að kaupa sleðann .
" Nei , Hallgrímur .
Það gerir þú ekki .
Þú bíður að minnsta kost þangað til ég kem í land , sagði faðir hans , og skyldi engan undra .
Strákur keypti sleðann hins vegar þegar í stað ! " Ég hef verið með annan fótinn eða báða á sleða síðan þá .
Átti síðast tvo , einn fyrir mig og annan fyrir konuna , en seldi báða á síðasta ári , aðallega vegna anna í vinnunni og áhuginn var líka aðeins að dvína .
" Hann setti ásamt fleirum á stofn veitingastaðinn 1862 Nordic Bistro í Hofi þegar menningarhúsið var tekið í notkun , fyrir rúmum tveimur árum , og segir lítið annað hafa komist að síðan .
Oft farið ógætilega – en ekki í þetta skipti Vinirnir tveir keyrðu austur Bíldsárskarð og yfir í Fnjóskadal í rjómablíðu , snæddu páskanestið fyrir austan og óku síðan aftur heim á leið .
" Á leiðinni til baka , vestanmegin í skarðinu , sé ég í glitta í svartan díl eins og svo oft .
Veðrið var dásamlegt , hlýtt og glampandi sól .
Því fylgir smá blinda og þegar ég kom að þessum svarta díl reyndist það var gloppa , um það bil tvisvar sinnum tvær bíllengdir að stærð .
Hálfgerð sundlaug .
" Varmalækur hafði brætt þykkt snjóalag niður á mosagróna klöpp eða berg og sleðinn fór þar ofan í ; Hallgrímur keyrði beint á þverhníptan kantinn .
" Ég viðurkenni að hafa oft verið eins og bölvaður bjáni á vélsleða , keyrt allt of hratt og komið mér í hættulegar aðstæður sem enginn ætti að setja sig í , " segir hann .
Bætir svo við : " En þegar slysið varð dóluðum við okkur á 50-60 kílómetra hraða .
Það hefði hugsanlega bjargað málinu hefði ég verið sjálfum mér líkari og verið á enn meiri hraða ; þá hefði ég sennilega flogið yfir .
Það er að minnsta kosti mat reynslubolta í sleðaheiminum og björgunarsveitarmanna sem komu á staðinn , að ég hefði farið of hægt .
Slysið var því ekki glæframennsku að kenna .
" Lendingin var mjög harkaleg .
Hallgrímur tókst á loft , eftir að hann ók á kantinn , flaug eina 17 metra og sleðinn á eftir .
" Félagar mínir voru rétt fyrir aftan mig og náðu að sveigja framhjá gloppunni .
Gömlu förin sem við keyrðum austur voru ekki nema tvo eða þrjá metra frá en við höfðum ekki orðið varir við neitt þá .
Ég er örugglega búinn að keyra þarna 100 sinnum en aldrei séð svona gloppu .
" Gegndi eiginkonunni Hallgrímur varð fyrir gríðarlegum áverkum þegar hann skall á stýri sleðans við áreksturinn " Það högg skaðaði ósæðina rétt fyrir ofan hjartað og öll vinstri hliðin virðist hafa farið mjög illa .
Nokkur rifbein brotnuðu , hnéliðurinn vinstra megin molnaði , lærleggurinn og efsti hluti sköflungsins .
Auk þess fór vinstri úlnliður illa og ég var marinn og aumur um allan líkamann .
Var í stuttu máli sagt mjög illa farinn .
" Hann segir það mjög líklega hafa orðið sér til lífs , óbeint , að eiginkonan er sjúkraþjálfari .
" Síðan ég kynntist henni hef ég aldrei fengið að fara á þessa græju nema vera í öllum hugsanlegum öryggisbúnaði .
Þennan dag var 10 stiga hiti og glampandi sól og ég sá suma félaga mína sleðast á heiðinni nánast á hlýrabolnum .
Það er gríðarlega freistandi að henda af sér öllum þessum þunga búnaði við svona aðstæður og njóta þess að fá vindinn í fangið ; að vera glæfralegur , en sem áður hafði ég vit á því að fara í hálskragann , brynju sem sem er sérstaklega styrkt yfir hryggjarliði , nýrnabelti , sérstakar hnéspelkur , besta hjálminn , úlnliðsteygjubönd ; ég var með allan hugsanlegan öryggisbúnað .
Ef svo hefði ekki verið , hefði ég örugglega skilið við þarna í brekkunni .
" Kjartan Kolbeinsson , vinur Hallgríms , var á sleða fáeinum metrum aftan við hann þegar slysið varð , um tvöleytið .
" Kjartan hefur starfað í slökkviliðinu árum saman og skynjaði strax alvarleika málsins , " segir Hallgrímur .
" Ég hélt meðvitund allan tímann og var rólegur að ég tel , þótt ég hafi strax áttað sig á því að ekki var allt með felldu .
Öndun var erfið og brjóstkassinn greinilega ekki í lagi .
Strákarnir sáu að fæturnir voru mölbrotnir , Kjartan skellti mér í læsta hliðarlegu og vék ekki frá mér í þá tvo tíma sem við biðum eftir aðstoð björgunarsveitarmanna .
Viðbrögð hans hjálpuðu mér gríðarlega mikið ; hann spjallaði við mig , gaf mér vatnssopa og lét mig vita hvað tímanum leið .
Sagði mér að ég yrði að vera rólegur .
Vissulega var ég skelkaður en gerði það líka fyrir hann að halda ró minni .
" Björgunarsveitarmenn komu mjög fljótlega á staðinn á sleðum en ekki var talið ráðlegt að flytja Hallgrím niður af fjallinu nema í snjóbíl og töluverðan tíma tók að aka honum upp eftir .
Tveimur tímum eftir slysið var komið með Hallgrím á Sjúkrahúsið á Akureyri ( FSA ) og um sexleytið – þegar fjórar klukkustundir voru liðnar frá slysinu – var hann kominn í bráðaaðgerð á Landspítalanum í Fossvogi .
" Allt gekk eins og smurð vél frá því ég var sóttur á fjallið og þar til ég var kominn í viðgerð í Reykjavík .
Það leið ekki sekúnda sem menn vissu ekki hvað þeir ætluðu að gera við mig .
Einbeiting allra var til fyrirmyndar .
" Fyrirgefðu ! Þegar komið var af fjalli og inn á FSA var Hallgrímur strax settur í heilaskanna .
" Þegar hálfur líkaminn var kominn inn var stoppað og mér bakkað út því strax sást hve tjónið á ósæðinni var mikið .
Um leið og mér er dröslað út úr maskínunni heyri ég lækni panta flugvél og ég var drifinn út á völl .
Konan mín þurfti að sinna litlu dóttur okkar og komst ekki með en mágkona mín , sem er læknir , fór með mér .
Ég gleymi aldrei þeim 38 mínútum sem við vorum á flugi .
Þegar ég horfðist í augu við mágkonu mína sá ég á svipnum á henni að ekki var allt eins og það átti að vera .
Ég var ekki á leið til Reykjavíkur til þess að láta gera við beinbrot heldur af einhverri mun alvarlegri ástæðu en fékk ekkert að vita fyrr en í Reykjavík hvað það var .
Var ekki talinn mega við því ójafnvægi .
" Margt fór í gegnum huga Hallgríms , m.a. að hann hefði betur sleppt sleðaferðinni .
Líklega eru það eðlileg viðbrögð .
Fyrst og fremst segist hann þó hafa haft áhyggjur af sínum nánustu .
" Skítt með að einhver bein hefðu brotnað ; það var erfitt að skilja við Þóru við sjúkrabílinn á flugvellinum því hún var greinilega í uppnámi .
Það er erfitt að horfa upp á sína nánustu þjást , að ég tali nú ekki um ef maður á einhvern hlut í þeirri þjáningu .
Og mér þótti það vissulega líka merki um alvarleika málsins að mágkona mín væri send með .
" Hann segir engan eiga að leika sér að eldinum .
" Mér fannst að ég hefði verið í einhverjum asna strákaskap að leika mér þegar ég átti að vera heima að skipta um bleyjur eða skúra .
Skammaðist mín fyrir sjálfselsku .
" Svo áttaði Hallgrímur sig á því að ekki væri ástæða til að hugsa á þennan veg .
" Það var mjög erfitt að hitta konuna mína þegar hún kom til mín á sjúkrahúsið og eins pabba gamla .
Það fyrsta sem kom upp úr mér í langan tíma , annað en tæknileg yfirferð á ástandi mínu við björgunarsveitarfólk , er að ég segi við Þóru : Fyrirgefðu ! Mér fannst ég hafa gert eitthvað af mér .
" Hann lá á gjörgæsludeild í tæpa viku og segir það hafa verið gríðarlega erfiða daga .
" Konan mín kom fljúgandi og var hjá mér í einn dag á meðan ég var á gjörgæslu , ættingjar fóru svo að tínast til mín og gömlu vinirnir frá því ég bjó í Reykjavík , og þá skynjaði ég hvers lags guðs mildi það var að ég gæti sagt hæ , þó ekki væri meira .
Á myndum frá þessum tíma sést að ég er eins og liðið lík ; búinn að fara í margar skurðaðgerðir á höndum , fótum og brjóstholi .
Nú sér maður sjálfan sig í allt öðru ljósi en áður og er þakklátur fyrir að hafa komist niður af fjallinu með hjartslátt .
" Dýrmætar myndir á veggjunum Það er hættulegt að keyra eftir Miklubrautinni , segir Hallgrímur , hættulegt að klífa fjöll og fara á hestbak .
" Það þýðir samt ekki að hætta að lifa lífinu .
Slys verða en þau kenna manni að meta það sem skiptir máli .
Ég man að mér þótti ægilega vænt um fína snjósleðann minn um árið , stífbónaðan uppi á kerru .
Svo fór maður og lék sér á honum .
Í dag skiptir svona efnislegt drasl engu helv ...
máli .
Það er allt annað sem fær mann til að gleðjast og vera hamingjusamur .
" Dagarnir á sjúkrahúsinu voru Hallgrími erfiðir sem fyrr segir en hann var staðráðinn í að komast heim sem fyrst .
Eitt togaði sérstaklega í hann : " Stuttu fyrir slysið kom inn í líf okkar Þóru lítil stelpa , Iðunn Vilborg .
Þóra kom með myndir af henni sem voru hengdar upp á sjúkrastofuvegginn andspænis rúminu mínu og ég horfði í augun á veggnum í nærri einn og hálfan mánuð ; fyrst í viku í Reykjavík , sem var erfiðasti tíminn því mér leið mjög illa , var mjög kvalinn , í gríðarmiklum umbúðum og lyfti vart haus frá kodda .
Var algjörlega ósjálfbjarga en óskaði samt stanslaust eftir því að fá að fara heim því ég gæti ekki verið þarna lengur .
Man sérstaklega eftir einni nóttinni þar sem ég reifst við blessaða hjúkrununarkonuna um að ég gæti ekki verið með súrefnisgrímu , mér liði illa og yrði að fara heim .
Ég var út úr heiminum af sterkum verkjalyfjum en þarf samt að gera mér ferð á Borgarspítalann , finna þá ágætu konu og biðjast afsökunar á hegðun minni .
" Umrædd nótt var sú erfiðasta , segir hann , og eftir hana lá leiðin upp á við .
Augun á veggnum kölluðu á hann .
" Allir , sem halda á litlu barni í fanginu , vita að það þarf ekkert meira í lífinu ! Ég fer á fætur og ég mun standa uppréttur og halda á henni einhvern tíma .
" Hann er farinn að standa á fætur í stutta stund , en heldur enn ekki á Iðunni Vilborgu nema sitjandi .
Hallgrímur lá í fimm vikur á FSA eftir að hann kom norður , fékk síðan að fara heim en er nú í strangri , daglegri endurhæfingu á Kristnesi " hjá Ingvari vini mínum [ Þóroddssyni ] yfirlækni og hans fólki og finn ótrúlegan mun á mér á hverjum einasta degi .
Svo er ég líka undir ströngu eftirliti sjúkraþjálfarans hér heima ! " Hallgrímur bendir á að enginn dvelji á gjörgæslu nema virkileg ástæða sé til og þar hafi hann sannarlega átt heima .
" Mér leið illa þar en strax miklu betur eftir að ég kom á almenna deild , ekki síst andlega .
Ég geri mér grein fyrir því að sárin gróa en það er ekki sjálfgefið að halda sönsum í svona ástandi .
Maður verður ósjálfrátt þunglyndur , fúll út í sjálfan sig , reiður , sorgmæddur , fer jafnvel að hata einhvern .
Það er allur skalinn .
Allir sem verða fyrir slíku áfalli hljóta að ganga í gegnum þetta .
Lífið verður erfiðara en spurningin er um persónulegt viðmót hvers og eins , hvernig tekist er á við hlutina .
" Hann er staðráðinn í því að ná settu marki .
" Ég vinn líklega eldri töltkeppnina , en ég skal ganga á ný .
Ég veit að það er undir mér komið en það skal takast .
" Stórkostlegt fólk Hallgrímur dáist að bæði björgunarsveitarfólkinu og starfsmönnum sjúkrahúsanna eftir að hafa kynnst vinnubrögðunum af eigin raun .
" Félagar björgunarsveitanna eru einstakir .
Þetta er fólk í áhugafélagi sem er í því alla daga að bjarga öðrum , vinnur oft við mjög erfiðar aðstæður en fagmennskan er á svo háu stigi að það er eiginlega ótrúlegt , miðað við að þetta er þverskurður af venjulega fólkinu í landinu sem hér um ræðir .
Menn kasta öllu frá sér ef kallið kemur ; Magnús Arnarsson formaður Súlna – sem vill þannig til að starfar í Hofi eins og ég – var á skíðum í Hlíðarfjalli með fjölskyldunni þegar hann fékk hringingu og rauk af stað .
" Hallgrímur nefnir líka hve stórkostlega heilbrigðiskerfið hafi reynst honum .
" Ég slasast á Vaðlaheiði , er kominn í aðgerð í Reykjavík eftir nokkra klukkutíma , aftur til Akureyrar eftir viku og heim til mín hjólastól einum og hálfum mánuði seinna .
Þetta er ekki sjálfgefið hvar sem er og ég held við Íslendingar mættum staldra við annað slagið og knúsa það sem fólk sem barist hefur við að halda gæðum á sjúkrastofnunum í gegnum það bál sem hér hefur logað síðustu ár , vegna erfiðs efnahagsástands .
Maður verður stundum var við kergju og fýlu út í heilbrigðiskerfið en aldrei skynjaði ég – ekki eina sekúndu – að starfsfólkið reyndi að spila eitthvað inn á það að fjármálaráðherra hefði ekki bætt við svo og svo mörgum krónum á fjárlög .
Þetta fólk og félagar í björgunarsveitunum eru hetjur dagsins .
Fjöldi fólks liggur á sjúkrahúsum hér á landi og fólk týnist nánast daglega ; ég gat ekki annað en hugsað um það á sjúkrahúsinu hvað Íslendingar eru í raun heppnir .
Það var að því leyti mannbætandi lífsreynsla að liggja á sjúkrahúsi og átta sig á því hve sjálfhverfur maður hefur verið í gegnum árin , upptekinn af sjálfum mér , fyrirtækinu og fjölskyldunni .
Heimurinn var ekki mikið stærri en það fyrir slysið .
" Eftir reynsluna hefur Hallgrímur sterka skoðun á skipulagsmálum í miðborg Reykjavíkur , ef svo má að orði komast .
Eins og fleiri sem hafa þurft að flytja í skyndi utan af landi og á sjúkrahús .
" Ég get vonandi látið til mín taka í flugvallarmálinu .
Það brennur á mér nú eftir að ég kynntist því sjálfur hve fjarlægð sjúkrahúss frá flugvelli er mikið atriði ; hver sekúnda getur skipt máli og ég hefði ekki viljað lenda á Hólmsheiði eða í Keflavík og eiga leiðina þaðan eftir á sjúkrahús .
" Fas læknanna á bráðamótttökunni var þannig , segir Hallgrímur , að hann áttaði sig á því að tíminn var naumur ; þetta var eins og í læknaþáttunum í sjónvarpinu ; þeir biðu með hanskana upp í loft og ég var deyfður á leið á skurðarborðið , segir hann .
" Þetta er svo mikilvægt að landsbyggðarfólk þarf að spyrna verulega við fótum .
Það væri glapræði að flytja flugvöllinn upp á Hólmsheiði , nema að flytja sjúkrahúsið þangað líka .
Á strjálbýlu landi eins og okkar verður þetta tvennt að fylgjast að .
" Það sem skiptir máli ...
Skammt var stórra högga á milli hjá fjölskyldunni , eins og fram hefur komið .
Rúmri viku fyrir slysið voru hjónin á bleiku skýi , eins og Hallgrímur orðar það , eftir að þau fengu Iðunni Vilborgu .
" Þegar ég lá á sjúkrahúsi gafst mikill tími til að hugsa um hvað skiptir raunverulega máli , " segir hann og bætir við að mörgum sé hollt að hægja á – þar á meðal sér – þótt hann hefði kosið að það bæri að með öðrum hætti .
" Ég hef verið á öðru hundraðinu í mörg ár , unnið óhemju mikið , verið allt of lítið heima .
Þetta var auðvitað full-harkaleg aðgerð , en ég þurfti á vakningu að halda , " segir Hallgrímur .
" Maður ætti að gera meira af því að hrista næsta mann og segja honum að slaka á : selja jeppann og fellihýsið því það séu ekki nauðsynjar .
Að aðrir hlutir skipti miklu meira máli .
" Hann rifjar upp ársdvöl sem skiptinemi í Bandaríkjunum , 16 ára gamall .
" Það var mikill mótunartími og ég kom heim gjörbreyttur einstaklingur .
Lærði ýmislegt sem hafði vantað í uppeldið hér heima , þó að ég hafi átt yndislega foreldra .
Ég fór sem sagt heljarstökk inn í fullorðinsárin og ég átta mig á því nú að það er þrennt sem hefur breytt lífi mínu stórkostlega ; að fullorðnast , að hitta lífsförunaut minn og að eignast barn .
" Fullyrða má að slysið breyti lífi Hallgríms líka mikið , að minnsta kosti tímabundið .
" Ég lifði af , það skiptir mestu máli .
Ég var mjög kvalinn , þetta hefur verið erfitt en það að komast heim af sjúkrahúsinu , gefa pela og skipta um bleyju þurrkaði í mínum augum út öll heimsins vandamál og þar með mín eigin , á augabragði .
" Tumi passaði mæðgurnar Hundurinn Tumi fylgdist vel með mæðgunum Þóru og Iðunni Vilborgu allan þann tíma sem húsbóndinn lá á sjúkrahúsi .
Segja má að hann hafi verið vakinn og sofinn yfir litlu dömunni ; vék aldrei langt frá Iðunni , hvort sem hún var inni eða úti , sofandi eða vakandi .
Tumi hreiðraði svo um sig á gólfi hjónaherbergisins á hverju einasta kvöldi .
Miklir fagnaðarfundir urðu þegar Hallgrímur kom loks heim og þá fyrst sýndi hundurinn þreytumerki , eftir sex vikna " vakt " .
Tumi lagðist þá til hvílu og sagði lítið annað að gera en sofa og nærast í heila viku ! 