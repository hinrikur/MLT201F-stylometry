Að láta drauminn rætast er ein helsta áskorun síðari ára .
Hvaðanæva er lagt fast að fólki – það skuli uppfylla eigin þrár .
Leikarinn og grínistinn breski Russell Brand er dæmi um mann sem lét draumana rætast en þarf um leið að forðast að uppfylla eigin þrár – það er að segja þessar sem skaða aðra og hann sjálfan – að taka eiturlyf , vera fullur alla daga og svala kynlífsfíkn .
Í viðtali sem birtist við hann í Sunnudagsblaði Morgunblaðsins í dag segist hann hafa breyst og hafi það efst í huga að særa ekki fólk .
Og draumar hans halda um leið áfram að rætast .
Brand er dæmi um mann sem náði toppnum þrátt fyrir æsku- og unglingsár sem voru ekki auðveld og minnir að sumu leyti á Jón Gnarr .
Báðir enduðu svo á að slá í gegn sem uppistandarar .
Draumar okkar segja ótrúlega mikið um okkur .
Draumur Brands er annar í dag en hann var .
Hann segir að sig langi að vinna meira með börnum .
Allir ættu að skoða drauma sína og velta fyrir sér að hverju þeir stefna – snúast þeir fyrst og fremst um eigið sjálf eða heildina ? Hvað endurspegla þeir ? Fólk sem vill fara um heiminn og prófa hótel og gefa þeim einkunn – er það ekki bara fólk sem nennir ekki að búa um eigin rúm ? Eftir spjallið við Brand hugleiddi ég minn eigin draum og líkaði ekki niðurstaðan .
Minn draumur væri að vera draumaráðningakona á búgarði í Suður-Frakklandi .
Það væri biðröð í tjaldið mitt .
Fólk væri slátrandi geitum bara til að eiga fyrir ráðningunni .
Ég væri alvitur , sjáandi .
Mér hefur aldrei fundist neitt illt í þessum draumi út af fyrir sig en ég ætti að hafa í huga að í mínum draumi felst þrá til að vera guðleg og hafa mjög mikil áhrif á líf fólks .
Það er auðvitað galið út af fyrir sig .
