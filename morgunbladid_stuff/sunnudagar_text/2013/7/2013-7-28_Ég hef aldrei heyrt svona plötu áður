Mikið sjónarspil er í vændum þegar David Byrne kemur til Íslands í ágúst og heldur tónleika ásamt St .
Vincent .
Ný plata þeirra er full af andagift og frumleg notkun blásturhljóðfæra gefur henni sérlega ferskan blæ .
Byrne ræðir um nýju plötuna , áhrifamátt tónlistar , hjólreiðar og leikhús lífsins .
Karl Blöndal kbl@mbl.is David Byrne er einn af fremstu tónlistarmönnum samtímans , sífrjór og leitandi .
Áhrif hans eru óumdeild , fyrst með hljómsveitinni Talking Heads og síðan á löngum sólóferli .
18. ágúst heldur hann tónleika í Háskólabíói ásamt St .
Vincent , sem hann gaf út plötu með í fyrra , Love This Giant .
Sú plata er fersk og grípandi og nær tökum á hlustandanum strax með fyrstu blásturstónum hins stórgóða lags Who .
" Samstarfið við St .
Vincent eða Annie Clarke hófst þegar við vorum beðin um að koma fram fyrir góðgerðarstofnunina Housing Works í bókabúð hennar í New York , " segir David Byrne .
" Björk og Dirty Projectors höfðu komið þar fram áður og samið tónlist sérstaklega fyrir tónleikana og við ákváðum að við yrðum að gera það sama .
Staðurinn er svo lítill að þar er ekkert hljóðkerfi .
Við ákváðum þá að nota blásturshljóðfæri vegna þess að þau þurfa ekki magnara .
" St .
Vincent er sviðsnafn söngkonunnar Annie Erin Clarke , sem er rúmlega þrítug og hefur vakið athygli með tónlist sinni , nú síðast sólóplötunni Strange Mercy frá 2011 .
Í upphafi áttu lögin bara að vera nokkur , en verkefnið vatt upp á sig og í fyrravor var ljóst að komið var efni á plötu .
Man ekki eftir svona poppplötu " Við héldum okkur við blásturhljómsveitina við vinnslu hennar þó að það hafi ekki alltaf verið auðvelt , " segir Byrne .
" En hún gefur efninu sérstöðu .
Þegar við kláruðum sagði ég við sjálfan mig : " Ég hef aldrei heyrt svona plötu áður .
" Hinar ýmsu hljómsveitir hafa gefið út plötur þar sem blásarar spila ákveðin stef og söngvarar hafa unnið með stórum blásarasveitum , en ég man ekki eftir svona poppplötu .
" Byrne og St .
Vincent koma með átta manna blásarasveit til Íslands , auk trommuleikara og hljómborðsleikara .
Blásararnir verða í lykilhlutverki .
" Á tónleikunum ætlum við auðvitað að spila nýju lögin okkar , en að minnsta kosti helmingur tónleikanna verður eldra efni , sem hefur verið útsett að nýju fyrir blásturshljóðfærin , " segir hann .
" Það verða lög með Talking Heads , lög af fyrri plötum Annie og sitt af hverju .
Ef maður velur réttu lögin getur þetta gengið fullkomlega upp .
" Byrne er þekktur fyrir tilraunastarfsemi á tónleikum .
Í bókinni How Music Works , sem hann gaf út í fyrra , lýsir hann því hvernig hann hafi gert tilraunir með dansara og að nýta sér þætti úr leikhúsinu á tónleikum .
" Það verður mikill dans , mikil hreyfing á tónleikunum , " segir Byrne .
" Við fengum til liðs við okkur danshöfund , sem rekur danshóp hér í New York og ég hef unnið með áður .
Í fyrstu fékk ég hana til að skoða hvernig við komum okkur fyrir á sviðinu .
Hún áttaði sig á hreyfanleika hljóðfæraleikaranna og eitt leiddi af öðru .
Nú má segja að tónleikarnir séu líka þaulskipulögð sýning þar sem blásararnir og ég og Annie að einhverju marki myndum ýmis form og hreyfum okkur alla tónleikana .
Þetta er mikið sjónarspil .
" Í How Music Works fjallar Byrne um tónlistarferil sinn , en setur um leið fram hugleiðingar sínar um tónlist , eðli hennar og áhrif .
Hann er þó ekki tilbúinn að gefa niðursoðið svar um hvernig tónlist virkar .
Vona að fólk sleppi sér aðeins " Það er ekki hægt , það verður að velja einhvern ákveðinn þátt , til dæmis hvaða áhrif hún hefur á heilann , eða sem félagslegt fyrirbæri , eða tæknilega , hvernig tónlist er tekin upp , hvað gerist á sviði , " segir hann .
" Tökum þessa tónleikaferð .
Við höfum spilað á nokkuð svipuðum stöðum fyrir utan eina eða tvær tónlistarhátíðir .
Yfirleitt eru þetta salir með sætum .
Áheyrendur hafa því tilhneigingu til að vera virðulegir og setjast niður án þess að vera með hávaða .
Það er allt í lagi og við viljum að fólk hlusti á það sem við erum að gera .
En þegar dregur að lokum vona ég að fólk sleppi sér aðeins , fari jafnvel að dansa og skemmti sér .
Hljómurinn í blásurunum , lögin og sjónarspilið er mikið til að meðtaka , en það kemst til skila þegar líður á og þá er hægt að byrja að dansa og slaka aðeins á .
Þótt tónleikarnir séu skipulega sviðsettir eru þó nokkrar tilfinningar með í spilinu .
Ég finn fyrir því á sviðinu , þótt flytjandinn geti aldrei verið viss um að það sem hann finnur sé það sama og áhorfandinn .
Stundum spyr ég fólk , segi að mér hafi þótt ákveðið lag takast sérstaklega vel tiltekið kvöld og spyr hvort það sé rétt eða ég hafi ímyndað mér það .
Stundum hef ég rétt fyrir mér , en ekki alltaf .
" Byrne segir að það sé sérstaklega erfitt að lesa tónleikasal þar sem allir eru í sætum og yfirbragðið er virðulegt , " jafnvel of virðulegt " , en vonandi verði hægt að losa um tilfinningarnar á þeim eina og hálfa til tveimur tímum , sem tónleikarnir standa .
Nýt þess að flytja lögin Byrne skrifar í bókinni að hann finni til mikillar ánægju að standa á sviði og syngja .
Um leið veltir hann fyrir sér sambandi flytjenda við efni , sem þeir sömdu jafnvel fyrir mörgum áratugum og eru krafðir um að flytja aftur og aftur .
" Einn þáttur í þessu er að ég nýt þess að flytja lögin , en um leið helst ferskleiki með því að útsetja þau að nýju án þess þó að þau verði óþekkjanleg , eins og í þessu tilfelli með því að nota blásturshljóðfærin .
Þannig hljóma þau að sumu leyti eins og ný og sum gömlu lögin finnst mér hljóma betur .
Blásturshljóðfærin geta magnað lögin upp .
Þannig verður þetta spennandi fyrir mig .
Hvað áheyrendur snertir , þá skil ég að stundum þurfi aðeins að opna dyrnar til að þeir skilji hvað maður er að fara .
Leiðin til þess getur verið að spila lög , sem þeir þekkja og þá kviknar skilningur á hinu efninu , sem er kannski mjög svipað efninu , sem þeir þekkja , þeir vita það bara ekki enn .
Þá hættir til dæmis það hvernig við beitum blásturshljóðfærunum að vera furðulegt vegna þess að áheyrandinn heyrði þau notuð í lagi , sem hann þekkti .
Þetta er í raun ákveðin leið til að bjóða áheyrandann velkominn eins og þegar einhver kemur í heimsókn til þín og þú býður te eða kaffi eða drykk .
Síðan er hægt að fara að tala um eitthvað nýtt .
" Allt að einhverju leyti sviðsett Byrne hefur mikið velt sviðsetningu fyrir sér og skrifar um það í bók sinni að fólk þurfi ekki alltaf að standa á sviði til að setja hluti á svið .
Nefnir hann stjórnmálamenn og jafnvel öryggisleit á flugvöllum , sem viðurkennt hafi verið í trúnaði að þjónaði þeim tilgangi að hluta að fylla fólk öryggi frekar en að gæta öryggis .
" Ég hef heyrt þetta kallað öryggisleikhús , " segir hann , hlær og bætir við ýktum rómi : " " Ég hef ekki séð þetta í leikhúsi , þetta er svona leikhús , sem maður sér bara á flugvöllum .
" Annars er allt sem fólk gerir að einhverju leyti sviðsett og það er ekkert nýtt .
Það á við um fötin , sem fólk klæðist , látbragð og fas , orðalag .
Allir reyna að gefa af sér ákveðna ímynd eins og þeir væru á sviði .
Það getur verið misáberandi , en stundum veltir maður fyrir sér hvar hinn raunverulegi persónuleiki leynist .
" Byrne er einnig hugleikið hvernig tónlist nær til fólks .
Eitt er að heyra upptöku í útvarpi , annað að hlusta á hljómsveit á dansleik eða tónleikum í virðulegum sal .
" Fólk gæti haldið að tónlistin okkar sé uppgerðarleg vegna tónleikasalarins , " segir hann .
" Svo vill til að það er alls ekki raunin , en það hefur áhrif á hvernig þú hlustar á tónlistina og hugsar um hana .
Þá hefur hljómburðurinn einnig áhrif – hvernig tónlist hljómar best í tilteknum sal , hvort hægt er að drekka , tala við vini sína , allt þetta .
Ákjósanlegt væri eiginlega að spila í sal þar sem er dansgólf , en einnig hægt að sitja og hlusta og fylgjast með .
" Spennandi að vinna með öðrum Undanfarin ár hefur Byrne gefið út plötur í samvinnu við aðra .
Hann og Brian Eno tóku upp þráðinn frá My Life in the Bush of Ghosts frá 1981 þegar þeir gáfu út Everything That Happens Will Happen Today 2008 .
2010 kom svo út Here Lies Love , samstarfsverkefni Byrnes og Fatboy Slims , sem er eins konar söngleikur um Imeldu Marcos , fyrrverandi forsetafrúar á Filippseyjum .
Í fyrra kom svo út plata hans og St .
Vincent .
" Mér finnst spennandi að vinna með öðrum , " segir hann .
" Það þrýstir á mig að gera eitthvað nýtt , eitthvað , sem ég hef ekki gert áður .
Ég þarf að taka tillit til einhvers annars .
Það virkar ekki alltaf , en ég hef yfirleitt verið ánægður útkomuna .
Ég neyðist til að semja með nýjum hætti og setja mig inn í hugsunarhátt þess , sem ég er að vinna með .
" Margir tónlistarmenn með langan feril að baki láta duga að orna sér við gamlar glæður .
Byrne hefur hins vegar ekki misst innblásturinn eins og nýja platan ber vitni um .
" Kannski verð ég tilbúinn til að láta mér nægja að lifa á fornri frægð eftir tíu ár , " segir hann .
" En það hljómar frekar leiðinlega og mér hefur tekist að skapa mér vettvang þar sem ég get fetað mig inn á nýjar slóðir og áheyrendur mínir eru sáttir við það og jafnvel farnir að búast við því öðrum þræði .
Þeir eru ekki alltaf jafn sáttir við útkomuna , en það er í lagi og þeir vita á hverju þeir geta átt von .
" Tónlistarlæsi á Íslandi Hann segist hafa hlustað þó nokkuð á íslenska tónlist .
Í fyrra kom út lag , Dreamland , sem hann vann með Ghostigital , hljómsveit Curvers Thoroddsens og Einars Arnar Benediktssonar .
" Ég hef þekkt þá árum saman og ég var mjög ánægður með lagið , það er mjög fyndið , " segir hann og heldur áfram um íslenska tónlist : " Mér finnst íslenskar hljómsveitir mjög frábrugðnar hver annarri , þannig að ég veit ekki hvort hægt er að tala um sérkenni íslenskrar tónlistar .
En það er eins og allir séu læsir á tónlist .
Ég veit ekki hvort það er vegna skólakerfisins á Íslandi , að allir læri tónlist í skóla .
Það er ekki lengur fyrir hendi í Bandaríkjunum , hér hefur öll tónlistarkennsla verið skorin niður .
Það virðist líka vera viðurkennt og jafnvel hvatt til þess að íslenskir tónlistarmenn finni sér sinn eigin stíl , frekar en að segja að nú verði nemandinn að spila í stórri hljómsveit vegna þess að hann hafi lært tónlist í skóla .
Allir virðast vera hvattir til þess að virkja sköpunargáfuna , sem er nokkuð frábært og sorglegt um leið að snúið hafi verið baki við því í ýmsum öðrum löndum .
" Byrne segir að margt hafi breyst í tónlistarheiminum frá því að hann var að hefja ferilinn með hljómsveitinni Talking Heads .
" Það er erfiðara að slá í gegn núna , " segir hann .
" Það er kannski auðveldara að taka upp og skapa núna með fartölvum og upptökuhugbúnaði , en erfiðara að koma tónlistinni sinni á framfæri .
Auðvitað er alltaf hægt að koma henni á framfæri á Bandcamp og öðrum síðum , en ég held að það sé erfiðara á ná eyrum hlustenda í raun og veru vegna þess að það er svo margt í gangi .
" Byrne segir að ólöglegt niðurhal hafi einnig valdið miklum usla í tónlistarheiminum og komið sér illa fyrir tónlistarmenn .
" Mörg okkar höfðu reyndar ekki mikla samúð með stóru plötufyrirtækjunum þegar þau kvörtuðu undan niðurhali , " segir hann .
" Nú sjáum við hins vegar afleiðingarnar .
Tökum til dæmis allar hljómsveitirnar í Brooklyn , sem mörgum gengur nokkuð vel .
Tónlistarmennirnir hafa ekki efni á heimili , heilsutryggingu , engu því , sem mætti halda að þeir , sem njóta velgengni , gætu leyft sér .
Þá áttar maður sig á því að tekjur af sölu á tónlist eru ekki sambærilegar við það , sem áður var .
Það er líka miklu erfiðara fyrir nýja hljómsveit að hasla sér völl .
Það kostar peninga að ferðast milli borga og spila , hvort sem maður fer með rútu eða flugvél .
" Hjól sem samgöngutæki Byrne hefur gerst talsmaður hjólreiða og fyrir nokkrum árum kom út bókin Bicycle Diaries , sem reyndar fjallar líka um ýmislegt annað en hjólreiðar .
" Þá er ég að tala um hjól sem samgöngutæki , " segir hann .
" Ég fer hvorki í kappreiðar né langar hjólreiðaferðir .
Þetta snýst um að komast leiðar sinnar í borgum á borð við New York .
Ég kom til dæmis á hjóli í þetta viðtal .
Ég tel reyndar ekki að hugmyndir mínar séu að ná fótfestu og þó ...
hér í New York var verið að hleypa af stokkunum verkefni um að deila hjólum .
Borgin keypti mörg þúsund hjól , sem eru um alla borg .
Á undanförnum árum hafa verið gerðir margir hjólreiðastígar til að auka öryggið .
Við vorum að koma úr tónleikaferð um Norður-Ameríku og í mörgum borgum eru komnir hjólreiðastígar .
Það er mjög gott og mikil breyting frá umliðnum árum .
Gallinn getur þó verið sá að stígarnir liggja eftir útsýnisleiðum , en ekki stystu leiðina í vinnuna eins og þyrfti að vera til að fólk fari að nota reiðhjól til að fara um , að minnsta kosti þegar viðrar .
Ég býst þó ekki við að ég verði á hjóli í Reykjavík .
Ég verð á Íslandi í þrjá til fjóra daga , ætla að koma fyrir tónleikana , taka dóttur mína með mér og við ætlum að fara út fyrir Reykjavík og skoða landið .
" 