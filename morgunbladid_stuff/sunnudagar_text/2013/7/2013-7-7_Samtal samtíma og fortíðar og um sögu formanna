Einkasýning Rósu Gísladóttur Come l ' acqua , come l ' oro ...
( Eins og vatn eins og gull ...
) í safninu í rústum hins forna Trajanusar-markaðar í Róm í fyrra vakti verðskuldaða athygli .
Stórir skúlptúrar hennar sem stóðu úti blöstu við gestum sem fóru um fornminjagarð Keisaratorganna í Róm , auk þess sem aðrir voru auk ljósmynda innan dyra í safninu .
Á fimmtudaginn var opnuð sýning á verkunum í gjörólíku umhverfi , að þessu sinni í Hörpu , og kallar Rósa hana Tilfærsla .
Róm / Reykjavík .
Flest eru verkin á aðalhæð tónlistarhússins , í sýningarrýmum sem snúa út að höfninni , auk þess að vera á veggjum og í skotum þar á hæðinni , við uppganginn úr bílakjallaranum , og þá er stórt hringlaga spegilverk á fimmtu hæð byggingarinnar .
Í texta Ólafs Gíslasonar sýningarstjóra segir að í Róm hafi samtal milli samtímans og fortíðarinnar skipt miklu máli , og sjálf umgjörðin skipti ekki minna máli en verkin á sýningunni .
" Samtalið snerist um sögu formanna og hvernig inntak þeirra og merking hefur tekið breytingum á tvö þúsund árum , " skrifar hann .
Rósa vann flest verkanna sérstaklega fyrir sýninguna í Róm , út frá um 2000 ára gömlum hlutum í safninu .
Ólafur segir að þegar sú hugmynd hafi síðan kviknað að setja verkin einnig upp á Íslandi , hafi það í raun kallað á " andhverfu þeirrar klassísku og sögulegu umgjörðar sem Trajanusar-markaðirnir höfðu myndað .
Sambærileg umgjörð er ekki til staðar á Íslandi .
Þess vegna leituðum við að þveröfugu mótvægi við verk Rósu í þeim tilgangi að halda áfram samtalinu um sögu og inntak formanna , en í þetta skipti út frá öfugum forsendum .
Við gátum ekki hugsað okkur betri vettvang til þessa en einmitt hin glæstu salarkynni tónlistar- og menningarmiðstöðvarinnar Hörpu , sem í formum sínum og rýmismótun er jafn fjarlæg hinni klassísku hefð og hugsast getur .
" Rósa hélt sýningu í Rómarborg árið 2009 og á hana kom kona sem starfar í safninu í markaði Trajanusar .
" Henni þóttu verkin mín passa vel í safnið en þau setja reglulega upp sýningar með skúlptúrum erlendra listamanna , " segir Rósa .
Henni var í kjölfarið boðið að gera tillögu að sýningu í safnið .
" Fyrst var ég bara að vinna með þau form sem ég hafði áður verið með og lék mér að því að koma þeim fyrir .
En svo fór ég að vinna meira með staðsetninguna og að skoða safngripina , gamlar lágmyndir , gólf og ýmsa hluti .
Á endanum fór ég að vinna verk úr plastefni , jesmóníti , út frá hlutum frá fyrstu öld eftir Krist .
Þrátt fyrir að okkur finnist 2000 ár langur tími þá eru þessi form enn í höndunum á okkur í ýmsum myndum .
Mér fannst áhugavert að gera þau svolítið nútímalegri – og stækka þau upp .
" Og það er ekki ofsagt ; þetta eru gríðarstórir skúlptúrar sem komið hefur verið fyrir í salarkynnum Hörpu .
" Það þótti ákjósanlegt að verkin hefðu mikið rúmmál og væru stór .
Starfsfólk safnsins sagði mér að verk undir metra á hæð myndu ekki sjást , " segir Rósa .
Og hún bætir við að það hafi verið afar spennandi áskorun að sýna á þessum fornfræga stað , sem er á heimsminjaskránni .
" Ég fékk eiginlega áfall fyrst þegar ég sá hvað þetta var allt gríðarstórt og opið , " segir hún og brosir .
" En ég vildi líka sýna þau hér heima , ég vann þau líka hérna .
Ég fékk vana leikmyndasmiði í lið með mér og við töldum fyrst að þetta yrði gert á stuttum tíma , með léttum leik .
En það var tímafrekara en það .
Þeir þurftu að búa til sérstakan rennibekk og renndu kjarnann úr stórum frauðplastsklumpum .
Ég þakti þá síðan með jesmeníti .
Fyrst hafði ég gert lítil módel af skúlptúrunum .
" Það tók Rósu tíma að finna út hvar gæti hentað að sýna verkin hér á landi .
Svarið kom einn daginn þar sem hún ók hjá Hörpu .
" Á sínum tíma var Trajanus-markaðurinn samkomustaður fólksins , rétt eins og Harpa er í dag , " segir hún og fyrsta stóra skúlptúrsýningin í Hörpu er orðin að veruleika .
