Sýning á verkum myndlistarmannanna Árna Páls Jóhannssonar og Kristjáns Guðmundssonar verður opnuð nú um helgina , laugardaginn 20. júlí , kl. 16 , í Dahlshúsi á Eskifirði .
Miklar endurbætur hafa verið gerðar á húsinu sem byggt var árið 1880 og er fyrirhugað að halda í því sýningar á samtímalist næstu fimm sumur , að þessu meðtöldu .
Árni segir þá Kristján oft hafa sýnt saman , enda séu þeir gamlir félagar .
Í byrjun júní var opnuð sýning á verkum þeirra í Galleríi Klúku á Hótel Laugarhóli í Bjarnarfirði og til standi að opna aðra sýningu með verkum þeirra á sama stað .
" Þetta er ein af fyrstu sýningunum á Eskifirði , ég held að Georg Guðni hafi sýnt þarna áður en þetta er fyrsta sýningin í Dahlshúsi eftir að það var gert upp , " segir Árni .
" Við vorum beðnir um að sýna saman þarna og við veljum verkin okkar sjálfir .
Við höfum nú ekki séð húsið fullfrágengið , það er nýlega komið í lag og tókum því bara slatta af verkum með til að setja upp og velja á sýningu .
Þetta er dálítið keimlíkt allt sem við erum að gera , sitt í hvoru lagi , en þetta passar vel saman þarna , " segir Árni .
" Ég veit ekki hvað Kristján er með nema þá að hann er með punkta úr skáldverkum Halldórs Kiljans , nokkra punkta og svo var spurning hvort það yrði eitthvað annað með hjá honum .
Svo verður hann með bækur til sýnis , gamlar bækur sem hann hefur gert .
Ég verð með nokkur af ríkjum Bandaríkjanna sem ég tek út úr korti og set lit í og set svo nafn , eins og Colorado t.d. og þá liggur það eins og línurnar á landakortinu .
Þannig að þetta er skakkt á veggnum , útskorið út úr Bandaríkjunum .
Það eru nokkur ferköntuð ríki sem ég tek þarna út , " segir Árni en verkin vinnur hann á álplötur .
Auk þess að sinna myndlist hefur Árni starfað við leikmyndahönnun , kennslu og kvikmyndagerð en hann hóf feril sinn í kvikmyndum sem annar tökumaður heimildarmyndar Friðriks Þórs Friðrikssonar , Rokk í Reykjavík .
" Ég hef alltaf unnið í myndlist , alveg frá upphafi og svo plataði Frikki Þór mig í eina mynd og ég fékk smá pening og varð " hooked " , " segir Árni og hlær .
" Þessar bíómyndir hafa aðallega verið til þess að fá einhvern pening .
Það eru allir myndlistarmenn , eins og þú veist , í vinnu einhvers staðar .
Ég hef kennt mikið , bæði hér heima og erlendis , " bætir Árni við .
