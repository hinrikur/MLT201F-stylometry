Gagnrýnandi Morgunblaðsins gaf frumraun færeyska dúettsins Byrtu , samnefndum geisladiski , sín bestu meðmæli í blaðinu fyrir helgi .
Byrtu skipa þau Guðrið Hansdóttir , sem er kunn fyrir rokkaða þjóðlagatónlist , og Janus Rasmussen , sem hefur búið hér á landi í nokkur ár og er þekktur sem einn meðlima hljómsveitarinnar Bloodgroup .
Árni Matthíasson rýnir blaðsins segir tónlist Byrtu vera " rafeindapopp , sveimkennt og lagrænt .
" Guðrið semur lög og texta en Janus stýrir upptökum og útsetningum .
Árni segir útsetningarnar vel heppnaðar , " eilítið gamaldags hljóðaheimur en mjög smekklega útfærður ...
Guðrið er frábær söngkona og fínn lagasmiður og Janus smekkvís og hugmyndaríkur útsetjari .
" Rætur þessarar fyrstu plötu Byrtu liggja hér á landi , því þau Guðrið og Janus hófu samvinnuna hér , þegar hún var við nám í tónlistarskóla FÍH .
" Guðrið hefur gert þrjár sólóplötur sem hafa meðal annars fengið mjög góða dóma á Íslandi , " segir Janus þegar rætt er við hann þar sem hann er staddur í Færeyjum , meðal annars við að undirbúa þátttöku Byrtu á hinu rómaða G-festivali .
" Hún bjó í Reykjavík í tvö ár og einu sinni fór ég til hennar í partí .
Hún sagðist þá eiga nokkur lög sem hana langaði að gera eitthvað með en þau pössuðu ekki við það sem hún var að gera í sinni tónlist .
Hún hefur verið að vinna í anda þjóðlagatónlistar en spurði hvort ég hefði áhuga á samstarfi .
Þegar ég heyrði lögin var ég strax til .
" Þau Janus og Guðrið tóku sér góðan tíma í að vinna plötuna , heilt ár að hans sögn .
" Fyrsta sessjónin var í desember 2011 og svo vorum við að vinna í plötunni af og til allt árið í fyrra .
Stundum var ég á tónleikaferð með Bloodgroup og hún með sinni hljómsveit , sem Guðrið , en við náðum af og til saman .
Afraksturinn er þessi plata .
" Vantar unga fólkið í Færeyjum " Við fórum í nokkra hringi með sum lögin , prófuðum að gera hitt og þetta við þau , " segir Janus .
" Við vissum í raun ekki í byrjun hvers konar tónlist við værum að gera .
Og það var frekar seint sem við fundum okkur þá stefnu sem platan endaði í , sem er svona elektrónískt popp .
Platan er öll sungin á færeysku og eiginlega hefur svona tónlist aldrei verið sungin á færeysku fyrr .
" Hann staðfestir þann orðróm sem borist hefur hingað upp , að tónlistinni hafi verið afar vel tekið í Færeyjum og sé til að mynda mikið spiluð þar í útvarpi .
" Þetta er strax orðið mjög vinsælt , " segir hann .
" Við héldum okkar fyrstu tónleika hér í Norðurlandahúsinu í Þórshöfn um daginn , þegar haldið var upp á 30 ára afmæli hússins .
Sísí Ey og Úlfur Úlfur voru líka að spila og við vorum aðalnúmerið , á okkar fyrstu tónleikum sem hljómsveit .
Það voru 700 manns í salnum og stemningin rosalega fín .
Fólk frá barnsaldri og upp í sjötugt var að fíla þetta .
Þetta er ekki tónlist fyrir einn hóp .
" Hann segir þessa fyrstu tónleika hafa tekist frábærlega og þau setji upp talsvert " sjó " .
Guðríð syngi og leiki á rafhörpu , hann á hljómborð og sjái um ýmsa effekta , þá sé gítarleikari með þeim og þrjár söngkonur .
Frumraun Byrtu hér á landi verður í Norðurljósasal Hörpu á menningarnótt í ágúst .
Janus hefur verið búsettur á Íslandi frá árinu 2007 ; fyrsta árið var hann á Egilsstöðum , meðan Bloodgroup var gerð út að austan , en í Reykjavík síðan 2008 .
" Ég byrjaði að starfa með Bloodgroup 2006 .
Fyrsta árið flaug ég á milli Íslands og Færeyja og það var geðveikt mikið vesen , " segir hann og hlær .
" Svo þurfti ég sífellt að keyra milli Egilsstaða og Reykjavíkur , allar helgar fóru í það .
" Undanfarið hefur verið mikið að gera hjá Bloodgroup , ný plata kom út í febrúar og sveitin hefur verið á tónleikaferðum erlendis .
" Við spiluðum í Þýskalandi , Sviss , Rúmeníu , Póllandi , Slóvakíu , Ungverjalandi , Danmörku ...
" telur hann upp .
Það hefur heyrst að Bloodgroup sé sérstaklega vinsæl í Póllandi , er að rétt ? " Já , við erum mjög vinsæl þar .
Við fórum þangað fyrst 2011 og vissum ekkert á hverju við áttum von .
Fyrstu tónleikarnir voru í Posnam og það var uppselt ! Allir voru að syngja með og það var mjög súrrealískt .
Það er ánægjulegt þegar fólk lifir sig svona inn í tónlistina og það er mjög ánægjulegt að spila fyrir fólk í Austur-Evrópu .
" Janus segir mikinn mun vera á tónlistarlífinu í Færeyjum og á Íslandi , til dæmis sé raftónlist eins og Byrta og Bloodgroup leika , varla til þar .
" Það er engin samkeppni , við í Byrtu erum ein á þessu sviði hér , og textar á færeysku hafa ekki heyrst í svona tónlist .
Textar Guðrið eru frábærir , þeir eru mjög einlægir og fjalla mikið um tímann þegar hún bjó á Íslandi .
En á Íslandi er samkeppni í rafpoppi og alltaf er eitthvað gott að koma út .
Þar er lifandi tónlistarsena .
" Guðrið er aftur flutt til Færeyja en Janus segist vera orðinn fastur á Íslandi og í raun þekkja fleiri hér í dag en í Færeyjum .
" Það er svo skrítin staða í Færeyjum að ungt fólk býr ekki lengur á eyjunum , þar fer annað í skóla .
Það vantar fólk á milli 20 og 35 ára á eyjarnar , fólkið sem er að gera eitthvað skapandi .
Það er vandamál , en fólk er að átta sig á þessu og nú virðast fleiri vera að flytja heim og vilja sýna að þar sé hægt að gera góða hluti .
" 