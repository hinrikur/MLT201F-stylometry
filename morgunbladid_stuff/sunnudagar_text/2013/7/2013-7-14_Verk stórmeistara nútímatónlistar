Gegnum árin höfum við eignast traustan kjarna áheyrenda sem sækir tónleikana okkar hér .
Við höfum leikið víða um lönd en það er alltaf gott að koma heim til Íslands að spila , " segir Kristjana Helgadóttir flautuleikari .
Hún er einn meðlima kammerhópsins Adapter sem stendur fyrir hinni árlegu Frum-nútímatónlistarhátíð á Kjarvalsstöðum nú um helgina .
Auk Kristjönu skipa kjarna hópsins þau Gunnhildur Einarsdóttir á hörpu , Ingólfur Vilhjálmsson á klarinett og Matthias Engler slagverksleikari .
Þá kemur víóluleikarinn Nikolaus Schlierf einnig fram .
Tvennir tónleikar verða á hátíðinni , á laugardags- og sunnudagskvöld , og hefjast báðir klukkan 20 .
Megináhersla hátíðarinnar er á að kynna meistaraverk nútímatónbókmennta fyrir tónlistarunnendum .
Á Frum – 2013 verður tónlist eftir Helmut Lachenmann ( f. 1953 ) í forgrunni en hann hefur haft mikil áhrif á gang tónlistarsögunnar síðustu hálfa öld .
Hann er meðal annars frumkvöðull í notkun óhefðbundinnar hljóðfæratækni og eru verk hans æði krefjandi fyrir flytjendur .
Þá verða einnig leikin verk eftir fjögur önnur þýskumælandi tónskáld , þau Klaus Huber frá Austurríki , Georg Friedrich Haas og Johannes Schöllhorn frá Sviss og unga upprennandi tónskáldið Sarah Nemtsov frá Þýskalandi .
" Við í Adapter leikum eingöngu samtímatónlist , frá miðri síðustu öld og til dagsins í dag – og mikið nýja tónlist .
Við höfum frumflutt fjölda verka og mikið verið skrifað fyrir okkur , " segir Kristjana .
Hún bætir við að allt frá námárunum hafi meðlimir hópsins laðast að samtímatónlist og í dag flytja þau hana svo til eingöngu .
" Við búum og störfum í Berlín og ferðumst mjög mikið til að leika á tónleikum .
Berlínarborg iðar að lífi og þar er mjög gott að starfa sem samtímatónlistarmaður – við náum að lifa af þessu .
Líklega væri það ekki hægt í mörgum öðrum borgum .
" Þrjú meðlima Adapter eru íslensk og segir Kristjana að þau vilji gjarnan vera hluti af íslensku menningarlífi .
Því riðu þau á vaðið árið 2006 með fyrstu Frum-hátíðina og síðan 2007 hefur hún verið haldin í samstarfi við Listasafn Reykjavíkur .
" Við höfum gert okkur far um að leika verk eftir stórmeistara nútímatónlistar , nú til dæmis verk eftir Lachenmann og Huber .
Og jafnframt koma með það nýjasta að utan .
Við höfum líka leikið verk eftir íslensk tónskáld , hér og á tónleikum erlendis ; til dæmis í Þýskalandi , Tyrklandi og í Kaliforníu .
En Frum-hátíðin er okkar innlegg í íslenskt menningarlíf , við viljum vera partur af því og kynna áhugaverða tónlist , " segir hún .
