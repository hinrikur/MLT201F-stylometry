Þessi sýning er náttúrugripasafn en líka ákveðið safn myndlistarmiðla .
Ég er með silkiþrykk , vídeó , samklipp , tréliti , olíu , skúlptúra ...
Hugmyndin velur miðilinn og forvitnin í mér gerir það að verkum að ég læri sífellt meira .
Það er svo gaman að mæta hinu óvænta og þrýsta sífellt á mörkin , " segir Sara Riel myndlistarkona .
Hún opnaði á föstudagskvöldið viðamikla og fjölbreytilega sýningu í sal eitt Listasafns Íslands , og nefnir sýninguna Memento mori – Náttúrugripasafn .
Sara lýkur upp frumspekilegum heimi slíks safns á sýningunni og veltir fyrir sér hvaða tökum listamaður geti tekið það .
Undanfarin ár hefur hún kannað erlend náttúrugripasöfn og velt þessum heimi fyrir sér , jafnframt því að leita að íslenska náttúrugripasafninu .
Við sköpun síns eigin persónulega og heillandi safns hefur Sara haft flokkunarkerfi og fjölbreytileika hefðbundinna náttúrugripasafna að leiðarljósi .
Kafaði í brunninn " Þetta þema kom til mín fyrir um þremur árum þegar ég var að leita að víðtæku efni að vinna með , " segir Sara þar sem við göngum um salinn milli verka sem sýna allrahanda dýr , vírusa , fræ og plöntur .
Hún segist hafa gert sér grein fyrir því að náttúran , hér sem annars staðar , væri það sem stæði sér næst og þar væri lykilinn að finna .
" Mig langaði ekki að skapa eitthvert " wunderkammer " og ekki til að rýna sérstaklega í íslenska náttúru , heldur vinna með persónulegan brunn sem ég gæti kafað ofan í , " segir hún .
" Ég starfa líka sem leiðsögumaður og er oft spurð að því hvar íslenska náttúrugripasafnið sé að finna , en það er ekki aðengilegt , það er allt í geymslu .
Eitt viðfangsefni mitt var því að rannsaka hvað varð um safnið eftir að það var tekið niður úr húsnæðinu við Hlemm .
Það tók mig tíma að ná þeim tengslum að geta skoðað gripina , sem eru nú allir varðveittir í Náttúrustofnun .
Safnið hefur velkst um í kerfinu .
" Undirbúningur Söru að sköpun hennar eigin safns var margbreytilegur og fór hún meðal annars í ferð milli evrópskra stórborga , ásamt Davíð Erni Halldórssyni , vini sínum og kollega í myndlistinni , að skoða gamalgróin náttúrufræðisöfn .
" Ég vildi sjá hvernig fílingurinn væri í þeim og hvernig þau sýndu gripina .
Það hafði verið að angra mig hér heima hvernig náttúrugripir hafa verið settir fram , því það snýst allt um upplýsingar en ekki hið sjónræna .
En svo kom í ljós að það er meira og minna einhver viktoríanskur blær í þessum söfnum , fyrir utan kannski í London þar sem reynt hefur verið að nútímavæða hluta safnsins – og það verður að viðurkennast að gamli hlutinn var meira sjarmerandi .
Framsetningin lyktar öll af ákveðnum gæðum .
Veiðisafnið í París er mitt uppáhald , en þar eru búin til listaverk úr uppstoppuðum dýrum án þess að missa vissan elegans .
" Og hún fór enn dýpra , niður í flokkunarkerfi náttúrunnar .
" Það eru dýraríkið , plönturíkið , svepparíkið , einfrumungar og fjölfrumungar .
Svo greinir náttúrufræðinga á en ég tek steinaríkið inn sem lifandi afl því þannig lít ég á steinana .
Ég týndi steini í þrjá mánuði en svo kom hann til baka að útidyrunum mínar í Berlín .
Það var stresssteinninn minn sem ég hafði hlaðið orku og haft í svitabaði .
" Hún hlær .
Allt má endurvinna Sara var komin með náttúrugripasafnið sem grunn og útfærslurnar spruttu út frá flokkunum .
" En svo snýst þetta um að búa til myndlist og nýja vinkla .
Ég er ekki í samkeppni við hefðbundin söfn á neinn hátt en það má endurvinna allt , enda merkir orðið vísindi science á latínu : að brjóta niður .
Það má endalaust brjóta niður og endurhanna út frá hinu sjónræna .
" Sara Riel hefur á undanförnum árum getið sér orð fyrir málaðar innsetningar í sýningarsölum og söfnum víða um lönd .
Þá þekkja margir vegglistaverk hennar , sem meðal annars má sjá víða í Reykjavík , en hún er virkur félagi í alþjóðlega götulistahópnum Big Geezers .
En þó Sara hafi getið sér orð fyrir götulist , eða graffití , þá er hún jafnframt menntaður myndlistarmaður frá Listaháskóla Íslands og Listaháskóla Berlínarborgar .
Hún er virk í báðum þessum heimum og segir að vinnan við náttúrugripasafnið á síðustu árum hafi til að mynda skilað sér í stórum veggverkum .
Og vandvirknisleg teikning á sýningunni , þar sem fanir fjöður eru myndaðar úr hömum íslenskra fugla í Náttúrustofnun , mun verða stækkuð í annarri útfærslu á vegg húss á Asparfelli í sumar .
Ekki lunda og hrút Yfirtitill sýningarinnar er Memento mori , sem er áminning til manna á latínu að þeir séu dauðlegir og eigi að njóta tilverunnar meðan tími er til .
" Þessi titill kom seint á vinnuferli sýningarinnar , " segir Sara .
" Hann er afleiðing vinnunnar .
Horfum til dæmis á þessi tvö verk , " segir hún og gengur að fallega bæsuðum römmum þar sem fimmtíu hlöðnum haglaskotum hefur verið raðað í annan , með nöfn trjáplöntu undir hverju skoti , og í hinu hafa fallegir litskrúðugir hringir verið málaðir og límdir saman .
" Þetta er mynd af mörgum þekktustu og mannskæðustu vírusum sem þekkjast , " segir hún og bendir á það síðarnefnda .
" Þetta eru meðal annars eyðniveiran og lifrarbólga-c .
Þetta eru einfrumungar sem ég set fram með miklum smáatriðum , í hreinni fegurð .
Dýptin , sem ég vildi ná fram , kemur með samklippivinnunni .
Ég valdi að vinna verk sem þessi ekki í tölvu heldur í höndunum , það er allt önnur og tilfinningaríkari nálgun .
Verkið með skotunum vann ég hins vegar með manninum mínum , sem er skógfræðingur , og í því eru fræ fimmtíu trjátegunda .
Við erum bæði komin með skotvopna og veiðileyfi og höfum verið að hlaða skotin – hér er listin orðin vísindi .
Er þetta góð leið til að græða upp landið ? Að skjóta fræjunum í það ? " Forvitnin hefur rekið Söru áfram við vinnu verkanna og hún segir fólk forvitið um náttúruheiminn .
Hún vill ekki sjá séríslenskt náttúrugripasafn , sem snýst bara um " lunda og hrút en ekki um tígrisdýr " .
Á ljósmyndum má sjá hvernig dýr eru geymd í Náttúrugripasafni Íslands í dag , í pokum .
" Svona er þessi sýning , safn í safni í safni , " segir Sara .
