H alla Margrét Jóhannesdóttir leikari og höfundur hefur sent frá sér fyrstu ljóðabók sína .
Ljóðabókin ber titilinn 48 en svo vill til að Halla Margrét er einmitt 48 ára gömul .
" Ég er skotin í tölum , það er heill heimur á bak við þær , " segir Halla Margrét .
" Kannski varð ég fyrir áhrifum af því að pabbi var loftskeytamaður og radíóamatör .
Þegar þú hefur samskipti á morsi skipta tölur miklu máli , 73 þýðir til dæmis kær kveðja og 88 þýðir ást og kossar .
Þannig að tölurnar hafa merkingu út fyrir sig sjálfar , rétt eins og orð í ljóði .
" Ljóðabókin skiptist í fjóra hluta : Bernska – Morgnar – Leikir og Myndir .
" Upphaflega hugmyndin að bókinni var að skrifa 48 myndir , svona eins og albúm með ljóðum .
Eitt ljóð fyrir hvert ár í lífi mínu .
En ég ákvað að skoða fyrst það sem ég átti skrifað og þá röðuðust ljóðin nánast sjálfkrafa upp í fjóra hluta .
Það kom mér nokkuð á óvart að sjá ljóð sem ég hélt að ættu ekkert erindi hvert við annað rata saman , " segir Halla Margrét .
" Það er skemmtileg sköpun þegar það sem maður heldur að eigi ekki saman vill vera saman .
" Hver eru svo yrkisefnin ? " Ljóðin eru nokkurs konar sýnishorn úr lífi og þá mikið til úr mínu eigin lífi .
Sýnishorn verður samt aldrei lífið sjálft heldur ákveðið sjónarhorn , svona eins og ein flís eða fleygur úr trjábol .
" Ortirðu fyrir skúffuna áður en þú fórst í ritlistarnám ? " Ég var ekki skrifandi barn .
Ég hef ekki ort fyrir skúffuna heldur höfuðið .
Sem leikari hef ég lengi verið að vinna með texta .
Leikari er stöðugt að finna nýtt sjónarhorn , dýpka merkingu og leyfa mistökum að verða að tækifærum .
Alls kyns textar hafa verið inni í höfðinu þótt þeir hafi ekki ratað skipulega á blað fyrr en ég byrjaði í námi í ritlist í Háskóla Íslands .
Ég var í ljóðasmiðjum hjá Sigurði Pálssyni og það var mjög gefandi , bæði hann sem kennari og eins samfélagið við samnemendur .
Ljóðin eiga flest rætur í þær smiðjur .
Fyrir leikarann í mér var afar gott að setjast niður og skrifa .
Þegar maður frumsýnir leikrit þá er mikil spenna og hleðsla , sköpunin er hér og nú og áhorfandinn er hluti af þeirri sköpun en við skriftir er langt í að lesandinn mæti á svæðið og ég sjálf verð löngu búin að yfirgefa það þegar lesandinn vill lesa það sem ég hef skrifað .
Fyrir mig var það ákveðinn léttir að gefa út .
Ég naut þess að sleppa takinu , færa lesendum verkið og ráða engu um það hvenær eða hvernig þeir tækju á móti því .
Þetta er allt annað en í leikhúsinu þar sem maður sýnir og áhorfendur taka við á sama tíma .
Það felst hvatning í því að gefa út bók .
Það er aldrei réttur tími til að gefa út bók og heldur ekki rangur tími .
Maður á að treysta og framkvæma .
Ég stofnaði Nikku forlag til að gefa út 48 og sem framkvæmdastjóri og gjaldkeri þess get ég ekki annað en verið ánægð með viðtökurnar , það er ekki á hverju kvöldi sem ljóðskáld selur fyrir prentkostnaði í útgáfuhófinu .
Núna er ég að skrifa sögu um unga stúlku , ég veit ekki hvort það verður saga fyrir ungt fólk eða kannski bara saga fyrir gamlar konur .
" Bækur Kolbrún Bergþórsdóttir kolbrun@mbl.is Bók vikunnar Rósablaðaströndin eftir Dorothy Koomson er á metsölulista vikunnar , en bækur höfundar hafa notið mikilla vinsælda hér á landi .
Orðanna hljóðan Ekki rétti tíminn Stundum hittir maður rétta fólkið á röngum tíma .
Ég vildi til dæmis hafa hitt finnska rithöfundinn Arto Paasilinna þó nokkuð seinna en ég gerði .
Fyrir mörgum árum var ég í Finnlandi og tók við hann viðtal sem tókst reyndar ágætlega því auk þess að vera með eigin spurningar var ég vel nestuð af spurningum sem finnskumælandi vinkona mín og sannur aðdáandi rithöfundarins hafði gefið mér .
En ég var ekki á nokkurn hátt upp með mér að hitta rithöfund sem mér var sagt að væri frægur og dáður í heimalandinu og nyti mikillar virðingar erlendis .
Stundin með rithöfundinum var notaleg og ég hitti fyrir mann sem var greinilega sterkur persónuleiki og man eftir heimili sem var fullt af listmunum .
Seinna las ég skáldsögur rithöfundarins Ár hérans Dýrðlegt fjöldasjálfsmorð og Maðurinn sem spangólaði .
Sá lestur gerði höfundinn að einum af mínum eftirlætishöfundum á Norðurlöndum .
Og nýlega kom út á íslensku bók eftir hann , Heimsins besti bær , sem enginn ætti að missa af , svo skemmtileg , frumleg og kaldhæðin er sú saga .
Mikið þætti manni vænt um að fá fleiri bækur eftir þennan merka rithöfund þýddar á íslensku .
Þegar ég tók viðtalið við Paasilinna á heimili hans í Finnlandi var ég með túlk , unga og sérlega vingjarnlega og elskulega finnska stúlku sem tilbað rithöfundinn .
Það var stóratburður í lífi hennar að hitta þetta átrúnaðargoð sitt og hún bað mig um að mynda þau saman á myndavél sem ég var með .
Eftir heimkomuna sendi ég henni myndirnar og fékk svarbréf þar sem hún hellti yfir mig þökkum og sagðist vera með myndirnar í ramma heima hjá sér , auk þess sem hún hefði látið gera jólakort eftir þeim og sent fjölskyldu , vinum og kunningjum .
Mér leið eins og ég hefði gert stórkostlegt góðverk .
En ég vissi líka hvernig þessari finnsku stúlku leið .
Ef maður tekur ástfóstri við bækur rithöfundar þá fer manni að þykja vænt um manneskjuna sem skrifaði bækurnar .
Um leið verður rithöfundurinn að eins konar kraftaverkamanneskju .
Í uppáhaldi Haldor G Haldorsen framkvæmdastjóri Upp á síðkastið hef ég verið að pæla gegnum bækurnar eftir Jo Nesbø og hefur líkað vel .
Sú síðasta , doðranturinn Brynhjarta , er fantagóð og bráðskemmtileg lesning .
Hana prýðir allt sem prýða á góða glæpasögu : Breyska hetju , fagrar samverkakonur , bragðmikil illmenni og yfirmenn , sem þrátt fyrir að vera klárir á sinn hátt , mæta ofjarli sínum í hetjunni Harry Hole .
Hann er afar skrautleg persóna og flest verður honum að böli ofan á það að vera forfallinn fyllibytta .
Meðan ég hef gert Nesbø skil hefur hugurinn oft hvarflað að gömlum perlum Sjöwall og Wahlöö sem ég er alltaf á leiðinni að lesa aftur .
Önnur bók sem ég hugsa mér að lesa aftur er Skuggaleikir eftir José Carlos Somosa og gerist í Aþenu til forna .
Þetta er frábær bók í alla staði og lifir lengi með manni .
Annar Spánarmögur sem festi sig í minni er Carlos Ruiz Zafón og bók hans Skuggi vindsins .
Hún gerist í Barcelona á miðri þarsíðustu öld og er seiðandi og dularfull eins og Gotneska hverfið þar .
Ekki má gleyma heljarmenninu Jack Reacher sem er bráskemmtileg hugarsmíð Lee Child , en sögurnar um hann finnst mér best að lesa á frummálinu .
Af matarmeiri verkum er þríleikur Jóns Kalmanns ofarlega í huga enda ekki langt síðan ég lauk við þá síðustu .
Fyrsta bókin , Himnaríki og helvíti finnst mér standa upp úr og þar sannast að fá orð segja oft meiri sögu en mörg .
Nýjar bækur Landshlutakort , sagnfræði og sterk kona Það skiptir ekki máli hvort það rignir eður ei , landið er svo fagurt að það er alltaf ástæða til að skoða það .
Og þá er gott að hafa með sér landshlutakort .
Þeir sem vilja læsilega sagnfræði fá svo bók við sitt hæfi .
Anna frá Stóruborg gleður síðan alltaf .
Forvitnilegar sögur Í bókinni 102 sögur úr sögunni segir Jón R. Hjálmarsson á stuttan og aðgengilegan hátt frá atburðum , fyrirbærum , uppfinningum og einstaklingum sem hafa markað spor í þróuninni allt frá því að maðurinn lærði að nota eldinn og þar til hann komst til tunglsins .
Hér er á ferð sögulegur fróðleikur á vel rituðu máli fyrir fólk á öllum aldri .
Það er gaman að gleyma sér í vel sagðri sagnfræði eins og er hér á ferð .
Höfundurinn er sagnfræðingur að mennt og starfaði lengi sem skólamaður .
Hann er kunnur dagskrárgerðarmaður og hefur skrifað fjölmargar bækur .
Nýr kortaflokkur af Íslandi Mál og menning hefur gefið út nýjan kortaflokk af Íslandi í mælikvarða 1:200 000 sem skiptir landinu upp í átta jafna hluta .
Á kortunum eru nýjustu upplýsingar um vegakerfi landsins , tjaldsvæði , sundlaugar og golfvelli , auk rúmlega 26.000 örnefna .
Á bakhlið kortanna eru lýsingar og litmyndir af helstu náttúruperlum hvers landshluta og er allur texti á fjórum tungumálum .
Þar eru einnig teikningar af helstu fuglum og plöntum .
Jamilet og gamli maðurinn Í Flekkuð eftir Ceciliu Samartin er aðalpersónan Jamilet sem fædd er með blóðrauða valbrá á líkamanum .
Í fæðingarþorpi hennar telja menn að valbráin sé merki frá djöflinum .
Jamilet flýr frá Mexíkó til Bandaríkjanna og fær vinnu á geðveikrahæli þar sem hún annast aldraðan sérvitring .
Hann á að baki ótrúlega sögu .
Þetta er fyrsta bók höfundar sem kemur út á íslensku .
Klassísk ástarsaga endurútgefin Anna frá Stóruborg eftir Jón Trausta hefur verið endurútgefin í kilju .
Þessi dramatíska ástarsaga stendur enn fyrir sínu og er góð lesning fyrir ungmenni jafnt sem þá eldri .
Saga um ástir í meinum , samfélagsfjötra og hræsni .
Bókin státar af einkar sterkri og minnisstæðri kvenpersónu , Önnu , sem ákveður að berjast fyrir sjálfa sig og manninn sem hún elskar .
Sú barátta kostar áralöng átök .
Ingunn Snædal þýðir Perfect Hin ótrúlega pílagrímsganga Harolds Fry eftir Rachel Joyce var verðskuldaður sumarsmellur hér á landi í fyrra .
Bókin , sem var fyrsta skáldsaga höfundar , fékk frábærar viðtökur við útkomu í Bretlandi og var tilnefnd til Man Booker-verðlaunanna og Rachel Joyce fékk National Book-verðlaunin sem besti nýi höfundur ársins .
Joyce hefur nú sent frá sér aðra skáldsögu : Perfect sem fékk glimrandi dóma í Sunday Times sem og í stórblaðinu Guardian .
Í Sunday Times sagði að þeir sem hefðu lesið Harold Fry sér til ánægju myndu ekki verða fyrir vonbrigðum með þessa nýju bók .
Þannig að það er ástæða til að hlakka til .
Ingunn Snædal ljóðskáld , sem fékk mikið hrós fyrir þýðingu sína á Harold Fry , situr nú við vestur á fjörðum og þýðir nýju bókina sem kemur út í kilju í september hjá Bjarti .
Um svipað leyti verður Rachel Joyce einmitt gestur á Bókmenntahátíð í Reykjavík .
Sú hátíð hefst 11. september og stendur til 15. september .
Ný bók eftir Housseini kemur út í haust Skáldsagan And the Mountains Echoed eftir Khaled Housseini kemur út í íslenskri þýðingu Ísaks Harðarsonar í haust .
Flestir þekkja Flugdrekahlauparann eftir sama höfund en hún varð metsölubók víða um heim og kom út í íslenskri þýðingu .
Bókin varð að kvikmynd árið 2007 .
Næsta bók Housseini , Þúsund bjartar sólir , kom einnig út í íslenskri þýðingu en hún gerist í Afganistan eins og Flugdrekahlauparinn , en er ólík henni að því leyti að aðalpersónurnar eru þar konur en ekki karlmenn eins og í fyrstu bókinni .
Bækurnar tvær hafa samtals selst í 38 milljónum eintaka .
Nýja bókin , sem er þriðja skáldsaga höfundar , er átakasaga um fjölskyldubönd , heiður og fórnir .
Systkini koma þar mjög við sögu og segir frá sambandi þeirra , svikum og fórnum .
Bókin hefur fengið mikið lof og situr nú í fjórða sæti á metsölulista New York Times .
Ekkert bendir því til annars en að þriðja bókin muni verða metsölubók eins og fyrri bækurnar tvær .
" Hann var eins og haninn sem heldur að sólin sé risin til þess að heyra hann gala .
" George Eliot Málsháttur vikunnar Það þarf sterk bein til að þola góða daga .
