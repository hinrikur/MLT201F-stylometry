Það hefur víða komið fram , meðal annars á þessum vettvangi , að spjaldtölvur sækja sífellt í sig veðrið , komnar fram úr fartölvum í sölu og stefna óðfluga fram úr borðtölvunum ; eftir eitt til tvö ár munu spjaldtölvur seljast meira en far- og borðtölvur samanlagt .
Apple hrinti öllu af stað með iPadinum sælla minninga , en frumkvæðið er löngu komið annað - obbinn af þeim spjaldtölvum sem seljast munu á næstu árum verða Android-tölvur og þá aðallega 7 " tölvur , enda hafa þær flesta kosti 10 " tækja eins og upprunalega iPadsins , en eru í senn meðfærilegri og ódýrari .
Sumir vilja skipa spjaldtölvum á áþekkan stað og farsíma , ekki síst eftir að þeir gerðust margir fullstórir fyrir vasa , en réttara að telja þær með tölvum almennt , enda í raun ný birtingarmynd einkatölvunnar , ekki síst eftir því sem þær verða öflugri .
Kínverski tölvuframleiðandinn Lenovo er greinilega á tánum , því ekki er bara að fyrirtækið framleiðir prýðis borðtölvur og framúrskarandi fartölvur , heldur hefur það líka látið að sér kveða í spjaldtölvum .
Hingað til hefur Lenovo kynnt dýrar spjaldtölvur sem eru þá aðallega ætlaðar fyrirtækjum eða auðmönnum , en um daginn komu á markað þrjár Lenovo-spjaldtölvur í ódýrari kantinum , allar með tegundarheitið Ideapad og svo undirflokkana A1000 , A3000 og S6000 .
Þær keyra allar Android 4.2. A1000 er sú ódýrasta og með 7 " skjá .
A3000 er 7 " eins og A1000 , með sama skjá reyndar , en öflugri örgjörva og svo er S6000 10,1 " tölva með umtalsvert betri örgjörva og meira minni .
A1000 er með 1024x600 skjá , 169,55 PPI. Ekkert til að hrópa húrra fyrir , en dugir merkilega vel .
Hún er líka þokkalega spræk , ekki eins hraðvirk og Nexus 7 , sem er besta 7 " Android-vélin , en kostar líka helmingi minna .
Af ofangreindu má ráða að hér er komin prýðileg heimilisvél sem dugar vel til að spila leiki , hlusta á músík , horfa á vídeó eða lesa bækur svo dæmi séu tekin .
Hún kostar heldur meira en ódýrustu 7 " spjaldtölvur á markaði í dag , 24.990 kr. , en kemur vel út í samanburðinum og á sanngjörnu verði að mér finnst .
A1000 er 19,1 12 sm að stærð og rétt rúmur sentimetri að þykkt , 340 g að þyngd .
Það er ekki í henni rauf fyrir 3G net , en stuðningur við Bluetooth og b / g / n þráðlaust net .
Rafhlaðan er 3500 mAh með uppgefinn biðtíma upp á allt að 336 tímum og á að duga í allt að átta tíma notkun , sem fer vitanlega eftir notkun .
* Vinnsluminni í A1000 er gígabæti , en geymsluminni 16 GB .
Hægt er að auka geymsluminnið með microSD minniskorti sem getur verið allt að 32 GB .
Örgjörvinn er tveggja kjarna MediaTek Cortex-A9 með 1,2 GHz tiftíðni .
GPS er innbyggt .
* Stýrikerfið í vélinni er Android 4.2 eins og getið er , Jelly Bean , sem er nýjasta útgáfan ( 4.2.2 kom í febrúar ) .
Sitthvað forvitnilegt er í 4.2 , eins og til að mynda er hægt að hafa mismunandi notendur , ýmsar viðbætur eru í myndavélastýringu , hægt að fara beint í forrit ( eins og myndavél ) úr skjásvæfu og svo má telja .
Árni Matthíasson 