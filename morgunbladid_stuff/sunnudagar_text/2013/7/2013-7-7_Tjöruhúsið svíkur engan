Tjöruhúsið í Neðstakaupstað á Ísafirði er einn besti veitingastaður á Íslandi að margra mati .
Magnús Hauksson og Ragnheiður Halldórsdóttir , kona hans , ráða þar ríkjum .
Ferskt sjávarfang af öllum gerðum er þar í aðalhlutverki og hlaðborðið með stóru pönnunum orðið víðfrægt .
Gunnhildur Ásta Guðmundsdóttir gunnhildur@mbl.is Þetta eru a.m.k. tíu tegundir sem við erum að elda hérna .
Við reynum að hafa þetta sem fjölbreyttast á hlaðborðinu , allt eftir því hvað fæst ferskt þann daginn , " segir Magnús léttur í bragði , spurður út í fjölda fisktegunda sem matreiddar eru á degi hverjum í Tjöruhúsinu .
Undanfarin tíu ár hafa Magnús , Ragnheiður og fjölskylda staðið vaktina í Neðstakaupstað , þangað sem fjöldi ferðamanna , innlendra sem erlendra , hefur lagt leið sína .
Liggur við að segja að Tjöruhúsið sé orðið að skyldustoppi á Ísafirði , rétt eins og Gamla bakaríið og önnur góð kennileiti , enda rómað hvívetna .
Erlendar ferðahandbækur og -síður , svo sem Lonely Planet , TripAdvisor og aðrar , eru líka allar á sama máli og mæla með að menn leggi leið sína niður í Neðstakaupstað , eigi þeir leið um þessar slóðir .
Í hefðbundnu árferði er Tjöruhúsið opið frá því í maí og fram í október .
Vorið var hins vegar kalt í ár að sögn Magnúsar og því var staðurinn opnaður síðar en ella , enda í gömlu , óeinangruðu húsi .
Það er þó langt í frá að fólki verði þar kalt yfir sumartímann .
Frá í júní hefur verið mikill erill og oftar en ekki tvísetið á kvöldin .
Spurður um vinsælustu réttina í Tjöruhúsinu þessi misserin segir Magnús steiktar gellur mjög vinsælar .
" Enda eru gellur ótrúlegur matur , " bætir hann við .
Annars njóta hlýri , steinbítur og koli , nú þegar hann er kominn í nægilega góð hold til átu , einnig mikilla vinsælda auk þess sem alltaf hægt er að ganga að hefðbundnari tegundum og réttum vísum , s.s. þorski , ýsu , saltfiski í nokkrum útgáfum , plokkfiski og lúðu – þegar hún fæst .
" Að ógleymdum skötuselnum og ufsanum , sem víða þykir herramannsmatur þótt við höfum kannski ekki vanist honum hér , " bætir vertinn við .
Það var auðsótt mál að biðja Magnús um uppskrift fyrir Sunnudagsblað Morgunblaðsins þegar eftir því var leitað .
" Voða margir spyrja um uppskriftir hjá okkur og það eru engin leyndarmál , við segjum frá öllu sem við gerum , " var svarað að bragði .
Hann gefur hér uppskriftina að gellunum góðu , sem þróuð var af honum sjálfum .
Má bæta því við að mikið er lagt upp úr því að nota íslenskt hráefni á borð við smjör og rjóma í Tjöruhúsinu .
" Enda er íslenska smjörið alveg frábært og við teljum allt í lagi að fólk borði svona mat af og til , " bætti hann kankvís við og sneri sér að pönnunum .
HVÍTLAUKSGELLUR TJÖRUHÚSSINS Hráefni : 200-250 gr á mann af gellum Hveiti ( til að velta upp úr ) Krydd ( það sem finnst í skápunum ) Pipar Hvítlaukspipar eða -duft 1-3 msk hvítlauksolía ½ sítróna Meðlæti : Ferskar kartöflur – helst smælki Salat ( má sleppa ) Aðferð : Hveiti er blandað með kryddi , þ.e. því sem er til í skápnum , pipar o.s.frv. Gellunum er velt upp úr krydduðu hveitinu á sama tíma og hitaþolin matarolía ( ég notar repjuolíu ) hitnar vel á pönnu .
Gellurnar eru settar á sjóðandi heita pönnuna og steiktar á sömu hlið þar til þær eru orðnar vel dökkar .
Sáldrið smávegis hvítlaukspipar eða -dufti nett yfir , rétt áður en þeim er snúið yfir á hina hliðina .
Þegar búið er að snúa gellunum við er hvítlauksolíu hellt nett yfir þær auk þess sem ríflegri smjörklípu er bætt á pönnuna .
Gellunum er leyft að steikjast þar til þær eru orðnar vel stökkar og dökkar , án þess þó að brenna .
Að endingu er hálf sítróna kreist aðeins yfir auk þess sem bæta má við örlitlu hvítlauksdufti .
Best er að hafa smælki með og smá salat ef vill .
