Eftir erfitt sumar í fyrra gleðjast laxveiðimenn hér á landi þessa vikuna , íslenskir sem erlendir .
Sérstaklega hefur veiðin verið frábær í ánum í Borgarfirði undanfarnar vikur ; mjög gott vatn er í ánum og þegar laxagöngurnar eru jafn góðar og veiðimenn eru að upplifa , þá má lenda í veislu .
Þannig hafa þriggja daga holl í Norðurá verið að fá vel á þriðja hundrað laxa og sama má segja um samanlagða veiði hollanna í Þverá og Kjarrá ; holl sem lauk veiðum í Kjarrá í vikunni fékk til að mynda 184 laxa á sjö stangir .
Ljósmyndari Morgunblaðsins fylgdist með íslenskum og erlendum veiðimönnum á bökkum þessara fögru veiðiáa í vikunni og upplifði fagmannleg tilþrif og hverja tökuna og löndunina á fætur annarri .
" Veiðin hér á Íslandi er einhver sú áhugaverðasta og skemmtilegasta sem stangveiðimaður getur lent í , " sagði einn erlendu veiðimannanna en sá hefur veitt hér á landi árlega í 22 ár .
" Hér er maður nálægt fiskinum , vatnið er svo tært , umhverfið glæsilegt og laxinn tekur vel í yfirborðinu .
Þá er þetta býsna " tæknileg " veiði , sem mér finnst áhugaverð ; laxveiðin hér byggist á því að lesa vatnið og allar aðstæðurnar rétt .
" 