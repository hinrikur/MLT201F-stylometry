Hér áður fyrr voru það helst ritarar sem gátu skrifað hratt og villulítið á ritvélar og flest almenn störf kölluðu ekki á að pikka inn á lyklaborðið með leifturhraða .
Nú er öldin önnur og stór hluti atvinnulífsins bundinn við tölvur og lyklaborð og getur skipt miklu fyrir afköst og gæði að þjálfa góða fingrasetningu og æfa upp hraða í skrifunum .
Sum störf beinlínis krefjast þess að starfsmaðurinn vélriti hratt , s.s. starf dómritara , móttöku- og ritarastarf , að ógleymdu starfi blaðamannsins .
Aðrar stéttir njóta mjög góðs af því að vélrita hratt og vel og er t.d. tíminn ekki nægileg vel notaður ef hálaunaður og hámenntaður lögfræðingur eða læknir notar " tveggja fingra aðferðina " til að fylla út skýrslur og skjöl .
Mælt og skoðað Hægt er að finna ýmsar vefsíður á netinu sem leyfa fólki að bæði þjálfa upp og mæla vélritunarhraðann .
Ein góð er vefsíðan www.keyhero.com / typing-tests-wpm / sem býður upp á ókeypis en um leið vandaða og auðskiljanlega samantekt og greiningu á bæði hraða og villum .
Forritið birtir stuttar tilvitnanir sem notandinn skrifar síðan inn á lyklaborðið .
Er hægt að fá tilvitnanir á ýmsum tungumálum , s.s. ensku , spænsku , rússnesku , dönsku og sænsku .
Því miður vantar íslenskuna en ætti ekki að koma mjög að sök við vélritunaræfingarnar .
Ef marka má heimildir á netinu þykir 40 orð á mínútu vera eðlilegur vélritunarhraði en mörg störf kalla á meiri afköst en það .
Að geta skrifað í kringum 65 orð á mínútu villulaust er ekki amalegt en ekki ætti að koma á óvart að internetkynslóðin geti skrifað mun hraðar en það og nálgist jafnvel 100 orða markið .
Þeir sem eru farnir að ná langt yfir 100 orð á mínútu eru í miklum sérflokki en samkvæmt Heismetabók Guinnes náði fljótasti vélritari heims að meðaltali 150 orða hraða á 50 mínútna prófi og fór hæst í 212 orð á mínútu .
Hún náði þessum hraða á sérhönnuðu Dworak-lyklaborði en þar er uppröðun stafanna nokkuð ólík því sem þekkist á hefðbundnu QWERTY-lyklaborði .
Til samanburðar er eðlilegur talhraði á ensku í kringum 100-120 orð á mínútu .
Þeir sem vilja ná undirstöðutökum geta fundið gagnleg kennslumyndbönd á YouTube ( leitið að " how to type " ) en þegar fingrasetningin er komin er það æfingin sem skapar meistarann .
ai@mbl.is 