Hreðavatnsskáli í Borgarfirði verður hafinn til vegs og virðingar á 80 ára afmælisárinu .
Nýir eigendur hafa tekið við skálanum og vinna þeir nú að því að færa hann til fyrra horfs .
Veitingastaður , með allt frá pylsum til heimilismatar , verður opnaður þar um páskana .
Ingveldur Geirsdóttir ingveldur@mbl.is Hinn gamalkunni Hreðavatnsskáli í Borgarfirði hefur fengið nýja eigendur sem ætla að hefja hann til fyrri vegs og virðingar .
Parið Daníel Kjartan Jónsson og Marion Thalman eru nýir eigendur staðarins .
Daníel er uppalinn í Borgarfirðinum og á þangað rætur að rekja en Marion er frá Zürich í Sviss .
Aðrir sem koma að þessu verkefni eru Jón Hrafn Karlsson , Marta Karlsdóttir og Pétur Valgarð , öll úr Keflavík .
Hreðavatnsskáli verður 80 ára á árinu en Vigfús Guðmundsson hóf veitingarekstur í honum árið 1933 .
Í mörg ár var skálinn aðalstoppistöðin á leið ferðalanga norður í land eða suður og oft voru þar haldnir ógleymanlegir dansleikir .
Nýir eigendur ætla ekki að blása lífi í ballmenninguna strax en setja allan kraft í að opna veitingarekstur um páskana og gistingu í byrjun sumars .
" Við erum að vinna í því að koma honum í það stand sem hann var , ég fór hingað sem gutti og ég elska þennan stað og vil fá hann aftur eins og hann var .
Það sem við ætlum að leggja áherslu á er gamla góða upplifunin af Hreðavatnsskála , finna gamla andann , njóta umhverfisins og eiga góðar stundir , " segir Daníel .
Stefnt er á að hefja veitingareksturinn um páskana en matseðillinn mun samanstanda af miklu úrvali , allt frá pylsum upp í heimilismat að sögn Daníels .
" Fólk á að geta fengið almennilegan mat hjá okkur á ferðalaginu .
Við ætlum til dæmis sérstaklega að gera vel við atvinnubílstjóra , að þeir fái hér heimilislega aðstöðu inni í skálanum og góðan mat á akstursleiðinni .
" Gistiskáli með sex herbergjum stendur til hliðar við gamla skálann og stefna þau á að opna gistinguna 1. júní í sumar .
Síðar er á stefnuskránni að koma upp litlu tjaldstæði á lóðinni .
" Á teikningum okkar má sjá lítið tjaldsvæði sem hentar bæði ferðalöngum með tjöld sem og húsbílum .
Þar verður að finna þvottavél , þurrkara , klósett og sturtu , " segir Daníel .
Kynntust í svissneska hernum Daníel og Marion fluttu til Íslands frá Sviss í maí í fyrra .
Þau reka nú húsbílaleigu í Keflavík en vildu flytja út í sveit .
Þegar þau sáu Hreðavatnsskála auglýstan til sölu gripu þau tækifærið enda þegar starfandi í ferðageiranum .
Þau kynntust í svissneska hernum þar sem þau störfuðu bæði í nokkur ár .
" Marion var yfir nokkrum eldhúsum í hernum og fylgdist með hreinlæti þannig að hún er alveg 200% í öllu sem tengist eldhúsinu , með herþjálfun í því .
Ég var sjálfur í hernum í rúm tíu ár .
Byrjaði í fótgönguliðinu , fór svo í herlögregluna og var svo settur í skyldutíma í flughernum .
Ég sagði upp í hernum 2006 en þurfti alltaf að sækja skyldutíma í herþjálfun í mánuð hvert ár , enda herskyldan hjá mér til 51 árs aldurs .
Ég þurfti leyfi frá hernum til að flytja úr landi en það var ekkert annað sem kom til greina hjá okkur en að flytja heim til Íslands .
" Daníel segir að þau hafi fengið mjög góð viðbrögð við kaupunum á Hreðavatnsskála .
" Það er með ólíkindum hversu vel fólk tekur í þetta .
Það virðast allir vilja endurvekja þennan stað .
" Hreðavatnsskáli verður opnaður um páskana eins og áður segir og er stefnt á að hafa hann opinn allan ársins hring frá sjö á morgnana til ellefu á kvöldin .
