Það var gaman að lifa , " segir Ólafur Ásgeir Steinþórsson um heim uppvaxtaráranna við Breiðafjörð .
Í nýrri endurminningabók , Urðarmána , skrifar Ólafur um æskuár sín í Bjarneyjum síðustu árin sem eyjarnar voru í byggð .
Þaðan fluttist fjölskyldan til Flateyjar og lýsir Ólafur leik og starfi í þeirri töfraveröld , en í lokahluta bókarinnar lýsir hann mannlífi í Stykkishólmi þegar hann var að komast á fullorðinsár .
" Ég vildi koma á blað upplýsingum um það hvernig þetta líf var ; það er rétt handan við hornið en samt svo gjörólíkt því sem fólk þekkir í dag , " segir Ólafur um minningar sínar .
Líf fjölskyldunnar í Bjarneyjum var fjarri þeim lífsþægindum sem Íslendingar búa almennt við í dag .
" Ég held að enginn myndi standast að takast á við slíkt líf í dag , " segir hann .
" Í sjálfu sér slapp ég við allt sem kallast erfiðleikar , mig skorti aldrei neitt .
Ég var áhorfandi að lífsbaráttunni sem yngstur af mínum systkinum .
Þetta var líf eins og það hafði verið um aldir , fyrir utan að vélar voru komnar í bátana , en þarna var þessu að ljúka .
Það þurfti að sinna fénu , sækja hey út og suður , allar lífsnauðsynjar varð að sækja um sjávarveg .
Sjórinn var gjöfull , hann gaf og tók .
Við bæjardyrnar voru fiskur , fugl og selur .
Af þessu lifði fólkið .
" Í Breiðafirðinum var dauðinn sínálægur .
" Langalangafi minn , langafi og afi minn drukknuðu allir , og tvö systkini pabba .
Ekki var lengra en það í mannskaðann , " segir Ólafur .
" Menn voru alltaf í baráttu við að komast lífs af .
" Fjölskyldan flutti síðan til Flateyjar , sem var helsti byggðakjarni Breiðafjarðar .
" Flatey var þá miðstöð verslunar og menningar og hafði verið um aldir .
Þó var farið að fækka þar .
Eigi að síður var þar iðandi mannlíf þegar við fluttum og uppgangstímar , fjórar verslanir og sælgætisilminn lagði út um dyrnar á þeim öllum ! Flatey var miðstöð fyrir Breiðafjarðarbyggðir og Barðaströnd alla , sem þá var öll byggð en er nú nánast öll í eyði .
Það var mikil upplifun fyrir strák sem mig að koma inn í þetta umhverfi á áttunda ári .
Þarna var fjölmenni og skemmtilegt mannlíf .
Flatey er með þeim ósköpum gerð , að hún sleppir aldrei tökum sínum á þeim sem hafa átt heima þar .
Þar eignaðist ég félaga og vini sem léku sér saman og lentu í ævintýrum , og svo var það Flateyjarskóli – ég vil kalla hann Flateyjar-Háskóla .
Kennslan var með eindæmum góð og ég held að við höfum lært meira á tiltölulega skömmum tíma en skólar kenna börnum í dag .
Þarna voru kennarar sem kenndu af metnaði og hugsjón en ekki bara af skyldu .
" Í dag er mannlífið við Breiðafjörð gjörbreytt .
" Það liggur í augum uppi að þessar jarðir buðu ekki upp á landbúnað eins og við þekkjum hann í dag , " segir Ólafur .
" Þetta voru kotbýli þar sem fólk hafði lifað og dáið á sömu grastorfunni og hafði varla komið út fyrir hreppsmörkin , nema kannski til Flateyjar .
Þannig var lífið á þessu svæði .
" Ólafur segist haldinn " Flateyjarsýki " og fer á hverju sumri út í Flatey .
Síðast kom hann í Bjarnaeyjar árið 1995 .
Þegar hann var fimmtán ára flutti fjölskyldan til Stykkishólms úr Flatey .
" Stykkishólmur var höfuðborgin við fjörðinn , " segir hann .
" Þá var ég orðinn unglingur og fór að taka þátt í atvinnulífinu en ekki síður skemmtanalífinu því margt var í boði : bíó , sjoppur , dansleikir og mikið tónlistarlíf .
Hólmarar áttu danshljómsveitir sem höfðu heillað mig síðan ég stalst á ball í Flatey .
" Ólafur varð sjálfur hljóðfæraleikari , í lúðrasveit og ballhljómsveitum .
" Ég naut þessara ára , " segir hann .
" Ef maður var ekki að spila á balli , sem flestar helgar fóru í , þá fór maður samt á ball .
Sveitirnar voru morandi af ungu fólki sem vann mikið en vildi líka fá að skemmta sér .
Á þessum árum um 1960 var dansgleðin ríkjandi .
Meðan vinnu var að hafa , þegar fiskur barst að landi , þá var unnið myrkranna á milli , og síðan var bara að skemmta sér .
Já , það var gaman að lifa , " segir Ólafur .
