Doktorsritgerð Kristjáns Jóhanns Jónssonar um skáldið Grím Thomsen , Heimsborgari og þjóðskáld , er komin út í bók sem Hugvísindastofnun Háskóla Íslands gefur út .
Undirtitill verksins er Um þversagnakennt hlutverk Gríms Thomsen í íslenskri menningu .
Grímur , sem fæddist árið 1820 og lést árið 1896 , er eitt helsta skáld rómantísku stefnunar á Íslandi .
Hann starfaði um tíma í utanríkisþjónustu Dana en bjó síðar á Bessastöðum og sat á Alþingi .
Bókin er aðgengileg á söfnum en birtist vonandi í almennri útgáfu þegar vorar .
Kristján Jóhann er fyrst spurður hvaða þversagnakennda hlutverk Grímur Thomsen hafi í íslenskri menningu .
" Grímur Thomsen var bæði við og hinir , það er að segja danskur valdsmaður og íslenskur bóndi og mönnum fannst að það væri ekki hægt , " segir Kristján Jóhann .
" Útlönd voru ógnvekjandi en líka heillandi .
" Við Íslendingar áttum erfitt með að viðurkenna að við værum dönsk nýlenda og vorum með ýmis skrauthvörf í því sambandi , en eins og títt var um nýlendubúa dreymdi Íslendinga um að verða miklir menn úti í heimi og standa jafnfætis herraþjóðinni .
Grímur Thomsen gerir þetta , verður fyrirferðarmikill valdsmaður í Danmörku og starfar á vegum dönsku ríkisstjórnarinnar í Evrópu , en fer síðan úr þeirri stöðu og kemur heim til Íslands til að taka við stöðu sem mörgum fannst miku ómerkilegri , sem er að vera bóndi .
Hann valdi hins vegar hlutverk bóndans á Bessastöðum og stóð við það val .
Þannig verður til þessi þverstæða , að vera bæði við og hinir .
" Hvenær vaknaði áhugi þinn á Grími Thomsen ? " Ég byrjaði að lesa ljóð hans fyrir löngu .
Grímur Thomsen var frjálslyndisstefnumaður og sú stefna gekk út á það meðal annars að hver maður væri ábyrgur fyrir samvisku sinni og ætti að standa á eigin fótum .
Þetta sést í kvæðum hans .
Þau eru ekki fyrst og fremst hetjukvæði .
Persónur í kvæðum Gríms eru ekki stríðshetjur sem vinna ótrúleg afrek heldur menn sem eru hetjur af því þeir eru trúir sjálfum sér .
Þessi hugsun í kvæðum Gríms hefur alltaf heillað mig .
" Hvernig maður var hann ? " Hann var sennilega allt öðru vísi maður en sagt var að hann hefði verið .
Til þess að standa undir íslenskum hugmyndum um danskt yfirvald varð Grímur Thomsen að fóli í mörgum íslenskum frásögnum , en sennilega var hann það alls ekki .
Sögur af Grími hafa tilhneigingu til þess að markast af mikilli aðdáun eða siðferðilegri hneykslun .
Miðað við heimildir var Grímur barngóður maður og gamansamur og afar áhugasamur um mjög margt .
Hann var hins vegar dálítið stríðinn og ör og átti til að rjúka upp en það var fljótt úr honum aftur .
Heimildir styðja ekki sögurnar af hinum harða og illa Grími á Bessastöðum .
Þær eru bara sögur á sveimi .
Sama gildir um margar af hetjusögunum .
Þeim var ætlað að draga fram jákvæða mynd en sannleikurinn er sá að sagan af Grími hefur breyst í bókmenntatexta .
Í jákvæðum sögnum kvað Grímur erlenda tignarmenn í kútinn , hótaði einvígi til þess að bjarga landa sínum , Konráði Gíslasyni , frá skuldum , sængaði hjá greifafrú í París og átti sérstaka skyrtu fyrir hvern dag vikunnar , svo nokkur dæmi séu nefnd .
Það er alltaf ástæða til að endurlesa söguna .
Í dag þurfum við ekki að sanna að danskir valdsmenn hafi verið óskaplega vondir .
Við þurfum ekki heldur að ímynda okkur að fólk sem kynnir sér erlenda menningu sé hrokafullt og vitlaust .
Nú geisa hér alls konar alþjóðleg viðhorf og upplýsingar flæða stjórnlaust á milli landa .
Þá snýr þetta allt saman öðruvísi við .
Grímur hafði ferðast og starfað víðs vegar um Evrópu , talaði erlend mál og gat vitnað í heimspeki og fagurfræði .
Kannski það hafi þá verið svolítið ógnvekjandi .
Nú tíðkast það áreiðanlega ekki á Íslandi lengur að menn bregðist óvinsamlega við þekkingu annarra .
" Bækur Kolbrún Bergþórsdóttir kolbrun@mbl.is Bók vikunnar Vettlingar – Mittens eftir Margréti Maríu Leifsdóttur geymir uppskriftir að gullfallegum vettlingum .
Hagnýt bók á vetrarmánuðum .
Orðanna hljóðan Brown , King og félagar Spennusagnaunnendur kætast yfir þeim fréttum að Inferno , ný spennubók eftir Dan Brown , sé væntanleg í maí .
En þetta eru ekki einu fréttirnar sem berast af erlendri útgáfu .
Metsöluhöfundar heimsins eru í góðum gír og fjölmargir þeirra senda frá sér bók þetta árið .
Meistari hryllingsins , Stephen King , hefur skrifað framhald af hinni frægu bók sinni The Shining .
Litli drengurinn úr þeirri bók , Danny Torrance sem bjó yfir yfirnáttúrulegum hæfileikum , er orðinn fullorðinn .
Sagan Doctor Sleep segir frá honum og er væntanleg í september .
Hinir fjölmörgu aðdáendur The Shining bíða spenntir .
Í haust er einnig væntanleg þriðja Bridget Jones- skáldsagan .
Höfundurinn Helen Fielding er fámál um efni bókarinnar sem gerist í London þar sem Bridget lendir í nýjum ævintýrum .
Fullvíst er að þessar þjár bækur sem hér hafa verið nefndar muni rata á metsölulista erlendis , enda eiga hér í hlut gríðarlega vinsælir höfundar .
Inferno mun koma út í íslenskri þýðingu , en ekki er enn ákveðið hvort það verður nú í haust eða eitthvað síðar .
Ekki er ólíklegt að nýja Bridget Jones- bókin verði þýdd enda á Fielding góðan lesendahóp hér á landi og hið sama má segja um hrollvekjumeistarann Stephen King .
Ian Fleming er allur en hið sama á ekki við um sköpunarverk hans James Bond , en ný skáldsaga um ævintýri kappans kemur út í haust .
Höfundurinn er William Boyd .
Bókin gerist árið 1969 og er sögð vera í klassískum Bond-stíl .
Gamla brýnið John Le Carré er enn að og þessi rúmlega áttræði höfundur , sem þekktur er fyrir vandaðar bækur , sendir frá sér spennusöguna A Delicate Truth sem kemur út í maí .
Höfundur Flugdrekahlauparans , Khaled Hosseini , sendir frá sér nýja skáldsögu nú í maí , en sex ár eru liðin frá síðustu bók .
Nýja bókin nefnist And the Mountains Echoed og er dramatísk fjölskyldusaga um ást , svik , heiður og fórn .
Starfsmenn íslenskra bókaforlaga hljóta að horfa forvitnum augum á hluta af þessum bókum og færa okkur þær í íslenskum þýðingum .
Í uppáhaldi Haraldur Ólafsson veðurfræðingur Mín kynslóð var alin upp af Halldóri Kiljan Laxness .
Verk hans , sögur og ekki síður ritgerðir , mótuðu hugmyndir mínar og viðhorf lengi , og kannski um of .
Það segir meir en flest annað um mat á bókum hve oft þær eru lesnar aftur .
Þrjár sögur les ég nær því árlega , og finnst æ meir til um þær .
Þær eru Aðventa eftir Gunnar Gunnarsson , The Heart of Darkness eftir Joseph Conrad og Der Tod in Venedig eftir Thomas Mann .
Tvær aðrar bækur les ég alltaf annað kastið .
Þær eru : Maður og kona eftir Jón Thoroddsen og Treasure Island eftir R.L .
Stevenson .
Ég tek bækurnar sem Þórbergur ritaði eftir séra Árna Þórarinssyni oft úr hillunni og les .
Fjallkirkjan og Svartfugl , Íslandsklukkan , Atómstöðin , Gerpla og Brekkukotsannáll eru alltaf jafnheillandi .
Og á erlendum tungum ? Agatha Christie og P.G .
Wodehouse og lýsingar þeirra á samfélagi sem maður heldur að sé til á Englandi , Le Rouge et le Noir eftir Stendhal , Le Pére Goriot eftir Balzac , Mémoires d ' Hadrien og L ' Oeuvre au noir eftir Yourcenar , La Peste og La Chute eftir Camus , Desert eftir Le Clèzio , Siddharta eftir Hesse , Hemsöborna eftir Strindberg , les þær annað kastið .
Og að undanförnu hef ég verið niðursokkinn í Mémoires d ' outre-tombe eftir Chateaubriand .
Launráð og losti Krúnuleikarnir , Game of Thrones , eftir George R.R .
Martin hafa notið gríðarlegra vinsælda víða um heim .
Nú er fyrsta bókin í bókaflokknum komin út á íslensku , en hinir geysivinsælu sjónvarpsþættir eru byggðir á henni .
Þetta er bók fyrir spennufíkla sem vilja ævintýralega frásögn og fjölbreytt persónugallerí .
Hér eru launráð og losti í fyrirrúmi .
Nýlegar og nýjar bækur Hraði og spenna í nýjum bókum Jólabókaflóðinu er lokið og bókaútsölurnar taka við .
Nýjar kiljur eru komnar út og þær eiga það sameiginlegt að innihalda hraða og spennu .
Krúnuleikarnir , Game of Thrones , komu svo út nú fyrir jólin og spennufíklar fá þar efni við sitt hæfi á tæplega 900 síðum .
Finnsk glæpasaga og ógnvænleg framtíð Þótt norrænar spennusögur hafi verið afar áberandi á markaðnum undanfarin ár hefur lítið verið um þýðingar á finnskum glæpasögum .
Nú er komin út finnsk spennusaga í þýðingu Sigurðar Karlssonar .
Bókin nefnist Græðarinn og er eftir Antti Tuomainen .
Græðarinn er þriðja skáldsaga hans og var valin besta glæpasagan í Finnlandi árið 2011 .
Íbúar Helsinki kljást við afleiðingar loftslagsbreytinga og óaldarflokkar vaða uppi .
Græðarinn myrðir auðmenn og stjórnmálamenn og fjölskyldur þeirra .
Viðburðarík og spennandi fjölskyldusaga Iðrun eftir Hanne-Vibeke Holst er viðburðarík og spennandi fjölskyldusaga sem gerist á 70 árum og teygir sig frá hernámsárunum á Jótlandi og allt til Berlínar samtímans .
Þetta er saga um ást , metnað , blekkingar og lygar .
Hanne-Vibeke Holst er einn vinsælasti rithöfundur Danmerkur .
Iðrun er nýjasta skáldsaga hennar og fékk mjög góða dóma í heimalandinu .
Höfundurinn kann sannarlega að halda lesendum við efnið .
Handrit og ógnvænlegur spádómur Boðskapur Lúsífers eftir Tom Egeland er fjórða spennusaga Norðmannsins Toms Egeland sem kemur út á íslensku .
Hér segir frá dularfullu handriti , földum boðskap í Biblíunni og ógnvænlegum spádómi um dómsdag .
Aðalpersónan er fornleifafræðingurinn Björn Beltö sem veit ekki fyrri til en hann er kominn á flótta undan sértrúarhópi og flækist inn í heim fornra texta .
Ísland kemur svo við sögu í bókinni .
Gamansaga um Hitler á metsölulista í Þýskalandi Á þýska mesölulistanum er að finna gamansögu um Adolf Hitler .
Skáldsagan sem nefnist Er Ist Wieder Da ( Hann er kominn aftur ) hefur sem komið er selst í 250.000 eintökum .
Höfundurinn er blaðamaður , Timur Vermes .
Í bókinni leggst Adolf Hitler til svefns árið 1945 og vaknar árið 2011 .
Hann ráfar um götur Berlínar og fer með einræður sem gera að verkum að fólk álítur hann vera skemmtikraft .
Hann öðlast frægð og leggur fyrir sig stjórnmál .
Í bókinni lúskra nýnasitar svo á honum .
Allt sem viðkemur Hitler er viðkvæmt í Þýskalandi og bókin hefur vakið mikið umtal og svo sannarlega eru ekki allir sáttir .
Ýmsir hafa orðið til að gagnrýna efnisvalið harðlega en bókmenntagagnrýnendur hafa margir hverjir hrósað höfundinum .
Sjálfur segist hann hafa viljað nýta gamansemi til að sýna hinn raunverulega Hitler .
Ensk þýðing á þessari óvenjulegu skáldsögu er væntanleg .
Hrósi rignir yfir Árna Þórarins Bækur Árna Þórarinssonar fá góðar viðtökur erlendis .
Tíma nornarinnar var tekið með kostum og kynjum af gagnrýnendum í Bandaríkjunum , nú síðast tímaritinu Suspense Magazine sem segir höfundinn vefa saman lýsingar á íslenskum hversdagsleika í margslungið mynstur öfundar , græðgi og losta .
Í Svíþjóð rataði bókin inn á lista sænska dagblaðsins Dagens Nyheter yfir bestu krimma ársins 2013 .
Bók Árna Morgunengill fær ekki síðri viðtökur .
Einn þekktasti krítíker Frakka , Martine Raval , fjallar um bókina nýverið í tímaritinu Siné og segir Árna skrifa um hnignun frjálshyggjunnar , " í stíl sem bæði er lipur , napur og augljóslega pólitískur og setur af stað fléttu sem lætur lesandann halda í sér andanum af spenningi " .
Blaðamaður tímaritsins La tete en noir segir söguna innihalda " stórfenglega fléttu , djúpa persónusköpun , raunverulega hluttekningu og samkennd með þeim sem þjást , án þess nokkurn tímann að verða væmin .
Lipurlega skrifað og ljúf kímni .
Hvað er hægt að biðja um meira ? " Fleiri hæla uppbyggingu bókarinnar í hástert , segja hana snilldarlega og halda lesandanum hugföngnum , og gagnrýnandi Polar noir tekur þetta saman á eftirfarandi hátt : " Frásögn full af átökum , harmleik , einmanaleik og dauða , sem eiga sér stað í hversdagsleikanum og fjallað er um á látlausan hátt .
Lesist .
" Mannvera sem er hamingjusöm mun gera aðra hamingjusama ; manneskja sem hefur hugrekki og trú mun aldrei deyja í eymd .
Anna Frank Málsháttur vikunnar Þegar stórt er spurt verður oft fátt um svör .
