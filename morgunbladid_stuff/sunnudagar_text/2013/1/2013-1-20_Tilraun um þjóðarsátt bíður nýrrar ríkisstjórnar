Horfur voru dökkar fyrir síðustu helgi á því að samkomulag næðist milli Alþýðusambands Íslands og Samtaka atvinnulífsins um kjarasamninga .
Svo dökkar að VR , sem er stærsta stéttarfélagið og hefur um 34% vægi innan ASÍ , boðaði til fundar stjórnar og trúnaðarmanna félagsins á sunnudagskvöld eða innan við sólarhring áður en fresturinn rennur út til að taka afstöðu til framlengingar samningsins .
Óvænt útspil SA breytti hinsvegar myndinni , en atvinnurekendur buðust til að stytta samningstímann .
Þeir kjarasamningar sem eru í gildi áttu að ná út janúar á næsta ári , en í tilboði SA var tíminn styttur til áramóta og í þeim drögum sem nú eru greidd atkvæði um er samið til loka nóvember .
Samkomulag en óánægja Allt bendir til þess að gengið verði frá samningum fyrir hádegi á mánudag , en samninganefnd ASÍ kemur saman um morguninn .
Þó að nefndin hafi sjálfstætt ákvörðunarvald má telja næsta víst að hún fari að vilja félagsmanna og hingað til hafa aðildarfélögin tekið afstöðu með samningum .
Munar þar mestu um Flóabandalagið , en innan vébanda þess er stéttarfélagið Efling , næstfjölmennasta félagið innan ASÍ .
Mikið veltur á ákvörðun VR á sunnudagskvöld , áhrifamesta félagsins innan ASÍ , en samkvæmt heimildum hafa líkur aukist verulega á að tillögurnar verði samþykktar þar eftir að tilboð atvinnurekenda var lagt fram fyrir síðustu helgi .
En víst er um það , að óánægjan er mikil .
Í skoðanakönnun innan Félags vélstjóra og málmtæknimanna voru til að mynda 57,6% á móti uppsögn samninganna , aðrir vildu segja þeim upp .
Einn verkalýðsforkólfur sagði ástandið í þjóðfélaginu þannig að ábyrgðarlaust væri að semja ekki .
En óánægjan væri mikil og þær raddir yrðu að heyrast .
Gagnrýni á stjórnvöld Í drögum að yfirlýsingu ASÍ og SA sem gefin verður út þegar gengið verður frá samhliða samkomulaginu á mánudag er grunnt á því góða , en þar segir meðal annars : " Forsenda um kaupmátt hefur staðist að mati samningsaðila en ekki forsendur um gengi og verðbólgu .
Stjórnvöld hafa hvorki efnt fyrirheit um lækkun tryggingagjalds til samræmis við minnkandi atvinnuleysi né hækkun bóta almanna- og atvinnuleysistrygginga .
Mikilvægustu efnahagslegu forsendur kjarasamninganna um auknar fjárfestingar í atvinnulífinu hafa ekki staðist sem að stórum hluta verður að skrifa á reikning stjórnvalda .
" Stjórnvöld hafa litla aðkomu að samkomulaginu núna , enda lítið traust á milli aðila vinnumarkaðarins og ríkisstjórnarinnar .
Það blasir við að eitt brýnasta verkefni nýrrar ríkisstjórnar að kosningum loknum verður að endurvinna það traust .
Ný þjóðarsátt ? Í drögum að yfirlýsingu SA og ASÍ er mælst til þess að vinna hefjist þegar að næstu kjarasamningum og látið að því að liggja að reynt verði að ná nýjum þjóðarsáttarsamningum .
Um það segir að hefja þurfi " sameiginlega stefnumörkun til að tryggja vöxt og viðgang atvinnulífsins og efnahagslegan stöðugleika sem byggður verði á stöðugu gengi en það eru forsendur framfara og bættra lífskjara " .
Og samtökin munu á næstu vikum " leita samstöðu sín á milli um meginþætti atvinnustefnu sem hefur hagvöxt , fleiri og betri störf og bætt lífskjör á grunni stöðugleika að markmiði " .
Niðurstaðan verður lögð fyrir stjórnmálaflokkana þannig að afstaða þeirra komi fram fyrir næstu kosningar og klykkt er út með : " Í framhaldi af kosningum og myndun nýrrar ríkisstjórnar verði raunhæf aðgerðaáætlun til næstu ára fullunnin .
" UM HVAÐ ER SAMIÐ ? Í drögum að samkomulagi ASÍ og SA eru þrjár breytingar á gildandi kjarasamningum .
1 .
Gildistími styttist til 30. nóvember árið 2013 .
2 .
Iðgjöld atvinnurekenda í mennta- og fræðslusjóði hækki í áföngum um 0,1% og skuli þeirri aðgerð lokið eigi síðar en 1. janúar 2015 .
Verður það útfært í næstu kjarasamningum í tengslum við átak um að innan við 10% vinnumarkaðarins verði án viðurkenndrar framhaldsmenntunar .
3 .
Áfram verði unnið að jöfnun lífeyrisréttinda á grundvelli þeirrar vinnu sem unnin hefur verið í sameiginlegri nefnd alls vinnumarkaðarins .
Lífeyrismál í biðstöðu Eitt af erfiðu málunum sem bíður nýrrar ríkisstjórnar að leysa ef samkomulag næst á mánudag eru lífeyrismálin , en óvissa um hvernig stoppað verður í gat LSR tefur samninga á almennum markaði .
Sammála Í drögum að yfirlýsingu ASÍ og SA vegna endurskoðunar og framlengingar kjarasamninga segir að samtökin séu " sammála um að vinna áfram að jöfnun lífeyrisréttinda á grundvelli þeirrar vinnu sem unnin hefur verið í sameiginlegri nefnd alls vinnumarkaðarins .
Sú vinna hefur dregist m.a. vegna þess að ekki hefur náðst samkomulag milli ríkisins og opinberra starfsmanna um fortíðarvanda opinbera lífeyriskerfisins ...
" Áréttað er að það sé forsendubrestur frá kjarasamningum 5. maí 2011 , en þar var kveðið á um jöfnun lífeyrisréttinda og hnykkt á því með orðunum : " Samhliða þessum kjarasamningi verður stigið markvisst skref í að jafna lífeyrisréttindi þar sem stefnt er að því að auka framlög í lífeyrissjóði úr 12% í 15,5% á árabilinu 2014-2020 .
Bókun er um að fyrir árslok 2012 verði komin niðurstaða um samræmt og sjálfbært lífeyriskerfi alls launafólks á vinnumarkaði .
" SA og ASÍ eru þó sammála um að innihald þessarar yfirlýsingar haldi gildi sínu , enda " um að ræða eitt mikilvægasta réttindamál launafólks um áratuga skeið .
" Jafnað upp á við Samkomulagið felur í sér að jafnað verði upp á við , sem þýðir að réttindi til handa starfsmönnum á almennum markaði verði aukin til jafns við þau sem opinberir starfsmenn hafa .
En SA vill þó ekki semja fyrr en endanlega er ljóst hvernig opinberir starfsmenn fari yfir í kerfi án ríkisábyrgðar þar sem framlög ríkisins bólgna ekki ár frá ári án þess að innistæða sé fyrir því .
" Á meðan opinberir starfsmenn ná ekki saman við ríkið erum við í gíslingu , " segir Gylfi Arnbjörnsson , forseti ASÍ .
" Við náum ekki jöfnun fyrir okkar félagsmenn meðan sú deila er undir .
Þess vegna teljum við mikilvægt að halda þessari vinnu áfram .
Menn eru sammála um hvert framtíðarkerfið á að vera .
Og leiðin inn í það kerfi er að hækka framlög atvinnurekenda og eins að leysa úr halla opinbera kerfisins .
Þetta er mál sem bíður næstu ríkisstjórnar og hlýtur að fara inn í næsta stjórnarsáttmála .
" Þjóðmál Pétur Blöndal pebl@mbl.is Menn þurfa að vera sammála um grundvöll hagstjórnar .
Það er ekki bara ríkisstjórnarmál heldur allra stjórnmálaflokka hvað þarf til að hér geti verið stöðugt gengi og lítil verðbólga .
Gylfi Arnbjörnsson , forseti ASÍ 