Haf , jörð og himinn nefnist bók sem komin er út með þýðingum Þórs Stefánssonar á ljóðum 23 skálda frá Álandseyjum .
Elstu skáldin eru fædd fyrir nær einni öld en það yngsta er rétt tæplega tvítugt .
Íbúar Álandseyja eru innan við 30.000 talsins , þeir tala og skrifa sænsku en eru finnskir borgarar .
" Það kann að vera vegna þess hvað íbúarnir eru fáir , rétt eins og hér á Íslandi , " segir Þór þegar hann er spurður að því hvað valdi að svo mörg forvitnileg skáld finnist á eyjunum .
Hann segir bækur sumra skáldanna hafa verið gefnar út í Helsinki , en einkum verk þeirra eldri , þau yngri séu í hálfgerðu reiðuleysi hvað útgáfu varðar .
Auk þess að fást við yrkingar sjálfur hefur Þór á undanförnum árum lagt sig eftir því að þýða verk erlendra samtímaskálda .
Hefur hann meðal annars sent frá sér söfn með þýðingum frönskumælandi skálda frá Belgíu og Afríku og er þetta sú fimmta í flokki sýnisbóka hans .
En hver er sérstaða álensku skáldanna ? " Ég er oft spurður að því hvað sé sérstakt í ljóðheimunum í þessum bókum mínum en ég sé alltaf hvað er líkt með þeim , " svarar hann .
" Mennska skáldanna er alltaf aðalatriðið .
Þau fjalla um mannlegar tilfinningar og líf .
Álensku skáldin eru samt einhvernveginn nálægt jörðinni , þau fjalla um dagleg störf og hafa náttúruna nálægt sér .
Það höfum við líka , Íslendingar .
Skáldskapurinn er sameiginleg afurð mannkynsins .
" Þegar Þór er að kynna sér skáldskap á ólíkum svæðum þá dregst hann alltaf að nútímaljóðum .
Sú var einnig raunin á Álandseyjum en Þór dvaldist á eyjunum haustið 2011 við öflun efnis í bókina .
" Það var gaman að kynnast mörgum þessum skáldum .
Hjá þeim yngstu kveður nokkuð við rokkaðan tón , það er hasar og rokk í ljóðum þeirra , " segir Þór .
Flest ljóð bókarinnar á Karl-Erik Bergman sem er fæddur árið 1930 .
" Hann er afar öflugt ljóðskáld og hefur gefið skáldum á eyjunum tóninn .
Hann setur í gang einhverja skriðu af skáldum .
Bergman er jarðbundið skáld , hann skrifar um sína vinnu , sjósókn og hvunndagslega hluti , sem eru ráðandi í bókinni .
Hann er sterkur og áhrifamikill , og merkur brautryðjandi , " segir Þór .
Elsta skáldið í bókinni er Atos Wirtanen ( 1906-1979 ) en hann kom með nýjan tón inn í álenskan skáldskap ; Þór segir þann tón óma nokkuð í öllu ljóðasafninu .
" Mér finnast þetta annars allt skemmtileg skáld .
Þau hafa athyglisverða nálægð við jörðina og eru engir skýjaglópar .
Það held ég stafi af smæð samfélagsins .
" Fjölmiðlar á Álandseyjum hafa sýnt þýðingastarfi Þórs áhuga og hefur hann verið í viðtölum í blöðum og útvarpi þar .
