Guðbjörg Astrid Skúladóttir gerði dansinn að lífsstarfi , var ballerína sem dansaði úti í heimi og stofnaði síðan listdansskóla hér á landi .
Hún var í einstaklega hamingjuríku hjónabandi en svo lést eiginmaður hennar skyndilega , langt um aldur fram .
Guðbjörg ræðir í viðtali um ballettferilinn , ástina og hjónabandið , sviplegan missi og sorgina .
Kolbrún Bergþórsdóttir kolbrun@mbl.is Á síðasta ári , þegar opinbert varð hverjir voru á lista yfir stærstu greiðendur opinberra gjalda , komst nafn Guðbjargar Astrid Skúladóttur í fréttir .
Guðbjörg , stofnandi Klassíska listdansskólans , var í öðru sæti á lista Ríkisskattsjóra .
Þessari hlédrægu fyrrverandi ballerínu og eiganda Klassíska listdansskólans var ekkert um athyglina gefið og veitti engin viðtöl þótt mjög væri eftir því leitað .
" Þetta var vondur tími , " segir hún .
" Þarna var um að ræða uppgjör vegna fyrirtækis manns míns , þetta voru hlutir sem þurfti að klára .
Ég mun ekki lenda á þessum lista aftur .
Þessi athygli var óþægileg .
Ég fann að fólk var að velta því fyrir sér hvaða forríka kona þetta væri og það kom fyrir að mér var sýnd fyrirlitning .
Mér fór að líða eins og ég hefði gert eitthvað af mér .
Fjölmiðlar vildu stöðugt ná tali af mér .
Ég var miður mín .
Af hverju er ekki frekar sagt frá þeim sem eru að svíkja undan skatti ? " Guðbjörg var kornung þegar hún hóf ballettnám , hún dansaði síðan erlendis um tíma og naut velgengni .
Síðan sneri hún sér að barnauppeldi og bjó með eiginmanni sínum , Þórarni Kjartanssyni , í Bandaríkjunum en þau sneru heim árið 1990 ásamt tveimur ungum sonum sínum .
Árið 1993 stofnaði Guðbjörg Klassíska listdansskólann og rekur hann enn .
Þórarinn stofnaði og var framkvæmdastjóri flugfélagsins Bláfugls en hann varð bráðkvaddur árið 2007 , 55 ára gamall .
Ballerína í útlöndum Viðtalið hefst á upphafinu , dansinum sem Guðbjörg gerði að atvinnu sinni .
" Ég byrjaði kornung í dansi hjá Hermanni Ragnars sem sagði mér að ég ætti að vera í ballett en ég hlustaði ekki á það .
Um sjö ára aldur sá ég svo Svanavatnið í bíó .
Ég varð algjörlega heilluð og ákvað að ég ætlaði að dansa ballett , " segir Guðbjörg .
" Tíu ára gömul var ég komin upp í Þjóðleikhússkóla og fékk að vera með í leikritum og fimmtán ára kom ég fram í Deleríum Búbónis þar sem ég lék gleðikonu .
Það vakti mikla kátínu í fjölskyldunni að ég skyldi vera í slíku hlutverki því ég var afskaplega feiminn og óframfærinn unglingur .
En þarna dansaði ég ásamt fleiri stelpum í kringum Ævar Kvaran , Bessa Bjarnason og Flosa Ólafsson sem voru allir yndislegir .
Á gagnfræðaskólastiginu fann ég að mig langaði æ meir að leggja fyrir mig dansinn .
Systir mín var í háskólanámi í Osló og ég ákvað að fara þangað .
Ég lærði til danskennara í norsku óperunni og var í tímum frá níu á morgnana til átta á kvöldin .
Þetta var óskapleg vinna og stundum gat ég varla gengið á morgnana því ég var svo þreytt .
Þegar ég var búin að vera þarna í einhvern tíma kynntist ég ballerínu frá Nýja-Sjálandi og manni hennar sem spurðu mig hvað ég væri að gera þarna , af hverju ég væri ekki í London .
Þau ýttu mér út í að fara þangað til náms .
Sautján ára gömul var ég svo komin í ballettskóla í London og var þar í fjögur ár .
Eftir það fór ég að dansa í Gautaborg og landaði samningi til 45 ára aldurs .
Mér fannst þetta fáránlega langur samningur en hann var óskaplega hagstæður .
Í þrjú ár var stöðugur dans , það var nóg af verkefnum , en samkeppnin var mikil .
Einhverjar stúlkur tóku mér eins ég hefði gert innrás og mér var ekki alltaf heilsað .
Stúlka frá Suður-Afríku sem var gift Svía og var nágranni minn , yndislegur dansari , sagði við mig : Vendu þig við þetta , þetta er það sama og ég þurfti að upplifa fyrstu þrjú árin .
Þarna var ég í nokkur ár og fékk frí frá störfum í Gautaborg og gafst tækifæri til að dansa í óperunni Frankfurt am Main í Frankfurt .
Ég eignaðist son árið 1981 og tveimur árum seinna sleit ég 45 ára samningnum og samningi í Frankfurt .
Ég hafði verið hepppin og átt góðan tíma í dansinum þótt hann væri ekki langur .
Ég dansaði ekki eftir þetta .
Auðvitað saknaði ég þess oft því þetta hafði verið farsæll ferill .
" Hamingja í einkalífi Þú hættir að dansa og snerir þér að barnauppeldi .
Hvernig kynntistu manninum þínum , Þórarni Kjartanssyni ? " Ég kom heim í jólafrí eitt árið og Árný Erla Sveinbjörnsdóttir , vinkona mín , dró mig með sér á jólaball hjá Menntaskólanum .
Ég hafði ekki verið á Íslandi í ár og varla talað íslensku og var óskaplega óörugg með mig og fannst ég vera öðruvísi .
Þarna sá ég Tóta í fyrsta sinn þar sem hann var með tveimur vinum sínum og ég hugsaði : En hvað þessir eru stífir og leiðinlegir ! En við dönsuðum saman þetta kvöld og urðum síðan pennavinir í lengri tíma .
Síðan skiptumst við á að heimsækja hvort annað , hann kom út til mín og ég fór heim til Íslands .
Hann var nítján ára og ég var átján ára þegar við kynntumst .
Við vorum lítið meira en börn og ólum eiginlega hvort annað upp .
Við áttum alltaf mjög létt með að tjá okkur hvort við annað .
Árið 1976 flutti Tóti til Gautaborgar til mín .
Fyrstu tvö árin bjuggum við í 49 fermetra íbúð og sváfum í rúmi sem var 149 sentimetra breitt .
Við áttum eiginlega ekkert en við vorum ánægð .
Við höfðum ekki hugmynd um að okkur ætti eftir að vegna afar vel .
Mamma sagði einu sinni þegar við Tóti vorum peningalítil : " Ég vildi óska að þú ynnir í happdrætti , Guðbjörg mín .
" Ég svaraði : " Mamma mín , þegar ég kynntist Tóta mínum þá vann ég í happdrætti .
" Þegar eldri drengurinn , Kjartan , var tæplega tveggja ára fórum við til Bandaríkjanna þar sem Tóti fékk starf sem framkvæmdastjóri Cargolux og þar fæddist Skúli , yngri drengurinn .
Tóti var í mjög góðri vinnu , hafði gert stórkostlega hluti og var að fara að gera enn betur .
En okkur langaði til að gera strákana okkar að Íslendingum .
Við ákváðum einn daginn að taka tvö ár í það í huganum að flytja heim .
Ef annað hvort okkar myndi svo ekki vilja það ætluðum við að íhuga málið betur .
Við ákváðum dagsetningu og svo kom ekkert annað til greina en að fara heim til Íslands .
Þegar við komum heim var yngri drengurinn að verða sex ára og sá eldri tíu ára .
Tóti fór svo í eigin rekstur og stofnaði flugfélagið Bláfugl og ég stofnaði Ballettskólann minn .
Við vorum ákaflega hamingjusöm , bæði í einkalífi og vinnu .
" Hvernig maður var Þórarinn ? " Hann talaði aldrei af sér .
Hann hafði afar sterka réttlætiskennd , bæði varðandi viðskipti og samskipti við aðra .
Hann hreif fólk með sér og var vandvirkur í öllu sem hann tók sér fyrir hendur .
Hann var einstakur fjölskyldumaður .
Hann hafði misst pabba sinn ungur og þegar synir okkar misstu pabba sinn ungir minnti ég þá á hvað pabbi þeirra var góður við okkur og hvað hann hugsaði vel um okkur og alla í kringum sig .
Ég sagði þeim að þeir þyrftu að vera duglegir við að taka hann sér til fyrirmyndar og skapa sér gott líf .
Vera sinnar eigin gæfu smiðir .
" Endalaust tómarúm Þórarinn varð bráðkvaddur .
Það var enginn fyrirvari , þetta hlýtur að hafa verið skelfilegt fyrir þig og börnin .
" Tóti var nýbúinn að vera erlendis þar sem hann gekk frá stórum málum .
Hann vann endalaust og hafði unun af vinnu sinni , alveg eins og ég .
Kvöldið áður en hann dó sátum við saman við eldhúsborðið og ræddum um vini okkar , rifjuðum upp sögur og töluðum um það hvað við værum heppin að vinna bæði við það sem okkur þætti skemmtilegast .
Um morguninn ákvað hann að fara á rjúpnaveiðar með bróður mínum og vinum .
Áður en hann fór færði hann mér morgunmat í rúmið eins og hann gerði stundum .
Ég fór svo í ballettskólann að kenna og heimsótti síðan systur mína .
Síminn systur minnar hringdi og það var bróðir minn að leita að mér .
Hann sagðist vera á leiðinni og þegar ég sá hann svo koma gangveginn vissi ég að eitthvað væri að .
Ég er berdreymin og tíu dögum áður en Tóti dó dreymdi mig draum .
Mig dreymdi að til mín kæmi maður í kjólfötum og með pípuhatt og tæki utan um mig .
Þetta gerðist tvisvar en þegar hann ætlaði að faðma mig í þriðja sinn sagði ég : Nei ! og vaknaði .
Ég var viss um að einhver væri að fara að deyja í fjölskyldunni og hélt að það væri pabbi því hann var orðinn svo gamall .
Tóti hafði alltaf verið við hestaheilsu .
Ég trúi á líf eftir dauðann .
En eftir að Tóti dó varð ég eiginlega trúlaus .
Það dó eitthvað innra með mér .
Það eina sem hélt mér gangandi var að ég vissi að ég þyrfti að vera sterk fyrir strákana .
Ég sakna hans hræðilega mikið .
Við vorum svo óskaplega tengd .
Þetta er mjög erfitt og verður ekki léttara .
Það er endalaust tómarúm en ég held áfram vegna þess að ég verð að gera það .
Ég man fyrstu þrjá draumana sem mig dreymdi um Tóta eftir að hann dó .
Í fyrsta draumnum var hann að hlaupa með hópi af fólki , eins klæddur og þegar ég kynntist honum fyrst .
" Komdu , " sagði hann við mig .
" Ég get það ekki , " svaraði ég .
" Af hverju ekki ? " spurði hann .
" Af því ég á ennþá eftir að gera svo mikið , " svaraði ég .
Í næsta draumi var ég að tala við hann í síma og bað hann að koma til baka .
" Ég kemst ekki , " sagði hann .
" Hvar ertu ? " spurði ég .
" Ég er á Snæfellsnesi , " sagði hann .
Mig dreymir stutta drauma um hann og stundum , ætli ég sé þá ekki milli svefns og vöku , finnst mér eins og hann sé að strjúka mér um kinnina .
" Líf þitt núna snýst um skólann þinn , er það ekki rétt ? " Ég væri ekki að reka skólann nema vegna þess að mér finnst það svo gaman .
Þetta er skóli fyrir börn frá þriggja ára aldri og upp úr , en elsti nemandinn er um þrítugt .
Nemendurnir eru um 130 .
Hluta af dansnámi fá nemendur metinn í framhaldsskólum .
Framhaldsbrautin er með klassíska og nútímadanskennslu .
Frá upphafi hef ég lagt upp er því að fá erlenda kennara , mikið hæfileikafólk , til að kenna við skólann .
Þeir koma með ákveðinn kraft og krökkunum finnst spennandi að fá kennslu frá þeim .
Fljótlega á eftir að verða góður hópur af íslenskum ballett- og nútímakennurum með mikla reynslu í faglegri kennslu hér á landi .
Mikil breyting hefur orðið á hugarfari í dansinum og skilningur á tæknilegri færni verður æ meiri .
Í hvaða list sem er verður maður að kunna tækni til að getað brotið upp formið og svo framvegis .
Allt er þetta mikil vinna en skemmtileg .
Allt sem ég geri fyrir skólann kemur beint frá hjartanu .
" 