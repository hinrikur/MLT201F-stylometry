Nú eru rétt tæpir hundrað dagar til alþingiskosninga .
Alla þá daga verða landsmenn án efa með ýmsum hætti minntir á hvað var vel gert , hvað síður og hvað eigi að gera á komandi árum .
Fyrir kosningar , sem öðru fremur snúast um ráðstöfunartekjur landsmanna , eru hundrað skattabreytingar ríkisstjórnarinnar og hækkanir síðustu ára dagleg áminning um þörf fyrir breytingar .
Rýmið sem þessi pistill fær rúmar ekki upptalningu á öllum þessum breytingum , ýmist með hækkunum skatta eða álagningu nýrra skatta .
Því verða hér aðeins nefndar þær skattabreytingar sem mest áhrif hafa haft á fyrirtæki , fjölskyldur og tækifæri þessarar þjóðar til uppbyggingar .
Þannig hefur skattlagning á launatekjur , bæði tekjuskattur og útsvar , hækkað verulega og farið úr rúmlega 35% í þriggja þrepa kerfi þar sem álagning er rúmlega 37% , rúmlega 40% eða rúmlega 46% .
Tekjuskattar fyrirtækja og félaga hafa einnig verið hækkaðir um tugi prósenta og fjármagnstekjuskattur um heil 100% , úr 10% í 20% .
Samhliða hefur virðisaukaskattur verið hækkaður og tryggingagjaldið hækkað um tugi prósenta eða úr 5,34% í 7,64% .
Þar af hækkaði almennt tryggingagjald um 17% , atvinnutryggingagjald um 200% og gjald í ábyrgðasjóð launa um 150% .
Að auki hefur erfðafjárskattur hækkað um 100% , farið úr 5% í 10% .
Á sama tíma var almennt bensíngjald hækkað um tæp 170% , olíugjald um 40% og vörugjald af bifreiðum um tugi prósenta .
Áfengisgjöld voru hækkuð um rúmlega 60% og tóbaksgjald um rúmlega 90% .
En ríkisstjórnin hefur ekki látið sér nægja að breyta skattkerfinu eða hækka fyrri skatta , þannig að hart hafi bitnað á fjölskyldum og fyrirtækjum .
Fjöldi nýrra skatta hefur einnig verið lagður á og þyngt þessar byrðar enn frekar .
Má þar nefna auðlegðarskatt , hátekjuskatt , kolefnisgjald á bensín , olíu , eldsneyti og gas .
Svo eru það orkuskattar á heitt vatn og rafmagn , skattur á vaxtagreiðslur , sérstakur bankaskattur , skattur á gengisinnlánsreikninga , skattur á vaxtagreiðslur , skattur á arð til eigenda fyrirtækja , gistináttaskattur og svo hugmyndir um viðbótarskattlagningu á ákveðnar atvinnugreinar , eins og sjávarútveg og ferðaþjónustu .
Núverandi stjórnvöldum verður seint hrósað fyrir hugmyndaauðgi við lausn verkefna eða góð vinnubrögð í stjórnmálum en þessi ríkisstjórn er án efa sú sem innleitt hefur flestar nýjungar til að sækja fjármagn til almennings .
Nú skal ekki dregið í efa að verkefni stjórnvalda er erfitt en fyrir það að varpa stærstum hluta vandans í fang fólksins sjálfs á hún hvorki skilið hrós eða hvatningu , heldur aðeins skömm og fordæmingu .
Mesta skömmin er að ganga svo nærri öllum þorra almennings , hinum venjulega launþega , að hann sjái vart vonarglætu .
Stjórnvöld sem standa þannig að málum og eiga slíkan hundrað afreka lista í formi skattahækkana , minni ráðstöfunartekna og versnandi lífskjara – auðvelda almenningi mjög að gera upp hug sinn á þeim tæpu hundrað dögum sem til kosninga eru .
Hanna Birna Kristjánsdóttir hanna.birna.kristjansdottir@reykjavik.is 