Á tímamótum eins og þegar ár mætast hugsa flestir sinn gang og stefna að nýjum markmiðum á nýju ári .
Oft tekst ekki að uppfylla þau fullkomlega en mestu skiptir kannski bara að halda áfram .
Afreksfólkið Kári Steinn Karlsson og Ragna Ingólfsdóttir deilir sínum markmiðum fyrir árið með lesendum Sunnudagsblaðsins að þessu sinni .
Þá fjöllum við um hvernig snjallsíminn getur aðstoðað við að ná markmiðum og hvatt okkur áfram í að standa við áramótaheit .
Til að forðast misskilning er það nú samt ekki svo gott að hægt sé að senda æfóninn í ræktina – við þurfum víst að mæta í eigin persónu óháð tækniframförum .
Tæknin hjálpar okkur í mörgu en þegar móðir náttúra skellur á okkur í öllu sínu veldi , líkt og í óveðrinu sem gekk yfir landið um daginn , þarf oftar en ekki að dusta rykið af annars konar tækjum .
Þá skiptir líka máli að láta ekki bugast þótt aðstæður breytist .
Í Árneshreppi á Ströndum eldaði skólastýran Elísa Valgeirsdóttir humarsúpu á prímus um áramótin eins og fram kom í Morgunblaðinu í vikunni .
Hún viðurkenndi reyndar að það hefði verið alveg hætt að vera kósí eftir 84 klukkutíma af kertaljósi ! Í Sunnudagsblaðinu í dag er rætt við við Sigþór Guðbrandsson hjá Rarik í Ólafsvík sem stóð vaktina við að keyra dísilrafstöðvar bæjarins sleitulaust í rúma tvo sólarhringa til að rafmagn héldist á í þorpinu .
Öll heimsins smáforrit hjálpa víst ekki þegar tugir rafmagnsstaura liggja á jörðinni eftir veðurhaminn .
Nýtt ár ber með sér von og hækkandi sól .
Þótt við sjálf göngum líklega enn á varaafli eftir hátíðirnar er engin ástæða til annars en að hlakka til að takast á við áskoranir nýs árs .
