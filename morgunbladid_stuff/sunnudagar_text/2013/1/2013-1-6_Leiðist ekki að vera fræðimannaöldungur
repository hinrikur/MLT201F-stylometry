Dr. Jónasi Kristjánssyni leiðist ekki titillinn fræðimannaöldungur sem honum hefur verið gefinn , enda situr hann enn við og grúskar í fornsögum okkar Íslendinga þó hartnær 20 ár séu síðan hann lét af störfum sem forstöðumaður Stofnunar Árna Magnússonar .
Hann segir erfitt að sleppa hendinni af þessu áhugamáli sínu , enda haldi það heilasellunum gangandi að hafa eitthvað að sýsla við .
Jónas hefur um áratuga skeið verið ötull við að kynna bókmennta- og sagnaarfinn fyrir okkur Íslendingum , bæði í störfum sínum hjá Stofnun Árna Magnússonar og í Hinu íslenska fornritafélagi , sem hann hefur helgað krafta sína á undanförnum árum .
" Já , ég hef haft nóg að gera við útgáfu á vegum félagsins .
Fornritafélagið hefur gefið út íslensk fornrit í 30 bindum , allt frá árinu 1933 þegar Egilssaga kom út .
Sigurður Nordal bjó þá bók til prentunar , " segir hann .
" Útgáfa þessara 30 binda hefur gengið mishratt en mikill skriður hefur verið á útgáfunni síðustu árin í forsvari Jóhannesar Nordal , fyrrverandi seðlabankastjóra .
Hann hefur rekið félagið áfram af miklum dugnaði , " segir Jónas og tekur jafnframt fram að þeir séu jafnaldrar .
Að undanförnu hefur fornritafélagið gefið út Konungasögur að beiðni ríkisstjórnarinnar , til að færa Norðmönnum að gjöf í tilefni af því að árið 2005 voru 100 ár liðin frá því að Norðmenn hlutu sjálfstæði og konungsveldið var endurreist .
" Okkur tekst vonandi að færa þeim 4. og 5. bindið í sumar , " segir Jónas .
Í Söguþjóð Jónasar kemur hlýhugur í garð Norðmanna berlega í ljós .
" Margir töldu það hina verstu ógæfu að lenda undir Noregi um miðja 13. öld , en það var lausn , " segir Jónas .
Hann telur að Hákon konungur Hákonarson og Magnús sonur hans , kallaður lagabætir , hafi verið ágætis húsbændur .
Saga þeirra feðga er rakin í síðasta hluta bókarinnar , " Sturlungaöldinni " , og heimildir sækir Jónas í Sturlungasögu Sturlu Þórðarsonar .
Söguþjóðin hefst hins vegar á landnámsöld , þar sem Jónas byggir m.a. á Landnámu og skrifum Sturlu Þórðarsonar en heyra má á mæli Jónasar að hann hefur miklar mætur á Sturlu .
Þá rekur Jónas söguöldina , þar sem Íslendingasögurnar reyndust haldgóðar heimildir og þaðan fer Jónas yfir í friðaröldina , þar sem hann leitaði fanga í Biskupasögum .
Atkvæðamikill þar var friðarsinninn og guðsorðsmaðurinn Jón Loftsson .
Ekki allt fallegt í þessum sögum Jónas segist vona að sem flestir lesi bókina og yrði hann afar þakklátur ef bókin væri notuð í skólum , sérstaklega í elstu bekkjum grunnskóla og framhaldsskólum , þó marhópurinn væri enginn sérstakur .
" Ég vil þó segja að bókin er síst fyrir börn .
Það er ekki allt fallegt í þessum sögum , sérstaklega ekki á Sturlungaöldinni .
" Fyrirmynd bókarinnar er sótt í Íslandssögu Jónasar frá Hriflu , föðurbróður Jónasar , sem gefin var út snemma á síðustu öld og öll börn voru látin lesa í um hálfa öld .
" Maður heyrir það nú , meðal annars í spurningaþáttum í útvarpi og sjónvarpi , að þær kynslóðir sem voru ekki látnar lesa Íslandssögu frænda míns , standa oft á gati þegar spurt er um fornsögurnar okkar .
Þetta er áhyggjuefni og þess vegna tók ég þessa bók saman að fyrirmynd Íslandssögu Jónasar frá Hriflu .
Ég sá við upprifjun að það væri ekki hægt að nota þá bók í dag , meðal annars vegna þess hversu illa frændi minn talaði um Dani .
Þeim var kennt um allt sem miður fór á Íslandi , " segir Jónas .
Það er því ljóst að það kveður við nýjan tón í umfjöllun um frændþjóðirnar .
Bókin er skrifuð á einföldu og fögru nútímamáli og auk þess að rekja hinar fornu sögur má lesa um landshætti og loftslag , húsakost , klæðnað , atvinnuhætti , menningu og mannlíf , svo eitthvað sé nefnt .
Jónasi hefur oft fundist Íslendingasögurnar vanta í Íslandssöguna .
Svör við öllu í Njálu ? Jónas er ekki í nokkrum vafa þegar hann er spurður hvort honum finnist fornsögurnar enn eiga erindi við okkur Íslendinga .
" Þær eiga fyrst og fremst erindi sem bókmenntir .
Íslendingasögurnar eru mikil meistaraverk og snilldarlega vel skrifaðar .
Ég hef oft líkt Njálu við Húsafellsmálverk eftir Ásgrím Jónsson .
Allar persónur í Njálu voru til og allt hefur gerst sem þar kemur fram .
Svo eru hlutirnir fegraðir líkt og litadýrðin í málverkum Ásgríms .
En ég læt sögurnar standa eins og þær koma fyrir og eftirlæt lesendum að dæma um sannleiksgildið .
Nú svo er að finna í þessum bókum alls kyns boðskap .
Ég var eitt sinn í útvarpsviðtali með Helga heitnum Haraldssyni , bónda á Hrafnkelsstöðum , sem hefur mikið skrifað um Njálu .
Hann sagði í viðtalinu : " Í Njálu eru svör við öllum vandamálum .
" Ég er nú kannski ekki sammála því , en Njála er engu að síður mikið listaverk .
" 