E kki er vitað hvar bókmenntalegir kvarðar eru samþykktir , en hitt er víst að þeir þykja álíka óskeikulir og fornar samþykktir kirkjuþinga kaþólskra , blessaðar af páfanum , þóttu áður .
Og þannig vill til að í bókmenntum hefur stundum verið talað um páfa , sem geta úrskurðað um hvort verk séu góð eða vond .
Þeim úrskurðum verður ekki áfrýjað .
Jafnvel ótvíræð afstaða almennings , sem birtist í sölutölum bóka og lestrartölum bókasafna , þykir ekki marktæk .
Þegar það rithöfundalega réttlætismál að greiða höfundum fyrir útlán á bókasöfnum náði loks fram að ganga var ákveðið að greiðslur fyrir útlán bóka vinsælla höfunda skyldu að mestu leyti ganga til " góðra höfunda " , sem skrifað höfðu bækur sem notendur safnanna höfðu heimskast til að fá ekki til láns og lesturs .
Þessi stefna " kallaðist á " við ákvarðanir um að kaupa jafnan flest eintök af bókum góðra höfunda en færri af bókum hinna .
Það varð til þess að langur biðlisti myndaðist eftir bókum vinsælla en vondra höfunda .
En á móti kom , sem ekki má vanmeta , að bækur góðu höfundanna geymdust vel og eru enn eins og nýjar , á meðan engin eða aðeins velkt eintök eru til af bókum vondu höfundanna .
Fróðleiksmenn um bókmenntir gætu því bent á , og í leiðinni " kallast á " hver við annan , að þetta sýnir auðvitað að góðar bókmenntir endast en þær vondu velkjast .
Flokkanir fortíðar Einhverjir hafa haldið því fram að forðum hafi það mestu ráðið um hvort bækur væru góðar og slæmar hvert höfundurinn hallaði sér í pólitískum efnum , í bókunum sjálfum eða á mannamótum .
Vitrir menn og fróðir svara því til , að þótt slíkt tal sé einkum ýkjur þá séu sannleikskornin í því að auki tengd kaldastríðinu , órum þess og undrum .
Hinir muldra þá , að þótt kalda stríðið sé á bak og burt hafi ekki allir órar þess né undur slegist í för með því .
Og svo voru og eru gæðin iðulega bundin við bókaflokka .
Betri bækur , raunveruleg skáldverk , standa sér á einum stað , en annað á hinum .
Sumt eru reyfarar og sumt aðeins afþreyingarbókmenntir , og fer stundum saman .
Sagt er að slíkar bækur lesi menn sér til hvíldar eða skemmtunar , sem sé óþarfi að finna að , en ekki til endurnæringar og andlegra átaka .
Vitrir menn og fróðir viðurkenna þó , þegar vel liggur á þeim , að ekki sé hægt að útiloka að góð skáldverk lesi menn einnig sér til hvíldar og afþreyingar , en þá verði menn að búa yfir nægilegum bókmenntalegum þroska , og vera með bókmenntaleg móttökuskilyrði .
Það er alls ekki víst að nein af þessum bókmenntalegu viðhengjum geri mönnum til og ekki er útilokað að þau komi að gagni .
Hitt er staðreynd að allur fjöldinn gerir lítið með þennan þátt og það er svo heppilegt , að þeim sem gera mest með hann þykir það fálæti fremur styrkja sinn málstað en hitt .
Margir höfundar liggja ekki á því að þeirra bókum sé ekki endilega ætlað mikið lengra líf en vorflugunni .
Líði lesendum þeirra bærilega þá stund sem þeir blaða í bókinni sé rithöfundarmetnaðinum fullnægt .
Sú fullnæging fáist meira að segja stundum á því augnabliki sem bókin sé borguð við kassann eða á tölvunni .
Það sé auðvitað aðeins örskotsstund , en það á við á öðrum sviðum lífsins líka .
Og aldrei sé hún svo stutt að hún hressi ekki .
Aðrar bækur eru taldar lifa lengur .
Þær fá að vera í bókaskápnum , á heimilum þar sem slíkar fortíðarmublur eru enn til , eftir lestur eða bíða lesturs eftir atvikum .
Svo eru þær sem fá að lifa í hinum hátimbraða heimi bókmenntapáfanna og hvergi nema þar , en það þykir þó unaðsleg eilífðartilvera fyrir hverja bók og höfund hennar .
Sumar bækur verða að bíómyndum og þótt óvíst sé að bókinni sé greiði gerður með því , getur höfundurinn oftast vel við unað .
Og sumar bækur heiðrast með því að sniðugir menn eru með bút úr þeim á vörunum og vitna óspart til þegar tækifæri gefst .
Meira að segja gamlir reyfarar geta fengið slíka upphefð og eru þá kannski einnig , aldurs síns vegna og lífsseiglu , komnir með annan fótinn inn fyrir dyr í hinn bókmenntalega helgidóm .
Fleygar setningar fiðlufiktarans Sherlocks Holmes við trúfasta tryggðartröllið dr. Watson eru dæmi um þetta og raunar ummæli snillingsins við aðra en lækninn : Gregory ( lögreglufulltrúi ) : " Viltu benda mér á eitthvað annað ? " Holmes : " Á undarlega hegðun hundsins um nóttina .
" Gregory : " Hundurinn gerði ekkert um nóttina .
" Holmes : " Það er svo undarlegt .
" Dillan Eitthvert sérkennilegasta mál íslenskrar stjórnmálasögu er dillan um að óhjákvæmilegt væri að gera atlögu að íslensku stjórnarskránni vegna þess að bankajöfrar höfðu gengið svo óvarlega um bankana sína að þeir stóðust ekki , þegar öldur alheimsólgu í fjármálaheimi bárust til Íslands og hrundu því um koll .
Ekki hefur verið bent á neina grein stjórnarskrárinnar sem hafi verið sérstaklega meðvirk í þeim hremmingum .
Ef það hefði verið gert , með sannfærandi rökum , þá fengist vafalítið góð samstaða um að hafa endaskipti á slíkri óþurftargrein .
En þar sem dillumenn virðast þrátt fyrir allt ekki hafa komið auga á neina slíka grein þá vilja þeir kollvarpa stjórnarskránni í heild .
Þá hrekjast menn frá bankahruni yfir í þau rök að dauður danskur kóngur og forfeður hans beri ábyrgð á íslensku stjórnarskránni .
Það er mjög ofsagt .
Nú vill raunar svo til að Danir , frændur vorir og fornir herrar , fóru ekki sjálfir á mis við darraðardansinn sem hófst um mitt ár 2007 og fullkomnaðist haustið 2008 og fóru tugir banka þar í landi á hausinn og er enn að bætast í hrunköstinn .
Engum manni þar í landi dettur í hug að bendla sína ómenguðu konunglegu stjórnarskrá við það .
Í hinu ólögmæta stjórnlagaráði eru inn á milli góðviljaðir menn og sumir sleipir í dönsku og væri því gustuk að láta Dani vita um vá þá sem hin kóngmengaða stjórnarskrá þeirra býr þeim .
En auðvitað er ekki víst að grannar okkar og frændur létu sér segjast .
Þeir búa ekki endilega við betra fræðasamfélag en hið íslenska , sem sér ekki glóru í röksemdinni fyrir bröltinu og enn minna úr afurðinni af því .
Af hverju er svona komið ? En svona hlaut þetta að fara .
Jóhönnu er að hefnast fyrir með hvaða hætti hún hóf dansinn um stjórnarskrána .
Engin raunveruleg leiðsögn var veitt .
Undirleikurinn taktlaus í báðum merkingum orðsins , forleikurinn fáránlegur , aðalverkið burðarlaust , brotakennt og sjálfu sér sundurþykkt .
Með slíkt stórvirki þannig í laginu , undirleikinn og forleikinn svona , gat eftirleikurinn ekki orðið fagur .
En fyrirsjáanlegur var hann .
Jóhanna og Valgerður láta eins og það sé málatilbúnaði þeirra til framdráttar að nær sérhver maður í landinu , sem þekkir eitthvað til stjórnarskrárinnar og þeirra lögmála sem um slíkar gilda , hringi nú aðvörunarbjöllum sínum svo glymur í .
Þær tvær virðast líka halda að það sé boðlegt fyrir nokkra þjóð að kollvarpa sinni stjórnarskrá með ófullburða og óboðlegu plaggi í bullandi andstöðu við allt og alla .
Einu tilvikin , sem hægt er að benda á í veraldarsögunni , þar sem stjórnarskrá er gerð undir slíkum formerkjum er þar sem byssustingir og byssukúlur eru taldar , en ekki orð manna eða atkvæði þeirra .
Annar formannskandídat Samfylkingarinnar virðist farinn að átta sig á að um 70 prósent þjóðarinnar séu andvíg því að landið sé vélað inn í ESB .
Hann bregst þannig við , þegar þetta rennur loks upp fyrir honum , að þessi hluti þjóðarinnar sé " skyni skroppinn ! " .
Sjálfsagt er að gera ráð fyrir að þingflokkur Samfylkingarinnar tilheyri þeim 30 prósentum þjóðarinnar , sem ekki eru afglapar , að mati Árna Páls Árnasonar , þótt síðustu árin hafi ekki borist nein merki úr þeim herbúðum sem myndu flokkast undir ótvíræð gáfnamerki .
Nema þá í merkingunni sem Guttormur J. vitnaði til : " Gáfnamerki gott að þegja , glotta að því , sem aðrir segja , hafa spekingssvip á sér .
Aldrei viðtals virða neina , virðast hugsa margt , en leyna því , sem reyndar ekkert er .
" Meðvitað meðvitundarleysi ? Menn taka eftir því að þingflokkur Samfylkingarinnar virðist elta þær Jóhönnu og Valgerði blindandi og eins og vankaður út í fenið .
Án andmæla .
Án aðvörunarorða .
Án umhugsunar .
Án þess að hlusta á nokkurn mann .
Án þess að virða þá viðtals , sem best þekkja til , nema í þykjustunni .
Þetta er mjög sérstæð framganga .
Gregory : " Viltu benda mér á eitthvað annað ? " Holmes : " Undarlega hegðun þingflokksins .
" Gregory : " En þingflokkurinn hefur ekki gert eitt né neitt .
" Holmes : " Það er svo undarlegt .
" 