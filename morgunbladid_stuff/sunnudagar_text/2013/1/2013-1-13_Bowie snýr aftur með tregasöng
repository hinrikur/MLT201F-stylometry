David Bowie sendi frá sér nýtt lag 8. febrúar á 66 ára afmæli sínu .
Laginu var í raun laumað í umferð , engin fjölmiðlaherferð , heldur látið nægja að birta það á heimasíðu hans ásamt nokkrum orðum þar sem kom fram að ný plata , The Next Day , væri væntanleg í mars .
Tíu ár eru síðan Bowie sendi síðast frá sér plötu , Reality , og hann stóð síðast á sviði 2006 .
Horft aftur til Berlínarára Lagið heitir Where Are We Now ? og hefur verið til þess tekið að þar líti Bowie í fyrsta skipti yfir farinn veg á tónlistarferli sínum .
Hann syngur tregafullri röddu um Berlín þar sem hann bjó á seinni hluta áttunda áratugarins og gerði sínar bestu plötur , Low , Heroes og Lodger , sem sennilega hafa haft mest áhrif á aðra tónlistarmenn af verkum hans .
Þegar Bowie fluttist til Berlínar var hann að flýja Los Angeles þar sem hann var á barmi taugaáfalls vegna eiturlyfjaneyslu og ólifnaðar .
Í Bandaríkjunum hafði hann leitað í brunn sálartónlistar , en álagið hafði verið mikið og hann var að kikna .
Tónlistarlega vildi hann einnig stefna í nýja átt og hin múrum girta Berlín átti að marka nýtt upphaf , þótt ekki færi hann að hegða sér eins og kórdrengur eftir vistaskiptin .
Hann sagði í viðtali við Vogue 1978 að Berlín væri " óræður staður " og bætti við að erfitt væri " að greina á milli drauganna og þeirra , sem eru á lífi " .
Draugarnir leita enn á hann .
Í nýja laginu segist hann " ganga með hinum dauðu " er hann fer um borgina og nefnir staði á borð við skemmtistaðinn Dschungel þar sem hann sat að sumbli með Iggy Pop fyrir þremur og hálfum áratug .
Þetta er ekki í fyrsta skipti , sem Bowie fer óhefðbundnar leiðir við útgáfu .
Í september 1996 gaf hann lagið Telling Lies út eingöngu á netinu .
Þá tók 11 mínútur að hala lagið niður með því að tengjast netinu í gegnum síma .
Laginu var vel tekið .
Neil McCormick sagði að nýja lagið væri " óvæntasta , fullkomnasta og mesta fagnaðarefni í sögu rokksins " og bætti við að það væri " tígulegt og fallega furðulegt " .
Ekki eru þó allir jafn uppnumdir .
" Auðvitað verða þvinguð bros og hjartnæmar umsagnir miðaldra gagnrýnenda , " skrifar Christopher Stevens í Daily Mail og bætir við að Bowie hafi eitt sinn breytt heiminum , en það sé langt um liðið og hann muni aldrei ná fyrri hæðum .
Nokkrar vangaveltur höfðu verið um það hvort Bowie væri sestur í helgan stein .
Hann fékk hjartaslag á tónleikaferð 2004 og hefur lítið sést opinberlega síðan .
Hann vildi ekki koma fram á hátíðahöldum í kringum Ólympíuleikana í London og gaf það sögusögnum byr undir báða vængi .
Laus við einsemdina Í síðasta viðamikla viðtalinu við Bowie 2007 sagðist hann njóta hjónabandsins með fyrirsætunni Imam og hafa helgað sig uppeldi dóttur þeirra , Alexandríu .
" Ég finn ekki til hinnar miklu einsemdar , sem áður sótti á mig , " sagði hann .
" Ég átti aldrei von á verða svona mikill fjölskyldumaður .
En einhver sagði að eftir því sem maður yrði eldri færðist maður nær því að verða sá , sem maður hefði alltaf átt að vera og mér finnst að það eigi við um mig .
" Bowie hefur ekkert tjáð sig um nýja lagið og væntanlega plötu og þykir með ólíkindum að tekist hafi að leyna því að hann hefur verið með plötu í smíðum undanfarin tvö ár .
Við gerð hennar fékk hann til liðs við sig gamlan samstarfsmann , upptökustjórann Tony Visconti .
Visconti vann með Bowie í upphafi ferils hans og kom aftur til liðs við hann fyrir alvöru þegar hann gerði Berlínarplöturnar þrjár .
Hann hefur verið upptökustjóri á 13 plötum Bowies .
Visconti sagði í viðtali við BBC að væntanleg plata væri " talsvert rokkuð " , blanda af " klassískum Bowie " og " nýsköpunar-Bowie " og söngvarinn væri bæði við góða heilsu og hamingjusamur .
Hann sagði að það hefði komið sér á óvart að Bowie skyldi velja að kynna plötuna með Where are We now ? " Þetta er sennilega eina lagið á plötunni þar sem hann horfir svona mikið inn á við , " sagði hann .
" Ég spurði sjálfan mig : " Hvers vegna byrjar David á að senda frá sér þessa hægu en fallegu ballöðu ? ...
Hann hefði átt að byrja með hvelli .
" En hann hefur stjórn á sínu lífi og ég held að það hafi verið sterkur leikur hjá honum að tengja fortíðina framtíðinni og ég held að það sem næst heyrist frá honum verði gerólíkt .
" ÓTROÐNAR SLÓÐIR Listamaðurinn Tony Oursler gerði myndbandið við hið nýja lag Davids Bowies , Where Are We Now ? Oursler er þekktur fyrir að varpa myndum á þrívíða hluti .
Í myndbandinu sést svipbrigðalaust andlit Bowies , sem er varpað á tvíhöfða tuskudýr .
Á hinu höfðinu sést kvenmannsandlit , sem einn breskur blaðamaður velti fyrir sér hvort væri andlit Bjarkar Guðmundsdóttur .
Umslag nýju plötunnar er óvenjulegt .
Þar hefur hvítur ferhyrningur með nafni plötunnar , The Next Day , verið settur yfir myndina sem prýddi plötuna Heroes og strikað yfir nafnið .
Alþjóðamál Karl Blöndal kbl@mbl.is Ég veit ekki hvað ég geri næst , en ég lofa að það verður ekki leiðinlegt .
David Bowie 