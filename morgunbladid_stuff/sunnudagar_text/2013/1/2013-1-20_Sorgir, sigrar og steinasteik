Hjónin Örnólfur Örnólfsson og Bryndís Haraldsdóttir hafa síðastliðin tíu ár boðið vinum heim í janúarbyrjun .
Tilhögun boðsins er ætíð sú sama ; steinasteik , og gestirnir koma með sinn mat á meðan hjónin sjá um meðlæti og eftirrétt .
Texti : Signý Gunnarsdóttir signy@mbl.is Myndir : Kristinn Ingvarsson kring@mbl.is Innilegt faðmlag og koss á kinn einkenna upphaf þessa matarboðs .
Kominn er saman hópur af æskuvinum Örnólfs Örnólfssonar og konur þeirra .
Þetta er sá fasti liður sem heldur hópnum þétt saman en eftir fjölskyldustækkanir og fólksflutninga utan hefur dregið úr tækifærum til að rækta vináttuna .
Þetta er eini dagurinn sem allir taka frá , koma börnunum í pössun og sitja yfir borðhaldi tímunum saman .
Vinirnir hafa allir komið sér upp sínum steini fyrir steinasteik og mæta með sinn stein í boðið .
Á meðan steinarnir eru hitaðir í ofninum er grænmetið skorið niður og matnum raðað á diska sem er svo komið fyrir á veisluborðinu .
Örnólfur og Bryndís hafa frá upphafi tekið á móti hópnum og alltaf hafa þau séð um meðlæti og eftirrétt .
Þegar maturinn er tilbúinn kemur hópurinn saman og skálar í fordrykknum .
Oft hefur verið notað tækifærið á þessari stundu til að tilkynna væntanlegar barneignir eða brúðkaup á nýju ári .
Að þessu sinni fær hin tveggja mánaða gamla Íris Dana Guðmundsdóttir að fylgjast með boðinu og er ein af fáum börnum í hópnum sem hafa orðið þeirrar gæfu aðnjótandi .
Hún stelur senunni í hópmyndatökunni enda fáir sem standast nýburahjal og allra síst hjartahlýr ljósmyndari Morgunblaðsins .
Þegar sest er að borðum raða gestirnir matnum á steininn af mikilli kunnáttu .
Maturinn er hægeldaður og því setið lengið og snætt , spjallað og hlegið .
Að aðalréttinum loknum dregur Bryndís fram umslag á meðan Örnólfur skellir eftirréttinum á borðið .
Í umslaginu hvíla draumar , áætlanir og loforð gestanna fyrir árið 2012 .
Hver gestur les upp það sem hann skrifaði árið áður .
Það er mikið hlegið en líka tár sem falla .
Ítarlega er farið yfir sigra og sorgir ársins 2012 .
Að lokum skrifa allir niður drauma sína fyrir nýtt ár og eru þeir innsiglaðir í umslagi merktu 2013 .
Kvöldinu er lokið með spili og konfekti og að átta klukkustundum liðnum standa glaðir og þreyttir gestir upp frá borðum og halda heim .
Fylltar kartöflur 10 miðlungsstórar kartöflur 1 msk smjör 1 dós sýrður rjómi 4 msk smátt skorinn púrrulaukur kartöflukrydd 1 bréf beikon rifinn ostur Kartöflunar eru bakaðar í ofni og leyft að kólna aðeins .
Þær eru síðan skornar í tvennt og innihaldið skafið úr og sett í hrærivélarskál .
Passa þarf að skafa varlega svo hýðið rifni ekki .
Gerð er kartöflumús úr innihaldinu og smjöri og sýrðum rjóma hrært saman við .
Því næst er blandan krydduð með kartöflukryddi .
Steikið beikonið og klippið það síðan niður í litla bita .
Hrærið saman við kartöflumúsina .
Að lokum fyllið þið kartöfluskinnið með músinni og dreifið smátt skornum púrrulauk og rifnum osti yfir .
Þetta er tilvalið að gera kvöldið áður .
Að lokum eru kartöflurnar hitaðar í um það bil tuttugu mínútur í ofni eða þar til þær eru orðnar heitar í gegn og osturinn fallega bráðinn .
Hráefni á steininn Það er fjölbreytt hráefnið sem hægt er að setja á steininn .
Að þessu sinni er notað nautafilet , lambafilet , svínalund , humar og ýmiss konar pylsur .
Undanfarin ár hefur hópurinn prófað að steikja tígrisrækjur , ýmiss konar fisktegundir , dádýra- , hreindýra- og kengúrukjöt og ýmislegt annað .
Gestirnir taka með sér krydd og hver kryddar eftir smekk .
Eins er gott að setja grænmeti á steininn og er vinsælt að steikja ostafyllta sveppi , paprikur , kúrbít , rauðlauk og sætar kartöflur .
Papriku- og mangósalat 2-3 tegundir af salati gul , græn og rauð paprika 3 gulrætur 1 mangó 1 dós fetaostur 1 poki graskersfræ sojasósa Byrjið á því að rista graskersfræin á pönnu og veltið þeim upp úr sojasósu .
Látið kólna á meðan salatið er gert .
Rífið niður salatblöðin og skerið paprikur og mangó smátt .
Notið ostaskera til að rífa niður gulræturnar .
Öllu blandað vel saman og fetaosti og graskersfræjum dreift yfir .
Frönsk súkkulaðikaka 1 ¼ dl sterkt kaffi 200 g sykur 250 g suðusúkkulaði ( konsum ) 225 g smjör 4 egg Kaffi og sykur er soðið saman í potti þar til það er orðið að sírópi .
Þá er smjörið og súkkulaðið látið bráðna og því leyft að kólna aðeins áður en eggjunum er þeytt saman við einu í einu .
Sett í ofnskúffu og bakað við 170 gráður í tæpa klukkustund .
Kakan á að vera blaut og gott er að gera hana kvöldið áður og leyfa henni að standa .
Hún er svo skorin í hæfilega bita og skreytt með flórsykri og berjum .
Frísklegur fordrykkur 2 dl vodka freyðivín 1 l blandaður ávaxtasafi 50 ml grenadín sódavatn Við blöndu ræður svolítið smekkur hvers og eins hversu mikið magn af áfengi er notað .
Vodka , ávaxtasafi og grenadín sett í blandara og hrært .
Að lokum er sódavatni bætt út í og smakkað til .
Síðan er hellt upp í ¾ af glösunum og þau fyllt með freyðivíni .
