Fyrirtækið Pantone gefur reglulega út hvaða litir eru heitastir hverju sinni .
Þegar Pantone kynnti litina fyrir vorið kom í ljós að liturinn Lemon Zest ( 13-0756 ) mun án efa slá í gegn .
Liturinn er ákaflega elegant og smart og er nú þegar orðinn áberandi hjá tískumeðvituðum .
Hann er hlýr án þess að vera of sólgulur enda með töluverðum bláum tóni .
Þær sem þrá að breyta örlítið til 2013 ættu að reyna að breyta hegðunarmunstri þegar þær koma inn í tískufataverslanir .
Hætta að sogast alltaf að sömu rekkunum í fatabúðunum og gefa öðrum sniðum og nýjum litum tækifæri .
Í desember breyttist orkan í heiminum , kvenorkan tók við af karlorku , sem hefur verið ríkjandi síðustu aldirnar .
Það gerir það að verkum að við verðum að þora að prófa eitthvað nýtt ef við ætlum ekki að staðna .
Leikkonan Cameron Diaz klæddist Lemon Zest í teiti á dögunum en kjóllinn er frá ítalska tískuhúsinu Gucci .
Hann er aðsniðinn með ermum og frekar stuttur , með áberandi mittislínu , og við kjólinn var hún með hálsmen í sama lit .
Ég mæli hiklaust með því að þið skoðið þetta smáatriði – að vera með hálsmen í sama lit og kjóllinn .
Samlit föt hafa verið að koma meira og meira í tísku og þá erum við að tala um jakka og buxur eða jakka og pils eða kjól í sama lit .
Ef viðkomandi velur kjól þá er grundvallaratriði að vera í sokkabuxum í stíl .
En það að vera með fylgihluti í nákvæmlega sama lit er nýtt og ferskt og merki um að leikkonan ( eða stílisti hennar ) sé ekki stöðnuð .
Lemon Zest var einmitt áberandi hjá franska tískuhúsinu Louis Vuitton þegar sumarlína þess var kynnt í haust á eftirminnilegri tískusýningu í París .
Marc Jacobs , hönnuður línunnar , setti gula litinn í forgrunn enda var sviðsmyndin að hluta til í Lemon Zest og var því í stíl við fötin .
Þessi litur minnir töluvert á sjöunda áratuginn enda sótti herra Jacobs innblástur í hann þegar hann hannaði línuna .
Eftir allmörg ár í hnésíðum eða stuttum kjólum virðast pilsin vera að síkka .
Herra Jacobs vill hafa okkur í skósíðu .
Kjólarnir í Louis Vuitton- línunni venjast vel .
Ég verð að játa að mér leist ekkert ógurlega vel á þá í haust en eftir að hafa skoðað myndirnar nokkrum sinnum sannfærist ég æ betur .
Ég er líka hrifin af kjólum með ermum því þá getur kjóllinn staðið einn og sér án teljandi vandræða .
Þótt ermalausir kjólar séu oft og tíðum fallegir geta þeir valdið miklu veseni , sérstaklega hjá íslenskum konum , sem eru margar hverjar með handleggjafóbíu .
Handleggjafóbían gengur út á það að nota hvert tækifæri sem gefst til að pakka handleggjunum inn og þá skiptir engu máli í hvað er farið .
Bara að handleggirnir séu í skjóli .
Þetta gerir það að verkum að heildarmyndin skaddast því kjóllinn sem þú ert í missir sniðið þegar þú ert komin í einhverja flík yfir sem hefur bara einn tilgang og það er að fela handleggina .
Ef þú ert með handleggjafóbíu skaltu nota 2013 í að reyna að sigrast á henni og athugaðu hvað gerist .
Og mundu að þú staðnar ef þú prófar aldrei neitt nýtt .
martamaria@mbl.is 