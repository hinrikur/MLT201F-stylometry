Eins og þetta hefur verið að þróast og fyrirtækið stækkað þá er áhugi fyrir því að ORF Líftækni fari á markað fyrr en seinna , " segir Björn Lárus Örvar , framkvæmdastjóri og einn stofnenda fyrirtækisins .
" Við höfum sett okkur ákveðin markmið og þegar þeim er náð verður tekin formleg ákvörðun um það hvort fyrirtækið verði sett á markað .
" Margir fjárfestar bíða óþreyjufullir eftir því að ORF Líftækni verði skráð á markað enda hefur stígandi fyrirtækisins verið jöfn og örugg frá því að það hóf starfsemi .
Nú síðast náðist sá árangur að aðalvara dótturfyrirtækisins Sif Cosmetics , EGF Húðdroparnir , var mest selda snyrtivaran um borð í flugvélum Lufthansa , Air France , Swiss og Icelandair og næstmest selda snyrtivaran hjá British Airways .
Áherslan erlendis EGF vörur innihalda svokallaða vaxtarþætti sem hafa ýmis bætandi áhrif á húðina .
Spurður um sölutölur síðasta árs segir Björn Örvar að fyrirtækið sé ekki búið að gera árið upp en að það líti út fyrir að 2012 hafi verið mjög gott ár .
" Við erum að sjá mjög góðan vöxt í tekjum .
Það er t.d. yfir 100% vöxtur í útflutningi á húðvörunum .
Það lítur einnig út fyrir yfir 20% vöxt á milli ára á innanlandsmarkaði .
Það er vonum framar því að 2011 var mjög gott ár hjá okkur .
" En á árinu 2013 verður fyrst og fremst áhersla á vöxt á erlendum mörkuðum .
" Við ætlum að sækja inn í ný lönd og erum að skoða mjög stór markaðssvæði sem við viljum fara inn á á næstunni .
Við höfum einbeitt okkur að Vestur-Evrópu fram að þessu og aðeins þreifað fyrir okkur í N-Ameríku en við erum að skoða frekari stækkun þar .
" Velgengnin í flugvélunum kom þægilega á óvart .
" Veltan þar skiptir miklu máli en ekki síður kynningin á vörumerkinu , " segir Björn Örvar .
" Mjög margir sjá vörumerkið okkar fyrst í flugvélum , enda margar milljónir sem ferðast með þessum félögum .
Við erum með innanhússkenningu um það af hverju við náum þessari metsölu hjá flugfélögunum .
Auglýsingar okkar í flugblöðunum hafa verið hlaðnar upplýsingum og við höfum lagt okkur fram um að skýra vísindin að baki virkni vörunnar , frekar en að vera með hefðbundnar snyrtivöruauglýsingar .
Þetta virðist virka vel í flugvélunum enda er fólk kannski frekar tilbúið að lesa þar en víðast hvar annars staðar .
" Annars segir hann vörurnar alls staðar hafa fengið mjög góða dóma , m.a. í öllum helstu tískutímaritum Evrópu , svo sem Vogue , Elle og Cosmopolitian , og yfirleitt séu húðdroparnir meðal mest seldu vara í þeim verslunum þar sem þeir eru til sölu .
" Svo erum við að setja tvær nýjar vörur á markað á Íslandi fljótlega .
Dagkrem fyrir þurra húð og svokallaðan kornahreinsi sem húðin er djúphreinsuð með áður en Húðdroparnir eru bornir á .
" Upphaf fyrirtækisins ORF Árið 2001 stofnuðu þrír vísindamenn líftæknifyrirtæki sem í dag er með árstekjur upp á tæplega 400 milljónir króna , 40 manns í vinnu og er það stærsta í heiminum á sínu sviði .
ORF Líftækni hefur þróað nýstárlega framleiðsluaðferð til að framleiða verðmæt , sérvirk prótein sem meðal annars má nota í stofnfrumurannsóknir , vefjaræktun , lyfjaþróun , lyfjagerð o.fl. Afurðirnar hafa vakið athygli fyrir hreinleika og gæði og fyrirtækið skapað sér sess sem öflugt nýsköpunarfyrirtæki í grænum iðnaði .
Nokkur þessara próteina eru einnig eftirsótt í húðvörur og dótturfélag ORF Líftækni , Sif Cosmetics , sér um þróun afurða og markaðssetningu fyrir þann markað .
Í upphafi var hugmynd þremenninganna að þróa nýtt kerfi til að framleiða líftækniprótein .
Í dag eru þessi prótein aðallega framleidd í bakteríum og í spendýrafrumum , en þeir notuðust við plöntuerfðatækni til að framleiða þau .
Fyrstu árin fóru í að þróa erfðatækni sem byggist á því að nota byggfræ til að framleiða þessi prótein .
Byggið er ræktað í gróðurhúsum , aðallega hátæknigróðurhúsi fyrirtækisins í Grænu smiðjunni í Grindavík .
Þar er byggið ræktað í vatni og á sjálfvirkum færiböndum .
Þegar framleiðslukerfið var komið upp fóru þeir að velta fyrir sér hverskonar líftækniprótein þeir ættu að framleiða og ákváðu að einbeita sér að vaxtarþáttum .
Vaxtarþættir skipta hundruðum í manninum og insúlín er sennilega þeirra þekktast .
Þeir hafa þróað bygg fyrir framleiðslu á mörgum vaxtarþáttum og hafa nú þegar framleitt yfir 40 mismunandi vaxtarþætti .
Fyrir vikið eru þeir stærstir í heiminum í framleiðslu á vaxtarþáttum í plöntum .
Auk notkunar á vaxtarþáttum í margskonar læknisfræðilegar rannsóknir og lyfjaþróun , þá er hægt að nota ákveðna vaxtarþætti í húðvörur .
Það leiddi til þróunar á snyrtivöru hjá ORF sem vakið hefur mikla athygli í snyrtivörubransanum , sem veltir háum fjárhæðum .
Eru erfðabreyttar lífverur hættulegar ? En ORF Líftækni er ekkert venjulegt fyrirtæki og ekki er almenn sátt um starfsemi þess .
Það eitt að erfðabreyta lífverum telja margir ósiðlegt , óhollt og beinlínis hættulegt fólki .
En vísindasamfélagið hefur almennt frekar skrifað erfðabreyttum lífverum í hag .
Á því eru þó undantekningar eins og sést á niðurstöðum rannsókna franska prófessorsins Gilles-Eric Séralini frá því í haust .
Þær niðurstöður fóru eins og eldur í sinu um veröldina alla .
Rannsóknir hans á rottum sýndu að dýrin sem borðuðu erfðabreyttan mat þróuðu með sér krabbamein en ekki þær sem voru fóðraðar á mat sem var ekki erfðabreyttur .
Sú rannsókn hefur í framhaldinu víðast hvar verið gagnrýnd harðlega og hefur Matvælaöryggisstofnun Evrópu ( EFSA ) ásamt fjölda annarra stofnana dæmt niðurstöður Séralini ómarktækar .
Meðal annars skrifa um það prófessor Bruce Chassy og Henry I. Miller í grein í Forbes að Séralini hefði tryggt útbreiðslu lélegrar rannsóknar sinnar með því að láta blaðamenn undirrita loforð um að ræða ekki niðurstöðurnar við aðra vísindamenn áður en þeir birtu hana .
Þeir skrifa í grein sinni : " Hvernig í ósköpunum kemst Séralini að niðurstöðum sem eru andstæðar áratuga rannsóknum í þessum geira ? " Þeir rekja hvernig Séralini hafi til þessa aðeins verið sekur um að framkvæma rannsóknir sínar ófaglega og stórlega mistúlka niðurstöðurnar .
En nú hafi hann farið yfir strikið og beiti beinlínis blekkingum .
Umræðan um þessa rannsókn barst til Íslands og skrifaði Sandra B. Jónsdóttir meðal annars grein í Fréttablaðið sem vísar til þessarar rannsóknar í baráttu sinni gegn erfðabreyttum lífverum .
Þann 21. desember síðastliðinn svarar Jón Hallsteinn Hallsson , dósent við auðlindadeild Landbúnaðarháskóla Íslands , grein Söndru þar sem hann skrifar : " Gallinn er hins vegar sá að franska rannsóknin komst ekki að neinu , um það eru flestir sammála , m.a. eftirlitsaðilar fjölmargra landa .
Það er nefnilega þannig að óháð því hvað fólki finnst um tölfræði skiptir hún máli í vísindum og í því tilfelli sem hér um ræðir var tilraunauppsetning og tölfræðileg úrvinnsla með þeim hætti að niðurstöðurnar styðja hvorki ályktanir Séralini né hræðsluáróður Söndru .
" En í samræðu við Gunnar Ágúst Gunnarsson framkvæmdastjóra Vottunarstofunnar Túns , sem vottar lífræna framleiðslu , kemur fram sú skoðun að vísindamenn eins og Jón Hallsteinn dósent séu stundum hagsmunatengdir .
Gunnar segir : " Vandinn er sá að drjúgur hluti vísindamanna sem menntaðir eru á sviði líftækni og stunda þessi vísindi starfa fyrir líftæknifyrirtæki , með stuðningi þeirra ( beinum og óbeinum ) eða í samstarfi við þau ; telja því sjálfsagt að hámarka frelsi til þróunar , framleiðslu og sölu á erfðabreyttum lífverum og afurðum þeirra , og ganga margir svo langt að aftaka hvers konar áhættu og ágalla erfðatækninnar .
Það er því ekki alltaf hlaupið að því að finna gögn sjálfstæðra vísindamanna um þessi mál .
Sjálfstæðir vísindamenn eiga – á þessu sviði líkt og gerðist um ýmsar aðrar tækninýjungar s.s. þróun svokallaðra " varnarefna " eða eiturefnanotkun í landbúnaði – einfaldlega á brattann að sækja sakir hins gríðarlega hagsmunaþunga sem á móti blæs .
" Þegar úthlutanir Rannís eru skoðaðar sést að dósent Jón Hallsteinn er verkefnisstjóri í verkefni sem var úthlutað á þriggja ára tímabili um 25 milljónum .
Eitt af markmiðum verkefnisins er : " Ryðja úr vegi ýmsum hindrunum til þess að rækta megi erfðabreytt bygg hér á landi og styrkja þannig áform fyrirtækisins ORF-Líftækni um að framleiða verðmæt lífvirk prótein með byggi .
" Þótt úthlutun slíkra styrkja geri menn ekki vanhæfa í umræðunni þá er ástæða til að hafa hagsmunina í huga .
Gunnar Ágúst bendir líka á það í grein sinni í Morgunblaðinu þann 9. mars árið 2011 að fjöldi rannsókna liggi fyrir sem bendi til ofnæmis- og eituráhrifa á tilraunadýr og búfé og vísar í vísindamenn einsog Malatesta , Prescott , Pusztai og Séralini .
Gunnar Ágúst segir einnig í samtali við Morgunblaðið í vikunni : " Fjöldi ritrýndra rannsókna liggur fyrir sem benda til þess að erfðabreytingar séu ónákvæmar og mjög áhættusamar ; jafnframt hafa margar rannsóknir sýnt fram á mjög neikvæð heilsufarsáhrif erfðabreyttra afurða á tilraunadýr og búfé , og er rannsókn Séralini o.fl. nýjasta dæmið um það .
Það er skiljanlegt að þeir sem hafa hagsmuna að gæta í erfðatækni tali máli hennar .
En starfsemi þeirra varðar ekki bara þá heldur allan almenning ; innleiðing erfðabreyttra matvæla og fóðurs er áhættusamt inngrip í sjálft fjöregg mannkynsins , fæðukeðju okkar , sem kann að hafa ófyrirsjáanlegar afleiðingar fyrir fæðuöryggi og lýðheilsu .
" Engir hagsmunir Aðspurður segist Eiríkur Steingrímsson prófessor við læknadeild Háskóla Íslands enga hagsmuni hafa af þessari umræðu .
" Nei , því miður , ég vildi óska að ég fengi borgað fyrir að tjá mig um þetta en svo er ekki .
Mér einfaldlega ofbýður bullið , " segir hann .
" Svo var sett í lög að skylda prófessora við Háskóla Íslands til að fræða almenning , þannig að okkur ber hreinlega skylda til þess að svara rangfærslum þegar við vitum betur .
Fólk sem mótmælir erfðabreyttum lífverum og berst gegn matvælum sem innihalda þær er með engan vísindalegan bakgrunn í baráttu sinni .
Ég hef lesið texta Malatesta , Prescott , Pusztai , Séralini og þeirra sem hafa skrifað gegn erfðabreyttum matvælum .
Þetta hefur allt verið hrakið af vísindasamfélaginu .
Fólk sem berst gegn matvælum með erfðabreyttum lífverum hefur einfaldlega rangt fyrir sér .
" Hann heldur áfram : " Ef þetta fólk væri bara að bulla útí bæ þá væri það í lagi , en þetta fólk reynir að hafa áhrif og er að takast það .
Það voru samþykkt lög í fyrra um að merkja sérstaklega erfðabreytt matvæli .
Það er erfitt að framfylgja þessum lögum og þau eru rugl .
" Hann segir að helmingur ráðgjafarnefndar um erfðabreyttar lífverur sé nú skipaður fólki sem eru yfirlýstir andstæðingar erfðabreyttra lífvera og það hafi gert nefndina nánast marklausa .
" Vísindabakgrunnur þessa fólks er enginn .
Þau endurtaka aftur og aftur sömu rangtúlkanirnar .
Það er orðið erfitt að eiga við þetta því þetta er út um allt .
" Hann nefnir sem dæmi að þegar Séralini-greinin hafikomið út í haust , þá hafi hún borist út um allan heim áður en vísindamenn hafi fengið að fara í gegnum rannsóknir hans og getað sýnt fram á að hún væri röng .
" Það eru margar stofnanir búnar að fara í gegnum hana og allir komast að sömu niðurstöðu , að greinin stenst enga vísindalega skoðun .
Þetta er orðinn hálfgerður iðnaður í kringum þennan hræðsluáróður .
" Hann segir marga höfunda lifa góðu lífi við að gefa út bækur um hvað erfðabreyttar lífverur séu skaðlegar án þess að hafa nokkurn grunn til þess .
Einsog metsöluhöfundurinn Jeffrey Smith , sem sé menntaður dansari og hafi verið þekktari fyrir jóga áður en hann ákvað að gefa út bækurnar Seeds of deception og Genetic roulette .
" Hann mokar inn peningum á þessu en það stenst ekki neitt í bókum hans , " segir Eiríkur .
" Þetta er sambærilegur mekanismi og var búinn til í kringum loftslagsmálin þar sem þrátt fyrir að öll vísindaleg gögn bendi til þess að margt sé að óttast þá er til hálfgerður iðnaður í kringum þær staðlausu fullyrðingar að ekkert sé að óttast .
En í tilviki erfðabreyttu lífveranna er þessu öfugt farið , því nú gengur þetta út á að hræða fólk .
Enginn af þeim sem tala hæst hefur nokkra þekkingu á málinu .
" Aðspurður hvort hann eigi við að það sé engin hætta af erfðabreyttum lífverum segir hann : " Nei , það er engin hætta .
Erfðabreytt lífvera er ekki hættuleg í sjálfu sér .
En lífverur geta verið það , til dæmis vírusar drepið fólk .
Víst geta matvæli verið hættuleg .
Hnetur geta dregið fólk til dauða ef það er með ofnæmi , en það þýðir ekki að við bönnum hnetur .
Hver lífvera er ólík öðrum .
Þær lífverur sem leyfðar eru til ræktunar í umhverfinu hafa farið í gegnum mat allskyns nefnda og stofnana , eftir því hvaða land er um að ræða .
Í Evrópu tekur þetta ferli mörg ár .
" Hann segir ástæðuna athyglisverða : " Andstæðingar erfðabreytinga hafa hamast í stjórnmálamönnum sem hafa sett ströng lög og reglur .
Og nú eru þessar reglur og lög notuð af andstæðingunum sem rök fyrir því hvað erfðabreytingar séu hættulegar .
En í langflestum tilfellum erum við að ræða um plöntur sem ætlaðar eru til ræktunar í landbúnaði .
Þekktar tegundir eins og maís , soja og repja .
Matsferlið er notað til að tryggja að ekki sé verið að dreifa plöntum með óæskilega eiginleika fyrir umhverfið eða heilsu neytenda .
Allar þær tegundir sem hafa verið leyfðar eru hættulausar .
Það er ekkert dæmi til um að hættulegri lífveru hafi verið hleypt út í náttúruna .
Svo koma einstaka sinnum óvandaðar rannsóknir óvandaðra vísindamanna um að þetta sé hættulegt .
EFSA skoðar þessar rannsóknir og kemst undantekningarlaust að því að þær eru ómarktækar .
" EFSA hefur núna í tvígang gagnrýnt harkalega vísindi og vinnubrögð prófessors Séralini , að sögn Eiríks , en samt haldi fjölmiðlar áfram að dreifa niðurstöðum rannsókna hans .
" Athyglisverður punktur í þessu er að þó að EFSA sé margsinnis búið að gefa þessu grænt ljós þá segja gagnrýnendurnir að EFSA hafi rangt fyrir sér og við verðum að leyfa náttúrunni að njóta vafans .
Ef menn ætla að nota þau rök og hafna EFSA og niðurstöðum þeirrar stofnunar , af hverju þá ekki öðrum niðurstöðum EFSA ? Ef EFSA bannar lit í M & M ættum við líka að hafna þeim niðurstöðum enda byggjast þær á samskonar aðferðum og notaðar eru við að meta hættuna af erfðabreytingum .
" Og Eiríkur klykkir út með : " Við búumst við því að þessar stofnanir tryggi ákveðið fæðuöryggi .
Þetta er Matvæla- og öryggisstofnun Evrópu og þarna eru vísindamenn sem hægt er að treysta .
" Staða fyrirtækisins ORF Líftækni Samkvæmt ársreikningi nam tap ORF Líftækni hf. á árinu 2011 um 168 milljónum króna .
Samkvæmt efnahagsreikningi námu eignir félagsins um 770 milljónum , bókfært eigið fé í árslok var um 422 milljónir og eiginfjárhlutfall félagsins 54,79% .
Í lok ársins 2011 voru hluthafar í félaginu 75 en þeir voru 65 í upphafi þess árs .
Þrír hluthafar eiga meira en 10% hlutafjárins , FIVE Invest ehf. 27,24% , Jón Zimsen 14,57% og Kennel ehf. 11,49% .
Saga úr New Yorker Umræðan um erfðabreyttar lífverur er ekki aðeins heit á Íslandi heldur um heim allan .
Ef umræðuefnið er gúglað birtast hundruð þúsunda greina um efnið .
Áhugaverð grein um efnið birtist í New Yorker um daginn , eða þann 8. janúar síðastliðinn .
Þar segir af því hvernig grjótharður andstæðingur erfðabreyttra lífvera hefur snúið við blaðinu og á hvaða forsendum .
Mark Lynas var einn þeirra sem ruddust inná akur erfðabreyttra lífvera til að rífa plönturnar upp .
Hann hefur skrifað fjölda greina um það sem hann sá sem andstæða póla í baráttunni : alþjóðakapítalismann og sósíalíska hreyfingu umhverfisverndarsinna .
Eða einsog segir í New Yorker : " Árum saman hélt Lynas fast í það sem er aðeins hægt að lýsa sem trúarsannfæringu , að erfðabreyttar lífverur væru ónáttúrulegar .
Það skipti hann engu sá fjöldi vísindastofnana , þar á meðal British Royal Academy og The National Academy of Science í Bandaríkjunum , sem hafði rannsakað málið og komist að annarri niðurstöðu .
Hann skrifaði : Að mínu mati er tæknin á rangri leið .
" En Lynas er einnig harður stuðningsmaður þeirra sem vilja aðgerðir í loftslagsmálum .
Hans niðurstaða í því máli var að hann þyrfti að treysta vísindamönnunum .
En það var erfitt fyrir hann að treysta þeim í loftslagsmálum en ætla að gefa frat í skoðun þeirra á erfðabreyttum lífverum .
Í áhugaverðri ræðu sem Lynus flutti á ráðstefnu hjá Oxford Farming taldi hann upp margar ranghugmyndir sem hann hefði haft .
Hann sagði einnig : " Á næstu 30 árum þurfum við að fæða í það minnsta 9 milljarða manna og auðlindirnar eru ekki að aukast .
Það verður minna af ræktanlegu landi og minna af drykkjarhæfu vatni á hvern jarðarbúa en við höfum í dag .
Það þýðir að við munum þurfa að framleiða meiri mat en hefur nokkurn tímann verið gert í mannkynssögunni .
" 