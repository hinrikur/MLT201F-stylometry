Óður til æskunnar " er heiti tónleika sem haldnir verða á Kjarvalsstöðum á sunnudag klukkan 17 , til að minnast fæðingar W.A .
Mozarts .
Reykjavíkurborg býður til tónleikanna , sem eru haldnir að undirlagi Laufeyjar Sigurðardóttur fiðluleikara .
Á tónleikunum syngur Stúlknakór Reykjavíkur undir stjórn Margrétar J. Pálmadóttur .
Píanóleikari með kórnum er Antonía Hevesi og þá tekur Laufey þátt í flutningnum með fiðlu sína .
" Tuttugu og fimm ungar stúlkur , á aldrinum 15 til 23 ára , sem eru í Stúlknakór Reykjavíkur og úr söngskólanum Domus Vox , koma fram .
Þær eru allar í söngnámi og var boðið að taka þátt í þessari veislu borgarinnar og Laufeyjar , " segir Margrét stjórnandi .
" Tónleikarnir verða á Kjarvalsstöðum og svona ímyndar maður sér að hafi verið á kammertónleikum í Vínarborg í gamla daga .
Það er búið að stúka af tónleikasal innan um myndverkin hans Kjarvals .
Stemningin ætti því að verða eins og á stofutónleikum .
" Margrét segir kórinn ætla að flytja sex afar ólík sönglög eftir Mozart , ýmissar gerðar .
Hefðbundin sönglög sem hluta úr messum og lag úr óperunni Töfraflautunni eftir tónskáldið vinsæla .
" Einsöngvari með hópnum á tónleikunum er tvítug stúlka , Dagbjört Andrésdóttir .
Hún er frábærlega fín söngkona og söngurinn er líf hennar og yndi .
" Margrét er stofnandi og stjórnandi Stúlknakórs Reykjavíkur sem 130 stúlkur skipa alls , í fjórum aldurshópum .
" Á þessum tónleikum koma aðeins fram stóru stelpurnar , þær sem eru komnar í söngnám , " segir hún .
Wolfgang Amadeus Mozart fæddist 27. janúar árið 1756 , fyrir 257 árum .
Víða er fæðingar þessa sívinsæla og gríðarlega fjölhæfa tónskálds minnst með tónleikahaldi og eru þessir boðstónleikar Reykjavíkurborgar hluti af því framtaki .
Mozart lést einungis 35 ára gamall en skildi eftir sig um 600 verk af ólíkum toga , þar á meðal sumar kunnustu sinfóníur , óperur og konserta sem samin hafa verið .
