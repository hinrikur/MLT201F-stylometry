Í vikunni undirrituðu Guðbjartur Hannesson velferðarráðherra og Jón Gnarr borgarstjóri í Reykjavík samning sem kveður á um aðstoð og stuðning borgarinnar við þrjár afganskar flóttafjölskyldur frá Íran sem komu til Íslands í lok nýliðins árs .
Flóttafólkið , þrjár konur ásamt fjórum börnum og tveimur ungmennum , er búsett í Reykjavík .
Börnin eru byrjuð í skóla og konurnar stunda nám í íslensku .
Samkvæmt samningnum er gert ráð fyrir samstarfi milli Reykjavíkurborgar , Rauða kross Íslands og velferðarráðuneytisins um aðstoð og þjónustu við þessar fjölskyldur og liggur aðild RKÍ að þessu máli þegar fyrir .
Reykjavíkurborg sér meðal annars um að útvega fjölskyldunum húsnæði , veitir þeim félagsráðgjöf , fjárhagsaðstoð , túlkaþjónustu og börnunum skólavist .
Borgin mun einnig taka þátt í fræðslu- og kynningarstarfi ásamt velferðarráðuneytinu og Rauða krossi Íslands fyrir þá sem veita þessu fólki þjónustu .
Þrettán hópar frá fimmtán löndum Utanríkis- og velferðarráðuneytin fjármagna verkefnið um móttöku flóttafólksins .
Þetta er í fyrsta sinn sem tekið er á móti hópi frá Afganistan hér á landi en frá því að flóttamannanefnd var stofnuð árið 1995 hafa til Íslands komið alls þrettán hópar frá fimmtán löndum .
sbs@mbl.is 