Samstarfskonu minni blöskraði svo morgunrökkrið í vikunni að hún stakk upp á að við færum að ganga með höfuðljós .
Myrkrið væri svo þétt að það borgaði sig fyrir hvern og einn að breyta sér í mannlegan ljósastaur í skammdeginu til að sjá betur fram fyrir fæturna .
Þegar horft er yfir umfjöllunarefni vikunnar í Kastljósi er auðvelt að sjá fyrir sér líkinguna um mannlegan ljósastaur .
Erna Agnarsdóttir og María Haraldsdóttir settu á sig höfuðljósin og lýstu inn í myrkustu kima mannlífsins þegar þær sóttu Karl Vigni Þorsteinsson heim seint á nýliðnu ári .
Þær gerðust mannlegir ljósastaurar og lýstu þjóðinni áfram í umræðu um skelfileg brot gegn börnum sem þögguð voru niður í áratugi .
Margir hafa lagt sitt inn í umræðuna síðustu daga .
Innlegg Gunnars Hanssonar leikara er sérstaklega athyglisvert .
Þrátt fyrir að vera sjálfur fórnarlamb ofbeldis af hálfu Karls Vignis hefur Gunnar styrk til að kalla eftir yfirvegun og stillingu í umfjöllun .
Hann minnir okkur á að þótt öll heimsins reiði vegna brotanna sé eðlileg þá sé hún ekki endilega gagnleg í þeirri glímu við meðvirknina sem framundan er .
Talað hefur verið um meðvirkt samfélag , en í raun er meðvirknin í okkur sjálfum .
Við þurfum að skoða hverju við getum breytt í okkar samskiptum , hvort við tölum nógu hátt þegar okkur finnst eitthvað óeðlilegt .
Margir vissu um brot Karls , sumir létu í sér heyra en aðrir ekki .
Hver einasta stofnun og hver einasti einstaklingur þarf að skoða hverju fæst breytt , hvað hægt er að gera til að koma í veg fyrir að sagan endurtaki sig .
Setjum á okkur höfuðljósin og lýsum upp fleiri Karla – þeir þrífast á myrkrinu .
