Ólympíufararnir Kári Steinn Karlsson og Ragna Ingólfsdóttir og einkaþjálfarinn Sigurbjörg Ágústsdóttir segja frá æfingaáætlunum sínum og markmiðum fyrir árið 2013 .
Þau setja sér ársmarkmið frekar en hrein og klár áramótaheit .
Signý Gunnarsdóttir signy@mbl.is Breytingar nýju ári Ragna Ingólfsdóttir badmintonleikari lagði spaðann á hilluna síðasta sumar eftir Ólympíuleikana .
Þá hafði hún æft badminton í 21 ár og síðustu 10 ár æfði hún tvisvar til þrisvar á dag .
" Ég var ósköp fegin hvíldinni þegar þessi ákvörðun var tekin og sé ekkert fram á að byrja að spila badminton aftur í bráð og sakna þess í raun ekkert .
Ég veit samt að þó að ég hafi ekki áhuga núna þá veit ég auðvitað ekki hvernig þetta verður í framtíðinni , " segir Ragna .
Það eru ekki einungis breytingar á æfingum hjá Rögnu heldur framtíðinni allri þar sem hún hefur mastersnám í lýðheilsuvísindum við HÍ nú í næstu viku og á von á sínu fyrsta barni í lok maí .
" Ég er auðvitað ekkert hætt að æfa til heilsueflingar þó að ég sé hætt að æfa til að keppa .
Núna þarf ég samt sem áður að haga æfingum í samræmi við meðgönguna .
Ég fer í World Class og lyfti og fer mikið út að ganga .
Ég reyni líka að hugleiða og er svolítið í jóga .
Það gerir mér gott að hugsa bæði um líkamlega og andlega heilsu .
Nú á meðgöngunni hef ég verið miklu meira í löngum göngutúrum en áður og nýt náttúrunnar í leiðinni .
Það er mikil breyting frá því að vera alltaf inni að æfa .
Þetta er eitthvað sem ég stefni á að halda áfram að gera eftir að barnið fæðist og eins stefni ég á að halda áfram í jóga .
Ég mun samt aldrei hætta að lyfta og styrkja mig .
" Borðar mikið lífrænt Að Ólympíuleikunum loknum hélt Ragna til Flórída í tvo mánuði , bæði til þess að hvílast og eins var hún að leita að hentugu námi og hugðist jafnvel flytja þangað .
" Mér leist síðan ekki nógu vel á að búa þarna .
Ég er svo mikil Íslandsmanneskja og ákvað því að fara í nám hér á Íslandi .
Það var líka mjög skrítið að vera svona lengi í fríi þegar maður er vanur að vera alltaf á fullu .
Það var því mjög gott að koma heim aftur og ég hlakka mikið til að byrja í náminu við HÍ .
" Þegar Ragna er innt eftir hvort hún hafi sett sér markmið á nýju ári þá segist hún ekki vera með hrein og klár áramótaheit en hún stefnir á að standa sig vel í móðurhlutverkinu , náminu og að halda áfram að lifa heilsusamlegu lífi .
" Síðustu ár hef ég hugsað mjög vel um mataræði , hreyfingu og andlega þáttinn .
Það skiptir máli að láta sér líða sem best .
Ég borða mjög hollan mat og reyni að borða sem mest lífrænt svo ég fái ekki mikið af aukaefnum í líkamann .
Ég leyfi mér alveg að borða óhollt stundum en það er í algjöru lágmarki .
Ég fæ mér til dæmis frekar lífrænt nammi en venjulegt .
" Markmið ekki bundin áramótum Æfingarnar verða með svipuðu sniði og áður enda lítið um flókin vísindi á bak við hlaupaþjálfun .
Þetta snýst aðallega um að æfa af miklum krafti en þó með skynsemina að leiðarljósi , maður uppsker einfaldlega eftir því sem maður sáir .
Ég er þó alltaf að læra eitthvað nýtt og ýmsar áherslur og útfærslur á æfingum breytast með tímanum en í grunninn er þetta alltaf það sama ár eftir ár , mikil hlaup og margir kílómetrar , " segir Kári Steinn Karlsson maraþonhlaupari um æfingaáætlanir sínar á nýju ári .
Hann segir einnig sitt markmið vera fyrst og fremst að bæta sig sem maraþonhlaupari .
" Til þess að verða betri maraþonhlaupari þarf ég að vinna vel í hraða og stefni ég því á að bæta mig í öllum greinum frá 5 km og upp í hálfmaraþon .
Aukinn hraði í styttri vegalengdum gerir mér kleift að ná enn lengra í maraþoni og stóra markmiðið er svo að bæta tíma minn umtalsvert í maraþoni í haust .
Ég er alltaf með einhverja tíma í huga sem ég stefni á en held þeim yfirleitt fyrir sjálfan mig .
" Unnið í veikleikum og hugað að litlu hlutunum Kári Steinn segist ekki eiga von á því að æfingarnar hans muni taka miklum breytingum á nýju ári .
" Ég reyni sífellt að vinna í veikleikum mínum og halda áfram að gera það sem ég geri vel .
Ég hef alltaf verið duglegur að æfa en það má alltaf huga betur að litlu hlutunum , s.s. næringu , svefni , teygjum , hugarfari o.fl. Það er langur listi af hlutum sem ég get gert betur utan æfinga og ég stefni að því að temja mér sem flesta góða siði .
Fyrsta breyting á stefnuskrá af ótal mörgum er að borða fleiri máltíðir en minna í hvert mál .
" Kári Steinn er ekkert sérstaklega hrifinn af áramótaheitum og forðast því að strengja slíkt heit .
" Ég hef aldrei sett mér svokölluð áramótaheit en það má eflaust kalla þessi ótal mörgu markmið sem ég set mér á þessu ári áramótaheit .
Það hefur loðað við áramótaheit að þau hefjist af miklum krafti á nýju ári en deyi svo út strax í lok janúar .
Ég kýs því frekar að takast á við nýjar áskoranir og setja mér ný markmið , sama hvenær árs það er .
Það er óþarfi að byrja á að breyta lífi sínu til hins betra um áramótin þegar hægt er að byrja strax í dag .
" Nýtt í bland við gamalt Sú nýjung sem verður hjá mér á þessu ári er að ég er að fara að æfa eftir NTC æfingakerfinu , " segir Sigurbjörg Ágústsdóttir , einkaþjálfari í World Class .
NTC stendur fyrir " Nike Training Club " eða æfingahópur Nike .
Þetta er smáforrit sem allir geta sótt á netinu en hóptímakennarar World Class munu kenna eftir því í vetur ásamt mörgu öðru .
Sigurbjörg tekur fyrir NTC æfingar einu sinnu í viku í hóptímum sínum á morgnana en vinnur að öðru leyti við einkaþjálfun .
" Ég æfi fjórum til fimm sinnum í viku , lyfti lóðum og tek brennslu- og þolæfingar .
" Sigurbjörg heldur sig meira innandyra við æfingar yfir vetrartímann en sækir svo út þegar tekur að vora og hleypur eða skellir sér í fjallgöngur .
Í jafngóðu eða betra formi að ári Ársmarkmið Sigurbjargar ná ekki einungis yfir líkamsrækt og heilsu en hún setur sér líka markmið sem snúa að öllu því sem hún segir skipta sig máli í lífinu .
" Ég er dóttir , móðir , eiginkona , vinur og samstarfsmaður og mér finnst mjög mikilvægt að hlúa vel að þessum hlutverkum .
Hvað heilsuna varðar höfum við maðurinn minn sett okkur það markmið á milli ára að vera í jafngóðu formi eða betra að ári liðnu þrátt fyrir að vera ári eldri .
" Sigurbjörg og eiginmaður hennar Hafþór Hafsteinsson fara árlega í mælingar til að fá það staðfest að þau séu að nálgast markmið sitt .
" Við reynum líka að fá strákana okkar sem eru 4 , 11 og 14 ára , til að vera þátttakendur með okkur og við stefnum að því að fara með þá alla á Esjuna í sumar og að hlaupa með þeim tveimur eldri 10 km í Reykjavíkurmaraþoninu .
" Sigurbjörg segist ekki vera mikill hlaupari þrátt fyrir að hafa alltaf verið mikil íþróttamanneskja , enda búin að vera í fimleikum og fitness í fjölda ára áður en hún varð einkaþjálfari .
" Ég hef alltaf verið meira í lóðum en það eru svo margir af kúnnunum mínum að hlaupa og ég ákvað að prófa það líka þeim til stuðnings .
Ég hef svo komist að því að það er bæði mjög hjóna- og fjölskylduvænt að fara út að hlaupa .
" Lykillinn að góðri heilsu Þegar Sigurbjörg er innt eftir því hvernig hún stefni á að huga að sinni heilsu á nýju ári hlær hún og segir það ekki vera nein geimvísindi sem hún fari eftir .
" Svefninn er algjör undirstaða og maður verður að vanda sig mikið þegar kemur að næringu .
Maður getur ekki sett dísilolíu á bensínbíl .
Svo verður maður að hreyfa sig markvisst og síðast en ekki síst verður maður að vera jákvæður og velja viðhorf sitt .
Ég set mér ekki nein áramótaheit og er meira í að setja mér markmið .
Markmiðasetning þarf ekki að vera flókin en hún þarf að vera SMART en það er nokkuð sem ég hef tileinkað mér úr Dale Carnegie-fræðunum .
Þá stendur S fyrir sértæk og skrifleg , M fyrir mælanleg , A fyrir aðlaðandi , R fyrir raunhæf og T fyrir tímasett .
Ef fólk fer eftir þessu þá mun það ná árangri .
" Sigurbjörg segir góðan og breyttan lífsstíl ekki vera neitt sem fólk tileinkar sér á einni nóttu .
" Þegar fólk er að byrja verður það að átta sig á að þetta er langhlaup , ekki spretthlaup .
Það er gott að taka lítil skref og ætla sér ekki of mikið í einu .
Það er líka tilvalið að nýta sér netið en þar er mikið af æfingamyndböndum og öðrum fróðleik .
Það er hvatning að æfa með vini og gera eitthvað sem manni finnst skemmtilegt að gera .
Svo er lykilatriði að nálgast ný viðfangsefni með jákvæðni og gefast alls ekki upp þó að allt fari ekki eins og lagt var upp með í upphafi .
Málið er að halda ótrauður áfram .
" AÐ SETJA SÉR MARKMIÐRG Markmið nýs árs þurfa að vera SMART Áramótaheit eða markmið fyrir nýtt ár sem eru illa skilgreind , óraunhæf og óskýr eru dauðadæmd .
Helstu gúrúar í fræðum sem snúa að sjálfseflingu og markmiðssetningu hafa komið sér saman um meginreglu þegar markmið eru sett .
Fimm skilyrði þurfa að vera uppfyllt til þess að hámarka líkurnar á að markmiðin náist , hvort sem er í ræktinni , einkalífinu , starfi eða öðru .
Ef til dæmis ætlunin er að ná árangri í sundi á árinu er ekki nóg að setja sér markmið um að " synda meira " .
Eigi að ná raunverulegum árangri er gagnlegt að skoða skilyrðin fimm sem markmið þurfa að uppfylla og kennd eru við SMART regluna : S értæk , skrifleg , skýr M ælanleg A lvöru , aðlaðandi R aunhæf T ímasett ( Athugið að ensk heiti standa að baki SMART skammstöfuninni og því eru hugtökin sem notuð eru á íslensku ekki alltaf þau sömu .
) Markmiðið " Ég ætla að synda meira " uppfyllir ekkert af skilyrðunum fimm .
Það er óskýrt , ómælanlegt , óraunhæft , ekki alvörumarkmið og ekki tímasett .
Dæmi um markmið sem snýst um afrek í sundlauginni á árinu og uppfyllir SMART skilyrðin gæti hljómað einhvern veginn svona : " Á árinu 2013 ætla ég að synda tvo virka morgna í viku , 500 metra í senn , áður en ég fer í vinnuna .
Ég syndi bringusund en minnst 100 metrar í hvert sinn þurfa að vera skriðsund .
Þegar mér hefur tekist þetta í fjóra mánuði , þann 1.maí , verðlauna ég mig með nýjum sundbol / sundskýlu / bikiní fyrir sumarið og eyk við vegalengdina .
Á tímabilinu 1.maí - 1.september syndi ég 800 metra tvo morgna í viku fyrir vinnu og passa upp á að missa ekki úr þótt ég fari í sumarfrí .
Minnst 300 metra af vegalengdinni tek ég á skriðsundi .
Þann 1.september ætla ég að auka við skriðsundsferðirnar og auka vegalengdina .
Til áramóta syndi ég því 1000 metra í senn tvo morgna í viku , þar af helminginn skriðsund .
Um áramót verðlauna ég mig svo með einhverju dásamlegu – þegar ég hef náð þessu markmiði .
" Ekki gleyma að skrifa markmið ársins niður , það hjálpar bæði við að muna og við að festa markmiðið inn sem raunverulega áskorun .
Þá hefur sýnt sig að þeir sem skrifa niður markmið eru líklegri til að ná þeim .
