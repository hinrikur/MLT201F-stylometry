Harry Redknapp er stundum nefndur í sömu andrá og sjónhverfingamaðurinn goðsagnakenndi , Harry Houdini ; sá sem losaði sig úr hvaða handjárnum sem var og braust út úr rammgerðustu fangaklefum , í sýningarskyni .
Redknapp er 65 ára , fæddur í London og byrjaði ungur að leika með West Ham .
Var þokkalegur leikmaður en hefur starfað sem þjálfari í þrjá áratugi .
Nokkrum sinnum hefur hann tekið við liði í afleitri stöðu og rétt kúrsinn þannig að jaðrað hefur við sjónhverfingar .
Það hefur þó ekki alltaf tekist .
Lið hans leika jafnan afar skemmtilega knattspyrnu , þar sem sóknarleikur er í hávegum .
Slíkt er að vísu ekki í boði nú ; Redknapp tók á dögunum við liði QPR sem var þá langneðst – og er enn neðst – í ensku úrvalsdeildinni og í slíkri stöðu er það ekki fegurðin sem skiptir máli heldur að næla í stig .
Aðferðin gildir einu .
Skútan á réttri leið Forveri Redknapps , Mark Hughes , keypti marga leikmenn í sumar en náði ekki að púsla hópnum saman .
Malasíski viðskiptajöfurinn Tony Fernandes , meirihlutaeigandi og stjórnarformaður QPR , ákvað að láta Hughes fara í lok nóvember og fékk Redknapp til að freista þess að rétta skútuna við .
Hún er langt frá því komin fyrir vind , en mjakast þó í rétta átt .
Redknapp þykir mikill refur við kaup og sölu leikmanna .
Stundum kallaður braskari en er allt annað en sáttur við þann stimpil .
Sagði t.d. sjónvarpsmanni , sem nefndi þetta við hann í beinni útsendingu fyrir nokkrum misserum , að hoppa upp í rassg ...
á sér ! Hvað sem því líður hafa lið Redknapps oft keypt menn á kostakjörum .
Blekið er varla þornað á samningi sem fellur í þann flokk ; franski framherjinn Loic Remy kom í vikunni frá Marseille , fyrir sjö milljónir punda að því er talið er .
Tottenham bauð tuttugu milljónir punda í Remy í fyrra , þegar Redknapp var þar við stjórnvölinn , en Marseille sagði nei .
Annað mál er að Remy var nánast kominn til Newcastle í vikunni þegar hann hætti við og valdi QPR í staðinn .
Kannski heillaði höfuðborgin .
Kannski Redknapp ? Hugsanlega peningar Malasíumannsins .
Hvað veit ég ? Skatturinn ...
Braskari eða ekki .
Redknapp var kærður fyrir meint svæsin skattsvik árið 2010 en sýknaður í fyrra , eftir langa og stranga ferð fyrir dómstólum .
Fyrir dómi sagði þjálfarinn óhugsandi að hann hefði óhreint mjöl í pokahorninu .
Hélt því fram að endurskoðandinn sæi um öll fjármál fjölskyldunnar og sjálfur hefði hann aldrei séð svo mikið sem einn launamiða eða önnur gögn .
Harry Redknapp lýsti því yfir í réttarsalnum að hann væri hræðilega óskipulagður , og dró svo sem ekki upp neina glansmynd af sjálfum sér .
" Ég er varla skrifandi ; skrifa eins og tveggja ára , kann ekki að stafa .
" Hann sagðist afskaplega gamaldags : Ég kann ekki á tölvu , veit ekki hvað tölvupóstur er , hef aldrei sent fax og aldrei textaskilaboð .
" " Mjög klókur " Hermann Hreiðarsson , fyrrverandi landsliðsfyrirliði , lék undir stjórn Harrys Redknapps hjá Portsmouth um tíma og þeir urðu enskir bikarmeistarar vorið 2008 .
Aðspurður segist Hermann sannfærður um að Redknapp muni ná að bjarga QPR frá falli : " Harry Houdini ? Já , alveg pottþétt ! " sagði hann við Morgunblaðið .
Hermann segir Harry mjög góðan í því að stappa í menn stálinu og fá þá til þess að leggja sig fram .
" Hann er kannski ekki taktískur snillingur , en fær til sín leikmenn sem vita hvað þeir eiga að gera og þarf þar af leiðandi að segja minna en margir aðrir , " segir Hermann .
" Harry er mjög klókur á leikmannamarkaðnum .
Það er líklega mesti styrkur hans að fá til sín góða leikmenn sem einhverra hluta vegna eru í niðursveiflu og ná síðan því besta út úr þeim .
Það geta verið menn sem eru að byrja aftur eftir meiðsli , komast ekki í liðið annars staðar eða eru í fýlu einhverra hluta vegna .
Harry hefur oft tekist að telja þeim trú um að gæðin hafi ekki horfið heldur séu þeir bara í tímabundinni lægð .
Hann fær þessa menn oft á miklu lægra verði en þeir hafa verið metnir á og eftir að þeir blómstra hjá honum hækka þeir aftur mjög í verði .
" Hann kaupi þó ekki hvern sem er heldur leiti að mönnum af ákveðinni skapgerð , og virðist jafnan ná í þá réttu til að búa til góða blöndu .
Leikaðferðir eru ekki ær og kýr Redknapps , en Hermann segir hann treysta leikmönnum sínum afar vel .
" Hann fer t.d. ekki sérstaklega yfir það hvernig hann vill að varnarmennirnir spili , frekar að þeir spjalli um það sín á milli og spili eins og þeim líður best .
" En er Harry jafnskemmtilegur náungi og hann virðist vera ? " Já , hann er frábær á meðan þú ert einn af þeim 11-14 leikmönnum sem hann vill nota í liðinu .
En ég er ekki viss um að það sé neitt sérstakt að vera hjá honum ef þú ert ekki í þeim hópi ! " segir Hermann .
Bolti í blóðinu Sandra Redknapp er eiginkona Harrys til 45 ára .
Tvíburaystir hennar , Patricia , giftist gömlum samherja Harrys hjá West Ham , Frank Lampard , og hefur sonur þeirra og alnafni föður síns verið í lykilhlutverki hjá Chelsea lengi .
Patricia lést fyrir nokkrum árum .
Annar sonur Harrys og Söndru , Jamie , var þekktur leikmaður með Liverpool og Tottenham og enskur landsliðsmaður .
Boltinn skapti hallgrímsson skapti@mbl.is Aldrei langar og leiðinlegar ræður um leikaðferðir [ ...
] .
Og það er tafla í búningsklefanum en Harry skrifar aldrei neitt á hana .
Hollenski landsliðsmaðurinn Rafael van der Vaart sem lék undir stjórn Redknapps hjá Tottenham .
