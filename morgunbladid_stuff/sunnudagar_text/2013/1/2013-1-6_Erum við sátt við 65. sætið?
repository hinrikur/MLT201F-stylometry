Fjármagnið skapar ekki velgengni , heldur frelsið til að afla þess , " sagði Nelson Mandela svo skynsamlega og minnti á mikilvægi atvinnufrelsis fyrir samfélagið allt .
Undanfarið hefur meira heyrst af ábendingum um hættur þessa sama frelsis en áminningum um að án þess getum við síður vænst velgengni , líkt og baráttufólk fyrir frelsi um allan heim hefur lengi bent á .
Frelsi , og þá sérstaklega atvinnufrelsi , á undir högg að sækja .
Skýringuna má finna í þeim efnahagslegu breytingum sem heimsbyggðin öll hefur upplifað og hefur víða skapað vantraust á ýmsu því sem áður var talið traustsins vert .
En skýringin er líka sú að þeir sem amast við of miklu frelsi hafa mjög ákveðið tengt það helstu óförum liðinna ára og notað stöðuna til að afsaka látlausar skattahækkanir og aðrar hindranir í atvinnulífinu .
Á sama tíma höfum við sem viljum vernda frelsið hikað um of í baráttunni – í stað þess að benda á að lausnin sé áfram frelsi og lærdómurinn sá að ábyrgð einstaklingsins á því frelsi verði skýrari .
En óháð ólíkum áminningum eða ábendingum um mikilvægi og kosti þess að einstaklingar geti aflað sér tekna , lífsgæða og velgengni – tala staðreyndir um atvinnufrelsi sínu máli .
Á þær er mikilvægt að minna þegar við ræðum hvert við stefnum sem þjóð .
Í alþjóðlegri mælingu á atvinnufrelsi í flestum löndum heims sem tekur til áranna 1990-2010 ( Economic Freedom of the World : 2012 Annual Report ) er þessu haldið vel til haga .
Þar kemur skýrt fram að til að örva hagvöxt , minnka fátækt og bæta lífskjör almennt er ekkert farsælla en einmitt það að auka atvinnufrelsi .
Þannig er hagvöxtur landa með mest atvinnufrelsi að jafnaði um 3,5% en í þeim löndum sem bjóða minnst atvinnufrelsi mælist hagvöxtur að meðaltali um 1,5% .
Sami sláandi munurinn er á þessum löndum þegar skoðað er hlutfall þeirra sem þar búa undir fátæktarmörkum .
Þar sem atvinnufrelsi er mest eru innan við 3% íbúa sem að meðaltali búa við slík skilyrði en þar sem atvinnufrelsi er minnst eru um 40% skilgreind undir þeim mörkum .
Með sama hætti eru almenn lífskjör flestra sem búa í löndum þar sem atvinnufrelsi er mikið , margfalt betri en í þeim löndum sem annað hvort hafa hafnað frelsinu eða sett því verulegar hömlur .
Það er mikið áhyggjuefni að Ísland er , samkvæmt ofangreindum mælingum , ekki lengur í hópi þeirra landa sem bjóða mikið atvinnufrelsi .
Af þeim 144 löndum sem mæld voru er Ísland nú nr. 65 á listanum og hefur þannig á undanförnum árum dregist langt aftur úr þeim löndum sem við helst berum okkur saman við og langt aftur úr nágrannalöndum okkar .
Til samanburðar er Finnland í 9. sæti , Danmörk í 16. sæti og Noregur í því 25 .
Fyrir metnaðarfulla þjóð getur sæti 65 varla talist viðunandi á nokkrum lista og síst af öllu í samanburði sem svo mikil áhrif hefur á atvinnulíf og almenning .
Afturförin , höftin og skattahækkanirnar hafa komið í veg fyrir tækifæri , framfarir og lífsgæði .
Því þarf að breyta og það gerum við aðeins með aukinni trú á frelsið og fólkið sjálft .
Hanna Birna Kristjánsdóttir hanna.birna.kristjansdottir@reykjavik.is 