Mín tilfinning er sú að bóksala fyrir þessi jól hafi verið jafngóð ef ekki betri en árið á undan sem var mjög gott bóksöluár , " segir Egill Örn Jóhannsson , framkvæmdastjóri Forlagsins , en bókaútgefendur á þessu landi eru nú í óða önn að leggja mat á jólabókaflóðið .
Fram hefur komið að sjaldan eða aldrei hafi fleiri bókatitlar komið út á Íslandi en á síðasta ári og Egill tekur svo djúpt í árinni að segja að gæðin hafi að sama skapi sjaldan eða aldrei verið meiri .
Sérstaklega hafi árið 2012 verið sterkt skáldsagnaár , bæði hvað varðar magn og gæði .
" Það stafar af því að við Íslendingar eigum orðið mjög marga skáldsagnahöfunda í háum gæðaflokki , " segir hann .
Egill segir bókavertíðina hafa farið vel af stað í haust en fyrsta vikan í desember hafi á hinn bóginn verið lakari en oft áður .
" Eftir þá viku var ég satt best að segja orðinn svolítið áhyggjufullur en það var ástæðulaust , strax í annarri viku desember kom verulegur kippur og þegar upp er staðið held ég að útgefendur geti almennt vel við unað .
Sala gekk vel fyrir jólin og tilefni til bjartsýni fyrir hönd bókarinnar , " segir Egill .
Sama á við um árið í heild , að sögn Egils .
" Það var mikil og góð bókaútgáfa fyrri hluta ársins og salan fín .
" Aukinn fjöldi ferðamanna spilaði þar rullu en Egill segir útgáfu bóka fyrir erlenda gesti okkar Íslendinga sífellt vaxandi þátt í starfsemi Forlagsins .
" Við gefum á hverju ári út nýjar bækur sem sérstaklega eru ætlaðar ferðamönnum og stígandi hefur verið í þeirri sölu á undanförnum árum .
Nýliðið ár var sérstaklega gott í því sambandi , " segir Egill og bætir við að erlendir ferðamenn séu líka farnir að kaupa annars konar bækur en þeir gerðu fyrir fimm til átta árum .
" Áður voru þetta mest stærri ljósmyndabækur en nú eru það meira minni og ódýrari bækur og fólk kaupir jafnvel meira .
Handbækur eru líka vinsælar .
" Egill veit það ekki fyrir víst en giskar á að markaðshlutdeild bóka handa ferðamönnum sé á bilinu 5-10% á ársgrundvelli .
Það hlutfall sé vitaskuld mun hærra á sumrin .
Skáldverk gefin út að vori Bókaútgefendur á Íslandi hefur lengi dreymt um að dreifa útgáfunni betur yfir árið og segir Egill jákvæð teikn á lofti í þeim efnum .
" Undanfarin ár höfum við verið að auka skáldsagnaútgáfu okkar á fyrri hluta ársins og jafnvel verið með nýjar íslenskar skáldsögur .
Þetta hefur mælst vel fyrir og gæti verið upphafið að meiri bókaútgáfu á öðrum árstíma en fyrir jólin .
" Eins og staðan er þá eru það einkum höfundar sem eru að stíga sín fyrstu skref á skáldsagnabrautinni sem gefnir eru út fyrri hluta ársins en Egill sér vel fyrir sér að rótgrónari höfundar komi til með að sýna því áhuga þegar fram í sækir .
" Að vísu eru metsöluhöfundar eins og Arnaldur Indriðason orðnir svo klassísk jólagjöf að erfitt yrði að gefa hann út á öðrum árstíma .
" Nema hann fari að skrifa tvær bækur á ári .
" Það er fín hugmynd , " segir Egill hlæjandi .
Aðrar tegundir bóka sem njóta hylli utan jólavertíðarinnar eru ekki síst handbækur er viðkoma landinu og útivist og landakort og atlasar en Forlagið hefur lagt mikla áherslu á bækur af því tagi .
Egill segir útgáfu ævisagna , endurminninga og viðtalsbóka hafa dregist saman á síðustu árum en það sé einfaldlega liður í hefðbundinni þróun , slíkar bækur eigi án efa eftir að ná vopnum sínum á ný .
" Ekki má heldur líta framhjá því að spútníkbók síðasta árs var klárlega ævisaga Gísla á Uppsölum .
Ég held að sú bók hafi gengið betur en nokkur þorði að vona .
Staða vandaðra rannsóknaævisagna , eins og ævisögu Nonna , er líka og verður sterk .
Það er alltaf rými fyrir vandaðar bækur .
" Egill segir sveiflur af þessu tagi alþekktar .
Þannig hafi spennusagnahöfundar á borð við Hammond Innes og Alistair MacLean verið allra höfunda vinsælastir hérlendis á árunum 1975-85 en næstu tíu ár þar á eftir hafi ekkert gengið að selja spennusögur .
" Með tilkomu skandinavísku höfundanna og Arnaldar Indriðasonar fór þessi bylgja síðan aftur af stað af fullum þunga og ekkert lát er á henni .
" Ein umtalaðasta bók ársins var Fimmtíu gráir skuggar eftir E.I. Jones .
Bækur af því tagi verða seint dálæti gagnrýnenda en Egill segir samt varasamt að skauta framhjá þeim .
" Að mínu mati eru vinsældir Fimmtíu grárra skugga um margt sambærilegar við vinsældir Harrys Potters .
Svona bækur draga í mörgum tilvikum nýtt fólk inn í bókabúðirnar , fólk sem alla jafna les ekki mikið .
Því ber að fagna enda á bókin í harðri samkeppni í afþreyingarsamfélaginu .
" 