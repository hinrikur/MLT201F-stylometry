Skarphéðinn Guðmundsson tók við starfi dagskrárstjóra RÚV í haust .
Hann vill að RÚV taki BBC og DR til fyrirmyndar og leitist við að verða leiðandi í innlendu leiknu efni .
RÚV eigi að rækja vandlega menningarskyldur sínar og sinna efni sem einkamiðlarnir myndu annars ekki gera .
Eyrún Magnúsdóttir eyrun@mbl.is Þegar Skarphéðinn Guðmundsson tók við stöðu dagskrárstjóra RÚV í haust vissi hann vel að hann var að takast á við stórt verkefni .
Þegar RÚV er annars vegar hefur öll þjóðin skoðun , flestir telja sig til þess bæra að stýra dagskránni og allir vilja hafa sitt að segja .
" Það eiga allir að hafa skoðun á RÚV .
RÚV er fyrst komið í vandræði þegar fólki verður sama um hvað er boðið upp á þar og hverjir vinna þar .
" Skarphéðinn er fertugur að aldri og hefur starfað við fjölmiðla frá því á háskólaárunum .
Eftir að hafa útskrifast úr Verzlunarskólanum lá leiðin í sagnfræði við Háskóla Íslands .
Meðfram námi hóf hann störf á Morgunblaðinu og stýrði umfjöllun blaðsins um dægurmenningu .
Það merka ár 2007 var hann ráðinn dagskrárstjóri Stöðvar 2 , en í kjölfar þess jók sjónvarpsstöðin mjög framboð sitt á leiknu íslensku efni .
Nægir að nefna sem dæmi Vaktaseríurnar , Pressu , Ástríði og fleiri þáttaraðir sem notið hafa mikilla vinsælda .
Skarphéðinn segir að þótt hann hafi nú tekið við sams konar starfi á RÚV , starfi dagskrárstjóra , nálgist hann nýtt starf á öðrum nótum en hjá Stöð 2 .
" RÚV er sameign þjóðarinnar og kröfurnar þar af leiðandi allt annars eðlis .
Við sem hérna störfum þurfum öll að vera meðvituð um þær skyldur sem RÚV á að sinna .
Á Stöð 2 þurfti að selja áskriftir og sjá til þess að áhorfið væri nógu mikið .
Á RÚV eru miklu fleiri skilyrði sem þarf að uppfylla .
Það er ekki nóg að sjá til þess að áhorfið sé sem mest heldur þarf RÚV að uppfylla sína menningarskyldu og sjá til þess að fjölbreytnin í dagskránni sé sem mest .
Við þurfum að gæta að því að vekja athygli á því sem annars væri ekki vakin athygli á í íslensku sjónvarpi .
Sinna til dæmis því dagskrárefni sem einkamiðlarnir sjá sér ekki hag í að sinna .
Áhorfið skiptir máli , en það þarf að taka fleiri þætti inn í þegar dagskráin er skipulögð , " segir Skarphéðinn .
RÚV á að vera leiðandi í leiknu efni Spurður að því hvort hann telji að RÚV hafi sinnt þessari menningarskyldu vel segist hann telja það hafa verið mjög sveiflukennt .
" Ég tel að RÚV hafi verið á réttri leið í þeim efnum .
Ástandið í innlendri dagskrárgerð er betra nú en það var fyrir 5-10 árum .
En ég er þeirrar skoðunar að sjónvarpsstöð í eigu almennings eigi að vera í fararbroddi í leiknu efni .
Þá meina ég ekki alltaf hvað varðar vinsældir .
Hún á að vera leiðandi í að fara inn á ný mið , " segir Skarphéðinn .
Hann telur að RÚV hafi fram að þessu ekki staðið undir því að vera leiðandi í innlendu leiknu efni , en þar ætti að feta í fótspor BBC og DR. " Að vera leiðandi í dagskrárgerð snýst ekki um að vera vinsælastur heldur að hafa hugrekki og sjálfstraust til að feta nýjar slóðir .
Grínþátturinn The Office hefur klárlega komið mönnum mjög spánskt fyrir sjónir í fyrstu , meðan fólk var ekki alveg með á hreinu hvort þetta væri heimildarmynd eða grín , hvort þessi maður væri virkilega til .
Þarna var BBC að prófa nýja gerð af gríni .
Svona tilraunir sér maður líka hjá DR , þar er sífellt verið að prófa nýjar nálganir í gerð sjónvarpsefnis .
Þegar þeim fór að ganga vel í krimmunum þá héldu þeir ekki bara áfram á þeirri brautinni heldur prófuðu hvort hægt væri að gera dramaþætti þar sem stjórnmálamaður væri aðalsöguhetjan .
Það var ekkert gefið að það myndi virka , en það sló í gegn , " segir Skarphéðinn og vísar í hina vinsælu dönsku þætti Borgen sem sýndir hafa verið á RÚV , en þess má geta að sýningar á þriðju þáttaröðinni hefjast í febrúar .
Þá fer þáttaröðin Fólkið í kjallaranum , sem byggir á sögu Ólafs Hauks Símonarsonar , í tökur í sumar og verður tekin til sýninga á RÚV í haust .
Grínþáttur undir stjórn Ara Eldjárn verður ennfremur tekinn til sýninga í vor .
Kjánahrollurinn óþarfur Hann segir að einmitt þetta hafi verið leitast við að gera á Stöð 2 , án þess að stöðinni bæri sérstök skylda til þess .
" Áhorfendur voru mjög spenntir að sjá hvort væri hægt að gera sambærilegt leikið efni og það erlenda sem við erum að horfa á .
Við vorum alltaf að láta reyna á hlutina , eins og t.d. með þætti eins og Ástríði .
Þá vorum við í raun að prófa hvort við gætum gert rómantíska gamanþætti eins og við horfum svo mikið á .
Með Pressu vorum við að prófa hvort við gætum gert spennuþátt sem héldi frá upphafi til enda og með Rétti var verið að prófa hvort hægt væri að gera íslenskan lögfræðikrimma .
" Skarphéðinn kannast vel við umræðu um kjánahrollinn alræmda sem gjarnan kemur upp þegar íslenskt leikið efni er annars vegar .
" Þær raddir eru þrálátar sem halda því fram að við getum ekki búið til hina eða þessa tegund af sjónvarpsefni , að við séum svo fá að útkoman hljóti að verða kjánaleg í svona litlu samfélagi .
En það er búið að sýna sig að þetta er alveg hægt .
Það er búið að byggja upp bransa sem er kominn með talsvert mikla reynslu af því að gera leikið íslenskt sjónvarpsefni .
Hér er komin heil kynslóð sem þekkir sjónvarpsþáttagerð og kann að skapa sannfærandi sögusvið og trúverðuga framvindu sem jafnvel getur boðið upp á framhald , eitthvað sem fólk vill sjá meira af .
" Skarphéðinn segir að margt eigi alveg eftir að prófa í íslensku sjónvarpi .
" Það á til dæmis alveg eftir að gera gott fjölskyldudrama í íslensku sjónvarpi .
Þáttaröð sem fjallar um venjulegt fólk með hversdagsleg vandamál .
Ég er alveg sannfærður um að um leið og við náum að gera vel heppnaða slíka seríu þá verður það það allra vinsælasta .
Og svo eru margar tegundir af gríni sem er enn eftir að tækla .
Okkur hefur gengið vel á því sviðinu , sérstaklega með sketsaþætti og þegar farnar hafa verið ótroðnari slóðir eins og í Vaktaseríunum , en þær auðvitað eru og verða alltaf sérkapítuli út af fyrir sig og óráðlegt að ætla sér að reyna að leika eftir .
En það hefur lítið verið gert af grínseríum með hefðbundinni uppbyggingu .
Fastir liðir eins og venjulega og Undir sama þaki voru tilraunir til að gera slíka þætti en þar var ekki farið lengra .
Ástríður er sannarlega í áttina en aðrir vinsælir grínþættir eins og Heilsubælið , Fóstbræður , Stelpurnar og Spaugstofan eru allt sketsaþættir .
" Fyrsta serían og hvað svo ? Skarphéðinn segist telja mikilvægt fyrir innlenda dagskrárgerð að hugsa lengra en eina seríu eða nokkra þætti .
Skapa þurfi forsendur til þess að vinna þáttaraðirnar áfram yfir lengri tíma .
" Frumsköpun er alltaf mjög æskileg , en það er líka mjög mikilvægt að leggja þannig grunn að það sé hægt að byggja á honum og gera fleiri seríur .
Það er mikill munur á því að gera kvikmyndir og sjónvarpsefni .
Framhaldsmyndir í kvikmyndageiranum eru litnar hornauga , það þykir endurvinnsla að gera mynd númer tvö og þrjú .
Í sjónvarpi eru hins vegar mjög fá dæmi um það að fyrsta serían í einhverri þáttaröð sé sú besta .
Það er eðli þess miðils að karakterarnir þurfa að fá að vaxa og vinna sig inn í hug og hjörtu áhorfenda , " segir Skarphéðinn .
RÚV situr reglulega undir gagnrýni frá kvikmyndagerðarfólki og öðrum framleiðendum sjónvarpsefnis fyrir stefnu eða stefnuleysi í innlendri dagskrárgerð .
Skarphéðinn telur að gagnrýnin sé stundum óvægin en eigi rétt á sér upp að vissu marki .
" Það mun aldrei ríkja sátt um Ríkisútvarpið .
Fólk gerir ákveðnar kröfur og ég held að allar sjónvarpsstöðvar í ríkiseigu verði umdeildar , í hvaða landi sem er .
Það verður aldrei full sátt um þá leið sem á að fara .
Það sem er mikilvægast er að stofnunin komi hreint fram við þennan bransa .
Sýni honum virðingu og sýni fram á það að stofnunin sé að sinna því hlutverki sem henni ber .
Það er ekki hægt að kaupa efni af öllum kvikmyndagerðarmönnum .
Það er mikil framleiðsla og gríðarleg gróska , það mun alltaf þurfa að velja og hafna .
Auðvitað þarf að setja gæðakröfur og annað í ákveðið ferli , en þetta verður alltaf að einhverju leyti háð gildishlöðnu mati þeirra sem stjórna hverju sinni .
Hjá því verður ekki komist , " segir Skarphéðinn en telur jafnframt að bæta megi samtalið við kvikmyndageirann .
" Ég held að það sé hægt með því að marka skýra stefnu þannig að það liggi ljóst fyrir eftir hvaða stefnu RÚV ætlar að starfa og hverjar þarfir hennar verða fyrir efni næstu árin .
Það hefur verið skortur á framtíðarsýn RÚV , en nú er búið að leggja fram stefnu til ársins 2016 þar sem meðal annars er sett það markmið að kynna tvær nýjar leiknar seríur á ári til 2015 .
Það er mikilvægt að þessi framtíðarsýn liggi fyrir og enginn þurfi að vera í vafa um á hvaða forsendum stofnunin ætlar að starfa og hver markmiðin eru .
" Áhorf segir ekki alla söguna Þegar rafrænar áhorfsmælingar voru teknar upp í stað svokallaðra dagbókarkannana fékkst mun nákvæmari mæling á því hvað fólk horfir á í sjónvarpi í raun og veru , en ekki aðeins mæling á því sem fólk segist horfa á .
Skarphéðinn segir þó varhugavert fyrir dagskrárstjóra að festa sig um of í slíkum mælingum .
" Það er auðvitað mjög mikilvægt að efni sem sýnt er höfði til fólks , en það þarf líka að vera svigrúm fyrir það sem við getum kallað vanþakklátara efni .
Efni sem enginn annar byði upp á , " segir Skarphéðinn og tekur sem dæmi heimildarmyndir og náttúrulífsmyndir .
" Það hefur sýnt sig að aukið framboð á heimildarmyndum á RÚV undanfarið hefur aukið áhorf á slíkar myndir .
Einnig hefur áhorf á náttúrulífsmyndir aukist jafnt og þétt .
Þannig að það er líka til í dæminu að fólk læri að horfa á tiltekna þætti í dagskrá ef það getur gengið að þeim vísum í lengri tíma og þeim er fundinn réttur staður í dagskrá .
" Gróskan í bransanum sameinist reynslu á RÚV Skarphéðinn er bjartsýnn á framtíð RÚV .
" Það er margt rosalega gott fólk sem starfar á RÚV , fólk með mikla reynslu og hæfileika .
Maður hefur það á tilfinningunni að að einhverju leyti hafi þessi starfskraftur ekki verið nýttur til fulls .
Að þarna sé fólk sem á fullt inni ef tækifærin gefast .
Þetta snýst um ákveðið jafnvægi , því við viljum líka og stofnuninni er ætlað að vera í góðu sambandi við sjálfstæða framleiðendur .
Þetta snýst um að finna út hvað hentar best að framleiða innanhúss og hvað hentar best að sé aðkeypt .
Það eru engir ráðnir sérstaklega til að vinna handrit eða þróa hugmyndir að þáttum .
Ég er þeirrar skoðunar að þannig starfsemi þrífist best utanhúss .
Tæknivinna og sú fagmennska sem henni fylgir er hins vegar að miklu leyti til staðar innanhúss .
Það er of mikið gert af því að framleiða annað hvort allt innanhúss eða kaupa allt að utan og nýta í engu þá hæfileika sem eru til staðar .
Ég held að það felist ákveðin tækifæri í því að nýta gróskuna í bransanum og sameina hana því besta sem er innanhúss á RÚV , " segir Skarphéðinn .
