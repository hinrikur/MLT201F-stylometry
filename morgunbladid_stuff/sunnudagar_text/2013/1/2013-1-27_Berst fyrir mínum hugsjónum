Rætur Jóns Bjarnasonar liggja á landsbyggðinni .
Það fer ekkert á milli mála þegar komið er inn á heimilið , þó að húsið standi við Aragötu í einu rótgrónasta hverfi Reykjavíkur .
Á stofuveggnum hangir málverk af Asparvík á Ströndum .
Þar fæddist hann og ólst upp til sjö ára aldurs .
Og á ganginum er málverk af föður hans við Bjarnarhöfn á Snæfellsnesi , en þangað flutti fjölskyldan frá Ströndum .
" Maður er umkringdur æskustöðvunum , " segir hann .
Miklar væntingar Óhætt er að segja að kjörtímabilið hafi verið róstusamt hjá Jóni og einkennst af átökum , einkum innan flokks .
Jóni var vikið úr stóli sjávarútvegs- og landbúnaðarráðherra á miðju kjörtímabili og svo fór að Jón sagði sig úr þingflokki Vinstri grænna um miðja viku , en hafði í ársbyrjun tilkynnt að hann hygðist ekki taka þátt í prófkjöri flokksins fyrir næstu kosningar .
" Ég hugleiddi þetta fram á síðustu stundu – þetta vó salt í huganum , " segir hann .
Jón var kosinn á þing árið 1999 þegar flokkurinn var stofnaður og það var því stór ákvörðun að hverfa á braut .
" Ég hef helgað flokknum hugsjónir mínar og krafta , fyrst sem þingmaður Norðurlands vestra og svo Norðvesturlands , " segir hann .
" Landsbyggðin á sterk ítök bæði í mér og stefnu flokksins , sem ég hef átt þátt í að móta .
Þess vegna hef ég orðið fyrir miklum vonbrigðum með ríkisstjórnina síðustu misserin , ekki aðeins vegna ESB heldur einnig í því hvernig haldið hefur verið á mörgum málefnum landsbyggðarinnar og þjóðmálum almennt .
Mér finnst það ganga í berhögg við þær hugsjónir og stefnu sem ég hef talið flokkinn standa fyrir .
Ég var beggja blands hvort ég ætti að taka slaginn eða láta við svo búið sitja .
Ákvörðun mín laut eingöngu að því að taka ekki þátt í þessu prófkjöri Vinstri grænna .
" Hann segir samstarfið hafa verið mjög erfitt innan þingflokksins og ágreining um bæði stefnu og vinnubrögð .
" Ég nefni sem dæmi að mínir nánustu samherjar hafa flestir horfið á braut , Atli Gíslason , Ásmundur Einar Daðason , Lilja Mósesdóttir og allir vita hvernig komið var fram við Guðfríði Lilju Grétarsdóttur , þá miklu hugsjóna- og baráttukonu , sem að síðustu sagði af sér þingmennsku .
Það þýðir ekkert að segja að þau hafi horfið á braut – af því bara .
Það getur enginn leitt það hjá sér .
Síðan hættu góðir félagar og jafnvel forystumenn víða í félögum flokksins , sögðu af sér ábyrgðarstöðum eða sögðu sig úr flokknum .
" Jón skýrir þessar hræringar innan flokksins með því , að mikill ágreiningurinn sé í grundvallarmálum sem hann var stofnaður um .
Það hafi verið rótin að því að hann gaf ekki kost á sér fyrir VG í næstu kosningum .
En hann útilokar ekki framboð .
" Í svona stöðu útilokar maður aldrei neitt , " segir hann .
" Við lifum jú á tímum þar sem skiptir máli hvert stefnt verður .
Ég er að sjálfsögðu reiðubúinn til þess að berjast áfram fyrir mínum hugsjónum með því fólki sem á samleið með mér .
En ekkert liggur fyrir í þeim efnum , enda er það í sjálfu sér allt önnur ákvörðun .
" Ágreiningur frá fyrsta degi Strax frá fyrsta degi var verulegur ágreiningur í þingflokksherberginu um ESB-umsóknina .
" Þá þegar var gerð sú krafa að VG ætti í upphafi aðild að umsókninni , en því var hafnað af mörgum þingmönnum flokksins og þar með varð ljóst að ekki lægi fyrir meirihlutastuðningur stjórnarflokkanna .
Lyktirnar urðu þær að Atli Gíslason lagði fram bókun sem við fleiri studdum um að þetta yrði ekki skilyrði í ríkisstjórnarsamstarfinu og færi svo , þá áskildum við okkur allan rétt til að halda fram okkar sjónarmiðum og berjast fyrir frjálsu Íslandi innan þings sem utan .
Þess vegna kom ESB-umsóknin inn í þingið sem einskonar þingmannamál sem utanríkisráðherra flutti og síðan var það Alþingis að greiða atkvæði um framhaldið .
" Jón segir að skýrt hafi verið tekið fram að það ætti að taka skamman tíma að fá úr því skorið hvort eitthvað væri að sækja inn í Evrópusambandið eða ekki .
" Auk þess kom ekki til greina neinskonar aðlögun eða aðkoma ESB inn í íslenskt samfélag meðan á viðræðunum stæði .
Á því hefur síðan orðið grundvallarbreyting og engan veginn verið staðið við þau fyrirheit .
Við erum komin í bullandi aðlögun á mörgum sviðum og tökum við milljörðum í beinum fjárstuðningi frá ESB til að aðlaga íslenskar stofnanir og íslenskt stjórnsýslukerfi að sambandinu , nokkuð sem aldrei var látið uppi þegar atkvæðagreiðslan fór fram .
Í ofanálag hefur verið komið á laggirnar stórri áróðursmiðstöð ESB með sérstökum sendiherra hér á landi , sem mjög er farinn að gera sig gildandi í íslenskri umræðu og íslenskum innanríkismálum .
Hann boðar nú til mikillar hátíðar á næstu dögum til að fagna ágæti ESB .
" Þetta er í hróplegu ósamræmi við það sem talað var um í byrjun , slær Jón föstu .
" Þessi ágreiningur speglaðist enn frekar þegar út í umsóknarferlið var komið .
Þess var krafist að við aðlöguðum íslenskan landbúnað og stjórnsýslu í landbúnaði og jafnvel sjávarútvegi að reglum og skipulagi ESB , en allt heyrði það undir mitt ráðuneyti .
Þá sagði ég : " Nei , við förum ekki í slíka aðlögun .
ESB skal svara því fyrst hvort það veitir varanlegar undanþágur eða ekki .
" Það vita allir sem vilja vita , að ESB hefur aldrei lofað varanlegum undanþágum .
Þegar íslenskir stjórnmálamenn tala um slíkt þá er það fullkomin blekking .
Þeir vita betur .
Enda neitaði ESB að taka við skilyrtri umsókn .
" Skilur ekki óttann við þing og þjóð Í ársbyrjun 2011 hafði ágreiningur um framhald aðildarviðræðna magnast .
" Svo fór að þeir sem réðu ferðinni í VG , að ekki sé talað um Samfylkinguna , viku mér úr ríkisstjórn , " segir hann .
" Alllöngu síðar var fallist á að ég tæki sæti í utanríkismálanefnd .
Þar myndaði ég meirihluta með Framsókn og Sjálfstæðisflokki um að stöðva aðildarferlið og leggja til við Alþingi að afturkalla umsóknina þar til vilji þjóðarinnar lægi fyrir .
Ég var búinn að leggja tillöguna fram , en þá kom krafa frá forystu okkar flokks og væntanlega Samfylkingarinnar um að falla frá þessu , því stórhættulegt væri að tillagan færi inn í þingið .
Til að koma í veg fyrir að nefndin afgreiddi málið samt frá sér , var mér vikið úr henni .
Ljóst varð í hvað stefndi á þingflokksfundi 2. janúar , sem varð til þess að ég tók endanlega ákvörðun um að bjóða mig ekki fram í prófkjörinu .
Þegar því var fylgt eftir af fullri einurð í þingflokknum að ég færi úr utanríkismálanefnd vegna afstöðu minnar til ESB , sem er þó í samræmi við stefnu flokksins , varð ljóst að við ættum ekki samleið í þingflokknum .
" Hann segist ekki skilja af hverju óttinn stafi við að kalla Alþingi að borðinu og raunar líka þjóðina .
" Ég bara skil það ekki .
Á meðan sökkvum við æ dýpra í þetta ferli .
Hingað berast milljarðar króna í fjármagni og íslenska ríkið ver í það gríðarlegum fjármunum .
Sífellt fleiri stofnanir og einstaklingar eru orðin háð þessum fjármunum og aukinheldur fer mikil vinna stjórnsýslunnar í þetta , þannig að aðlögunin gengur sífellt dýpra inn í íslenskt samfélag .
ESB er í sjálfu sér alveg sama hvað ferlið tekur langan tíma og ræður alveg ferðinni , hvenær það lokar hverjum kafla .
Við höfum í sjálfu sér ekkert um þá vinnu að segja , svo lengi sem við tökum þátt í henni .
Þess vegna tel ég að það eigi að stöðva ferlið og stíga út úr því .
Það er fáránlegt að fara inn í næsta kjörtímabil með málið opið og það af hálfu flokks sem segist berjast gegn aðild að ESB .
Þetta speglaðist líka í því að ég sat hjá við afgreiðslu fjárlaga , því ég gat ekki hugsað mér að styðja frumvarp sem gerði ráð fyrir milljörðum króna í vinnu við ESB- umsókn og aðlögun og tæki á móti fé frá þessu ríkjasambandi til þess hreinlega að hafa áhrif á ganga mála hér á landi .
" Hingað og ekki lengra Spurður um þá gagnrýni sem heyrst hefur á Steingrím J. Sigfússon , formann Vinstri grænna , að hann vilji eingöngu raða já-fólki í kringum sig , svarar Jón með því að skýra frá því að fella hafi átt Ögmund Jónasson innanríkisráðherra í prófkjöri VG í Suðvesturkjördæmi .
" Þó að allir hafi sama rétt til að bjóða sig fram , var öllum ljóst að það átti að koma Ögmundi út .
Þannig að þetta er réttmæt gagnrýni .
Steingrímur verður að svara þessu sjálfur , en ég held að það megi vel segja að dæmin tali sínu máli .
Hvað með mann eins og Atla Gíslason ? Hann hefur starfað í vinstri pólitík í áratugi , verið leiðandi í verkalýðsmálum , umhverfismálum og stutt félagsleg sjónarmið lögfræðilega sem málflutningsmaður með yfirburðaþekkingu og reynslu .
Að hann skuli finna sig knúinn til að yfirgefa flokkinn , ásamt fleirum sem ég nefndi áðan , sýnir að eitthvað er ekki í lagi .
Það þýðir ekkert að halda öðru fram .
Hér var ráðist gegn fólki með mikla þekkingu og reynslu , baráttujöxlum sem segja : Hingað og ekki lengra ! " Þótt oft þurfi að semja í samstarfi við aðra má ekki hverfa frá grunngildunum .
Ágreiningur innan þingflokksins kom fram á fleiri sviðum .
" Mér finnst alltof harkalega gengið fram í niðurskurði til velferðar- og heilbrigðismála .
Þar er hrunið engin afsökun , því fyrst og fremst er tekist á um forgangsröðun .
Niðurskurður á heilbrigðisstofnunum , jafnvel 40% á ári , er óverjandi .
Sem betur fer náðist nokkuð af því til baka með harðvítugri baráttu , bæði af okkar hálfu og fólks vítt og breitt um landið , þúsunda sem mótmæltu með undirskriftum og kröfugöngu .
Nú síðast átti að krefja RARIK og Orkubú Vestfjarða um að greiða hundruð milljóna í arð í ríkissjóð .
Á meðan berjast þessar dreifbýlisveitur við að endurnýja raflagnir og halda niðri kostnaði við dreifingu rafmagns , en raforkukostnaður er 30-40% hærri í dreifbýlinu .
Þetta gengur fullkomlega gegn stefnu VG , enda börðumst við gegn því á sínum tíma að ákvæði um að ríkið mætti taka út arð yrði sett í lögin .
Samtímis hefur ríkið ekki staðið við það sem lofað var við setningu raforkulaganna árið 2003 , að jafna raforkukostnað og húshitunarkostnað um landið .
Þetta finnst mér spegla allt aðra sýn en þá sem ég hef hvað varðar forgangsröðun og hugmyndafræði .
" Stjórnarskrá breytt með handafli og hnefarétti Og Jón er ómyrkur í máli um vinnubrögðin í kringum breytingar á stjórnarskránni .
" Þegar stjórnlagaþing var kosið var landið gert að einu kosningasvæði , sem gerði það að verkum að einungis þrír hinna kosnu voru með lögheimili utan höfuðborgarsvæðisins .
Það sýndi veikleika málsins í upphafi og skapaði fullkomna vantrú gagnvart þessu verki .
Enda hefur komið í ljós að margar tillögurnar miða annarsvegar að því að rýra hlut landsbyggðarinnar á þingi með beinum hætti og skerða fullveldið .
Nú skal breyta stjórnarskránni þannig að hún sé ekki hemill á að við göngum í ESB .
Það átti líka að gera aðför að þjóðkirkjunni , en sem betur fer var kosið um það sérstaklega og þó að einungis brot af þjóðinni tæki þátt var stuðningur við þjóðkirkjuna afdráttarlaus .
Það á að vanda til vinnu við stjórnarskrána , ekki hlaupa til með offorsi .
Maður rekur hana ekki í gegnum þingið og ofan í þjóðina með handafli og hnefarétti – alls ekki .
Það á að vera erfitt að breyta stjórnarskrá .
Ég er þó sammála því að rýmka fyrir þjóðaratkvæðagreiðslum um einstök mál , og einnig á þjóðin að geta krafist þjóðaratkvæðagreiðslu um þjóðréttarlegar skuldbindingar .
Eru það ekki einmitt þær ákvarðanir sem eru þjóðinni mikilvægastar ? " Jóhanna varð æf yfir því Þegar Jóni var vísað úr ráðherrastól sagði Jóhanna Sigurðardóttir forsætisráðherra að hann hefði dregið lappirnar í sjávarútvegsmálum og skipaði ráðherranefnd undir stjórn Guðbjarts Hannessonar sem átti að skila af sér 15. desember .
Ekkert bólar á niðurstöðu úr þeirri vinnu .
" Jóhanna sagði að ég hefði brugðist öllum mögulegum trúnaði og setti málið í nefnd , en ég held að það hafi verið af því að ég var búinn að vinna hættulega gott frumvarp , sem gat náðst sátt um .
Ég var alltaf andvígur hækkun á veiðigjaldinu , maður fer ekki samtímis í kerfisbreytingar og stórhækkar veiðigjald .
Það verður að velja .
Bæði Samfylkingin og Steingrímur voru að hugsa um ríkissjóð , en ég var að hugsa um byggðirnar .
Ég vildi setja þak á hlutfallslega stærð útgerðarfyrirtækja , takmarka krosseignatengsl og treysta þannig dreifða útgerð og fiskvinnslu í landinu og binda það sjávarbyggðunum .
" Og Jón segir allar ákvarðanir sínar sem sjávarútvegsráðherra standast gagnrýni , þó að þær hafi verið umdeildar á sínum tíma , en hann var meðal annars gagnrýndur fyrir að brjóta gegn stöðugleikasáttmálanum , þar sem kveðið var á um að ekki yrði hróflað við fiskveiðistjórnunarkerfinu .
" Þetta voru töluverðar breytingar og lutu að strandveiðum , fleiri byggðatengdum aðgerðum , veiðum á skötusel og því að losa hluta af síldinni úr kvótakerfinu , þannig að bátarnir á Breiðafirði fengju aftur heimild til að veiða síld .
" Það voru líka átök í kringum makrílveiðarnar .
" Ég tók ákvörðun um að Íslendingar fengju svona mikla hlutdeild í markíl .
Jóhanna varð æf yfir því , þetta truflaði jú ESB-umsóknina , en gert var gert .
Hún gat auðvitað ekki lamið það til baka gagnvart þjóðinni .
Ég deildi veiðiheimildum á alla bátaflokka og skikkaði alla til fullvinnslu á aflanum til manneldis .
Ég mundi vilja deila enn meira út á minni bátana sem koma með aflann til vinnslu í land .
Þetta var skemmtilegur tími , " segir hann og hlær .
" Nú situr ríkisstjórnin uppi með þetta og ég hef stundum velt fyrir mér hvort ég hefði átt að fara enn hærra með magnið í byrjun , en ég þorði það ekki .
" Hann verður kíminn .
" Viltu hákarl ? " Blaðamaður hikar .
" En konan vill ekki að ég borði hann inni í stofu , " bætir hann við .
– Hvar borðarðu hann ? " Úti á stétt , " svarar hann og hlær .
Og hann segir grundvallarmál að standa við bakið á íslenskri matvælaframleiðslu .
" Ekki síst í ljósi hrunsins þegar ekki var víst að við hefðum gjaldeyri til að flytja inn mat .
Íslendingar eru betur í stakk búnir en önnur lönd til að takast á við efnahagslega holskeflu af því að hér eru sterkir grunnatvinnuvegir sem byggjast á framleiðslu .
Það hvernig við nýtum náttúruauðlindir okkar í landbúnaði og sjávarútvegi hefur einnig gert okkur kleift að móta umgjörðina um ferðamálin .
" Unga fólkið fór verst út úr hruninu Jón hefur áhyggjur af ungu fólki , sem hann segir fara verst út úr hruninu .
" Það er nýbúið að stofna heimili , er með ung börn , há námslán , mikinn leikskóla- og húsnæðiskostnað í formi lána sem rjúka upp úr öllu valdi í gegnum verðtryggingu eða gengisfall .
Það er þetta fólk sem hefur tekið á sig stóra skellinn í þessu efnahagshruni – eins ósanngjarnt og það er .
Það hefur ekki verið leiðrétt .
Þetta er sá hópur fólks , sem lokið hefur skólagöngu og er að hasla sér völl á fjölbreyttum sviðum atvinnulífsins , en horfir í meira mæli til útlanda .
Þarna hafa stjórnvöld ekki staðið undir væntingum .
Það eiga margir um sárt að binda eftir efnahagshrunið , það hefur komið mishart niður á fólki , en ef maður lítur á eitt aldursbil þjóðarinnar , þá er það þessi hópur .
Og hann er hundeltur úr öllum áttum með sköttum og gjöldum , beinum og óbeinum .
Ég held að stjórnvöld hafi ekki forgangsraðað og leiðrétt eins og til var ætlast .
Verðtryggingunni er kennt um , en það þarf að taka á svona vandamálum með almennum algildum aðferðum – jafnvel þótt einn njóti þess ef til vill örlítið betur en annar .
Þetta er það alvarlegasta sem fylgir okkur óuppgert inn í næstu ár .
" Jón er ómyrkur í máli um afstöðu ríkisstjórnarinnar .
" Upphaflega átti að beita sér fyrir samfélagssátt í þessu máli en ekki láta erlenda kröfuhafa njóta sérstaks forgangs sem standa þyrfti vörð um .
Við áttum fyrst og fremst að forgangsraða í okkar eigin samfélagi .
Það var hægt í upphafi , en það verður æ þyngra eftir því sem lengra líður .
Og við stöndum frammi fyrir því núna að við munum aldrei geta greitt út til þeirra kröfuhafa , sem eiga bankana og safna upp eignum og arði .
Við munum ekki í sjáanlegri framtíð eignast gjaldeyri til að kaupa þá út og hleypa þeim úr landi .
Sú snjóhengja vofir yfir okkur , af því að málið var ekki leyst í upphafi eins og hefði átt að gera .
" Minn harðasti stuðningsmaður Framtíðin er óráðin , en það er hugur í Jóni .
" Eins og mál hafa þróast , blasir við að fjöldi fólks , kjósendur , hefur orðið fyrir vonbrigðum með það hvernig forysta VG hefur haldið á málum .
Það er augljóst og þarf ekki stjórnmálaspeking til að segja það .
Ég hef verið hugsjónamaður alla tíð og lagt mitt af mörkum eftir fremsta megni , sama hvort ég labba í fjörunni norður í Asparvík , er bóndi í Bjarnarhöfn eða skólastjóri á Hólum í Hjaltadal .
Það eru nákvæmlega sömu hugsjónirnar sem drífa mig áfram og ég hef lagt mig fram um að vera trúr þeim .
Það er svo annarra að meta hvernig til tekst .
Ég mun að sjálfsögðu sitja á þingi til vors og meta stöðuna eftir því sem á líður .
Í sjálfu sér er ekkert útilokað í þeim efnum , hvort heldur sem er á þessum vettvangi eða öðrum .
Ég ítreka að ég er með sjálfum mér baráttuglaður maður .
Og það mun ég verða áfram .
" En hvað um framtíð VG sem stjórnmálahreyfingar ? " Hugsjónirnar og þau gildi sem VG var stofnað um og hefur barist fyrir standa óbreytt , " segir Jón , " hvort sem það er síðan sá flokkur eða einhver annar sem ber þau gildi fram .
Við höfum séð að flokkar hafa komið og farið , gjörbreyst o.s.frv. En grunngildin verða áfram þau sömu og kalla á sína málsvara .
" Kjörtímabilið hefur ekki aðeins verið Jóni erfitt í stjórnmálunum , því hann missti einnig dóttur sína úr veikindum .
" Ég vil ekki blanda persónulegum málum saman við pólitíkina , " segir hann .
" Maður axlar sína pólitísku ábyrgð og persónuleg mál hafa ekki áhrif þar á .
En þetta var engu að síður erfiður tími .
Mér þykir hinsvegar vænt um að stuðningurinn frá fjölskyldunni var alltaf óbreyttur og sterkur .
Fjölskyldan hefur staðið vel saman og þegar dóttir mín var orðin veik var hún líklega minn harðasti hvatningarmaður í mínu pólitíska starfi .
Það er ljúft að minnast þess , þó að söknuðurinn sé mikill .
" Hann þagnar .
" Þá sér maður hvað skiptir máli í lífinu og hvað á að hafa forgang .
Það er einmitt ánægjulegt að dóttir mín átti son , yndislega fallegan strák , sem er uppalinn að miklu leyti inni á okkar heimili og er einmitt að koma til okkar núna á eftir .
Hann verður hér um helgina .
Börnin og barnabörnin , það eru komin sjö barnabörn , þau eru náttúrlega augasteinarnir , ekki satt ? Þannig að þegar upp er staðið er það fjölskyldan , nánustu ættingjar , börn og barnabörn sem skipta gríðarlega miklu máli og til þeirra sækir maður styrk til að takast á við viðfangsefni á öðrum vettvangi .
Ég er lánsamur í þeim efnum .
" 