Ragnhildur L. Guðmundsdóttir í Keflavík slasaðist alvarlega , missti hönd í fiskvinnsluvél , árið 1981 , þá sextán ára .
Góðum lækni tókst að græða höndina aftur á og hér er sú einstaka saga rifjuð upp .
Skjólstæðingar læknisins eru áfram um að honum verði veitt fálkaorðan .
Sigurður Bogi Sævarsson sbs@mbl.is Þetta leit ekki vel út .
Þegar á slysadeild Borgarspítalans kom sagði læknirinn á vaktinni að höndin yrði fjarlægð .
Ég hvæsti á lækninn og sagðist vita það vel .
Hafði annars mestar áhyggjur af því hvernig hjúkrunarfólkinu tækist að klæða mig úr peysunni .
Og þar varð að fara mjög varlega , því höndin hékk á skinntætlu á milli þumalfingurs og vísifingurs og bein , sinar og taugar voru sundurskorin , " segir Ragnhildur L. Guðmundsdóttir í Keflavík .
Maður sem markaði skil Í því flóði tilkynninga sem berst ritstjórn Morgunblaðsins á degi hverjum kennir ýmissa grasa .
Raunar má segja að fjölbreytni þessara sendinga endurspegli þjóðlífið .
Sumt af þessu efni lendir neðanmáls en í öðrum tilvikum er fiskur undir steini og finna má sögur sem vert er gera skil .
Á dögunum barst blaðinu afrit af bréfi fólks sem er áfram um að Rögnvaldi Þorleifssyni lækni verði veittur riddarakross hinnar íslensku fálkaorðu .
Orðunefnd hefur verið sent erindi þess efnis .
Er rökstuðningur sá að Rögnvaldur hafi verið brautryðjandi í bæklunarskurðlækningum á Íslandi og markað skil með verkum sínum .
" Árið 1981 framkvæmdi hann fyrstu ágræðslu útlims á Íslandi , þegar hann græddi á stúlku hönd sem hún hafði misst í vinnuslysi , og varð þjóðfrægur fyrir .
Um áratugaskeið vann Rögnvaldur við meðferð margra erfiðustu slysatilfella á Íslandi og varð þekktur fyrir ...
einstakan árangur .
Við undirrituð getum aldrei fullþakkað það sem Rögnvaldur Þorleifsson gerði ýmist fyrir okkur sjálf eða okkar nánustu , " segir í bréfinu til Orðunefndar .
Stúlkan sem Rögnvaldur græddi höndina á , Ragnhildur L. Guðmundsdóttir , var áberandi á síðum dagblaðanna vorið 1981 .
Aðgerð þessi þótti mikið afrek .
" Það var stórkostlegt að geta hreyft fingurna og finna titringinn í þeim .
Ég varð mjög undrandi þegar ég vaknaði eftir svæfinguna og sá puttana á mér , því mér hafði verið sagt þegar ég kom á Borgarspítalann að þar yrði aðeins stúfur , " sagði Ragnhildur í samtali við Morgunblaðið 8. maí 1981 , þá sextán ára .
Það var svo kona tæplega fimmtug sem sagði okkur sögu sína á dögunum .
Dagurinn er 4. maí 1981 og klukkan rúmlega 10 að morgni .
Ragnhildur stendur við hausunarvélina í fiskvinnslustöð Miðness í Sandgerði .
" Ég stóð við vélina og var í sjóstakk með brotið upp á ermarnar þegar ég rann til .
Ermin flæktist og ég missti hægri höndina í hnífinn .
Allt gerðist þetta mjög snöggt , meira að segja svo að ekki gafst ráðrúm til að slökkva á vélinni sem þó var hægt að gera með fótstigi .
En skaðinn var skeður , ég reif höndina frá vélinni , hélt undir fingurna og hljóp á kontórinn og settist þar niður bölvandi og kveikti mér í sígarettu .
" Ragnhildur segir vinnufélaga sína hafa betur en hún sjálf gert sér grein fyrir alvöru málsins .
Einn kom með band og batt um höndina til að stöðva fossandi blóðrás .
Innan stundar komu sjúkraflutningamenn og Kjartan Ólafsson læknir sem vafði bindi um höndina sem var í gúmmíhanska og spelka var lögð að .
Svo var brunað á blikkandi ljósum inn til Reykjavíkur og á slysadeildina í Fossvogi .
Þar tók Rögnvaldur Þorleifsson við sjúklingnum og tókst í fjórtán tíma aðgerð að græða höndina á aftur .
Sálin var í sárum Greint var ítarlega frá slysinu og aðgerðinni í fjölmiðlum á þessum tíma .
" Blaðamenn komu og ræddu við mig á sjúkrahúsinu þar sem ég lá inni á skoðunarherbergi .
Einn daginn kom Helgi Pé og tók við mig viðtal fyrir eitthvert blað .
Hjúkrunarkonunum fannst hann óskaplega sætur og því ekki ná nokkurri átt að hann gæti ekki tyllt sér annars staðar niður með skrifblokkina sína en á klósettsetu , " rifjar Ragnhildur upp kímin á svip .
Fljótt var sýnt að aðgerðin hefði tekist og hinn 21. maí var Ragnhildur útskrifuð af Borgarspítalanum .
" Kannski verð ég farin að spila á píanó um jólin , " sagði Ragnhildur í viðtali við Morgunblaðið þegar hún yfirgaf sjúkrahúsið .
Fljótlega tók við endurhæfing á Grensásdeild .
Inntak hennar var að þjálfa hægri höndina – þá löskuðu – en lítt var hugað að þjálfun þeirrar vinstri eða andlegri líðan .
Slíkt einfaldlega tíðkaðist ekki þá .
Eðlilega var sálin þó í sárum eftir slysið og tilveran á hvolfi .
En smátt og smátt rofaði til .
Í ágúst þetta sumar var Ragnhildur útskrifuð af Grensás , þá komin með nokkuð góða tilfinningu í höndina enda voru sinar farnar að gróa .
Gat svo brátt aðlagast aðstæðum ; krækti verkfærum milli fingra ef eitthvað þurfti að gera .
Fann lagið sem dugði við ýmsar daglegar athafnir .
Fór svo að beita meira fyrir sig vinstri hendi í fínhreyfingum sem hún hefur gert æ síðan .
Og fljótlega fann lífið sér farveg og farsæld .
Ragnhildur kynntist eiginmanni sínum sama ár og hún slasaðist , 1981 , og eiga þau nú fjögur uppkomin börn og vænan hóp ömmu- og afabarna sem fer fjölgandi .
Festast ekki í gildru Já , svona er í stuttu máli saga Ragnhildar L. Guðmundsdóttur sem ekki löngu eftir slysið dreif sig í nám til að komast út á vinnumarkaðinn í stað þess að festast í gildru fátæktar og bótakerfis .
" Ég tel nauðsynlegt að velferðarkerfið komi til móts við fólk sem hefur lent í áföllum en vill styrkja stöðu sína með því að afla sér menntunar .
Farir fólk í nám missir það bótarétt sinn að nokkru leyti en fær námslán .
Gangi námið svo ekki sem skyldi situr fólk hins vegar uppi með námsskuldirnar og er í vondri stöðu .
Þessu verður að breyta , " segir Ragnhildur sem nam félags- og fjölmiðlafræði við Háskóla Íslands .
Aflaði sér síðan kennsluréttinda , hún starfar við grunnskólann í Sandgerði sem náms- og starfsráðgjafi og stefnir að meistaragráðu í þeim fræðum Kveðst starfa þar með frábæru fólki á vinnustað þar sem fullt tillit sé tekið til skertrar starfsgetu sinnar .
Á sér stað í hjarta mínu Árið 2008 sendi Ragnhildur frá sér bókina Býrð þú í glerhúsi .
Bókin er tvískipt ; annars vegar saga eiginmanns hennar , Rögnvaldar Helgasonar , sem á æskuárum vistaðist á Kumbaravogi og Hlíðardalsskóla og átti þar allt annað en góða daga .
Er sá vitnisburður í samræmi við ýmsar frásagnir síðustu vikna .
Í bókinni segir Ragnhildur einnig frá þeirri reynslu sinni sem hér er að framan lýst – en einnig ýmsu öðru mótlæti – sem hafi bæði brotið en einnig gert sig megnugri til að mæta ýmsu á lífsins leið .
En aftur að upphafi sögunnar .
Ragnhildur L. Guðmundsdóttir segist ekki í vafa um að aðgerð Rögnvaldar Þorleifssonar séafreksverk .
Ekkert minna .
Það sé því innistæða fyrir því að hann fái fálkaorðuna ; gullmola sem veittur er góðum Íslendingum sem unnið hafa af fórnfýsi í þágu samfélagsins .
" Ég fékk frábæra læknishjálp á sínum tíma .
Tel hins vegar enn í dag skorta nokkuð á að unnið sé markvisst með andlega líðan þeirra sem slasast alvarlega .
Í dag er þó í boði áfallahjálp í meiriháttar tilvikum en slíkt var ekki fyrir hendi árið 1981 .
Rögnvald hef ég ekki hitt í áratugi ; hans hlutverki lauk fljótt .
Eigi að síður er hann áhrifavaldur í lífi mínu og þótt ekkert sé sambandið á hann stað í hjarta mínu .
" Einstök aðgerð Strax þegar stúlkan kom inn á slysadeildina taldi ég að minnsta kosti tilraunarinnar virði að reyna að græða höndina á .
Ég hafði sótt námskeið í New Orleans í Bandaríkjunum , París og víðar og þekkti því aðeins til verka á þessum vettvangi , svo sem hvernig ætti að græða saman örsmáar æðar í fingrum sem og taugar .
Það er vandasamast í svona aðgerðum , " segir Rögnvaldur Þorleifsson læknir þegar hann rifjar upp mál Ragnhildar frá árinu 1981 .
Finnst vænt um þetta Rögnvaldur lauk prófi frá læknadeild Háskóla Íslands árið 1956 .
Eftir það hélt hann til Svíþjóðar til náms í skurðlækningum , auk þess að afla sér þekkingar og sérfræði- reynslu í slysa- og bæklunarlækningum .
Eftir heimkomuna var hann í nokkur ár yfirlæknir Fjórðungssjúkrahússins í Neskaupstað .
Sinnti þar eystra ýmsum vandasömum aðgerðum , svo sem á sjómönnum sem slasast höfðu um borð í skipum á hafi úti .
Hóf svo störf á Borgarspítalanum árið 1968 þegar slysadeildin þar var opnuð .
Starfsemi hennar leiddi af sér stofnun bæklunarskurðdeildar og þar starfaði Rögnvaldur lengst af .
" Handarágræðslan var aðgerð sem talsvert var slegið upp á sínum tíma og vissulega var hún á margan hátt einstök , " segir Rögnvaldur Þorleifsson .
Segist aðspurður hafa nokkru fyrir sl. jól fengið að vita um bollaleggingar þeirra sem skrifað hafa Orðunefnd og óskað eftir því að hann fái fálkaorðuna .
Hann vill þó lítið úr málinu gera .
" Auðvitað finnst manni vænt um svona , " segir Rögnvaldur sem nú er 82ja ára og fyrir löngu farinn úr hvíta sloppnum og hættur læknisstörfum .
Ekki verið endurtekið Aðgerð lík þeirri sem Rögnvaldur Þorleifsson gerði árið 1981 hefur ekki verið endurtekin hér á landi , skv. heimildum Morgunblaðsins .
" Ég veit raunar ekki til þess að þörf hafi verið á slíku , það er að svona slys eða líkur áverki hafi síðan þetta gerðist komið til meðhöndlunar hjá okkur , " segir Björn Zoëga bæklunarskurðlæknir og forstjóri Landspítalans .
Hann segir bæklunarlækna sem starfa hjá sjúkrahúsinu þó hafa menntun og þjálfun til að sinna svona aðgerðum .
Þá sé öll aðstaða fyrir hendi .
sbs@mbl.is 