Allsherjaratkvæðagreiðsla um nýjan formann Samfylkingarinnar hefst næstkomandi föstudag og lýkur tíu dögum síðar , þann 28. janúar .
Kosningarétt hafa skráðir félagar í flokknum og lauk skráningu nýrra félaga síðastliðinn föstudag .
Tveir eru í framboði , Árni Páll Árnason alþingismaður og Guðbjartur Hannesson velferðarráðherra .
Gert er ráð fyrir tvísýnni kosningu .
" Þetta verður hörð keppni .
Það gæti orðið mjótt á mununum , " segir Þórunn Sveinbjarnardóttir , fyrrverandi alþingismaður og ráðherra Samfylkingarinnar .
Hún segir báða frambjóðendur sterka í flokknum og treystir sér ekki til að spá fyrir um úrslit .
" Þetta gæti fallið á hvorn veginn sem er .
Ég þekki báða þessa menn ágætlega og hef unnið með þeim báðum .
Þeir eru hvor um sig mjög hæfir til að veita Samfylkingunni forystu .
" Annar samfylkingarmaður sem Morgunblaðið ræddi við metur stöðuna á þann veg að Guðbjartur hafi klárlega verið sigurstranglegri þegar hann tilkynnti framboð sitt .
Síðan hafi á hinn bóginn mikið vatn runnið til sjávar , Árni Páll háð markvissa kosningabaráttu og æ fleiri samfylkingarmenn sannfærst um að hann sé rétti maðurinn til að leiða flokkinn .
" Flokkurinn hefur verið í frjálsu falli í síðustu skoðanakönnunum og þá þróun þarf að stöðva .
Mér heyrist að fleiri og fleiri samfylkingarmenn séu að sannfærast um að Árni Páll sé líklegri til að stöðva þá þróun en Guðbjartur , " segir heimildarmaðurinn .
Hvort þessi meðbyr dugi Árna Páli til sigurs sé þó önnur saga .
Dagsformið mun ráða Annar viðmælandi blaðsins talar um mjög tvísýna baráttu og nær útilokað sé að sigurvegarinn fái meira en 55% atkvæða , líklega minna .
" Dagsformið mun ráða , " segir hann og grípur til íþróttalíkingar .
Sami viðmælandi segir það augljóslega halda aftur af Guðbjarti í kosningabaráttunni að hann sé mun uppteknari í sínu starfi sem velferðarráðherra en Árni Páll sem alþingismaður en Alþingi er sem kunnugt er ennþá í jólafríi .
Einhver gæti sagt á móti að ráðherraathyglin ætti að geta nýst Guðbjarti , menn er gegna þeim embættum eru sjaldnast í felum .
Þórunn gerir ráð fyrir að fylgi frambjóðendanna sé misjafnt eftir kjördæmum , báðir hafi unnið góða sigra í prófkjörum í sínum kjördæmum fyrr í vetur sem bendi til þess að þeir séu sterkir þar .
Árni Páll í Suðvesturkjördæmi og Guðbjartur í Norðvesturkjördæmi .
Þórunni kæmi ekki á óvart að úrslitin réðust í Reykjavík .
" Í Reykjavík eru tvö sterk kjördæmi og auk þess hefur heyrst að fjölgun flokksfélaga sé mest þar .
En ég hef ekki hugmynd um hvorum megin það fylgi liggur .
" Fleiri heimildarmenn blaðsins taka undir þetta sjónarmið , mikil óvissa ríki um fylgi frambjóðendanna í Reykjavík .
Þórunn telur kosningaþátttöku líka geta ráðið úrslitum og á ekki von á öðru en hún verði góð .
" Flokksmenn hljóta almennt að hafa ríka skoðun á því hver eigi að verða næsti formaður .
Það spillir heldur ekki fyrir að kosningin stendur í heila tíu daga .
" Lokaspretturinn mikilvægur Ekki eru allir heimildarmenn blaðsins sammála þessu .
Einn þeirra á til að mynda von á dræmri kjörsókn og byggir það mat á þátttöku í prófkjörum flokksins fyrr í vetur , sem var undir væntingum .
Sami heimildarmaður bendir á að kosningabaráttan hafi farið rólega af stað en nú muni leikar æsast .
Frammistaða frambjóðendanna á lokasprettinum geti klárlega ráðið úrslitum .
Samfylkingarmenn og aðrir áhugamenn um stjórnmál velta því eðlilega fyrir sér hvaða þýðingu það hafi fyrir flokkinn að fá nýjan formann .
Hverju breytir það að hafa Árna Pál í brúnni og hvaða stefnu mun flokkurinn taka með Guðbjart í fylkingarbrjósti ? " Allir þurfa að hafa í huga að aðalverkefni þess frambjóðanda sem vinnur , hvort sem hann heitir Árni Páll Árnason eða Guðbjartur Hannesson , verður að fylgja stefnu Samfylkingarinnar , " segir Þórunn .
" Stjórnmálaflokkar lenda fyrst í vandræðum þegar kjörnir fulltrúar þeirra treysta sér ekki til að fylgja stefnunni , eins og dæmin sýna .
" Með þetta í huga segir Þórunn að það eigi ekki að skipta sköpum hvor frambjóðendanna verður fyrir valinu .
" Auðvitað koma alltaf nýjar áherslur með nýjum formanni og engir tveir menn stjórna nákvæmlega eins .
Í mínum huga er það hins vegar lykilatriðið að hvorugur þessara frambjóðenda mun víkja frá grundvallargildum jafnaðarstefnu Samfylkingarinnar .
" Vill tala um framtíðina Hafandi sagt það bætir Þórunn við : " Mér hefur þótt Árni Páll setja fram skýrari sýn á efnahagsmál og framtíðina en Guðbjartur .
Það treysta ekki margir stjórnmálamenn á Íslandi sér til að tala um framtíðina .
Hvernig viljum við sjá ástandið í landinu eftir fimm ár , tíu ár ? Það er mikilvægt að formaður Samfylkingarinnar leiði þá umræðu .
" Og þú treystir sumsé Árna Páli betur en Guðbjarti til að gera það ? " Já .
" Á öðrum viðmælanda blaðsins var að skilja að munurinn á frambjóðendunum væri skýr hvað þetta varðar : Guðbjartur væri varnarmaður en Árni Páll sóknarmaður ! Frambjóðendurnir hafa lítið gefið út á það sjálfir en það virðist eigi að síður almennur skilningur að Árni Páll tilheyri hægri armi Samfylkingarinnar en Guðbjartur þeim vinstri .
Það þýðir væntanlega að Árni Páll á betra með að höfða til kjósenda hægra megin við flokkinn en Guðbjartur ætti að eiga meiri möguleika á að sækja fylgi til vinstri .
Þannig má til dæmis gera því skóna að Árni Páll sé líklegri til að ná til fólks sem annars myndi kjósa Sjálfstæðisflokkinn .
Sjálfur talaði hann um það í vikunni að brýnt væri fyrir Samfylkinguna að sækja inn á miðjuna eftir kjósendum .
Ef til vill Evrópusinnuðum hægrimönnum en eins og allir vita hefur Samfylkingin lagt ofurkapp á aðildarviðræðurnar við Evrópusambandið á yfirstandandi kjörtímabili .
Þórunn geldur varhug við þessum vangaveltum .
" Menn eru of uppteknir af því að nota merkimiða í pólitík , hægri , vinstri og þar fram eftir götunum .
Það er harla þýðingarlítið núorðið og aðallega notað fólki til lasts .
Við samfylkingarfólk erum miðju- og vinstrafólk í pólitík en fyrst og síðast frjálslynd og róttæk .
Í mínum huga skiptir það mestu máli .
" Hugmyndafræðilega línan skýr Annar samfylkingarmaður sem Morgunblaðið ræddi við segir á hinn bóginn hina hugmyndafræðilegu línu skýra í kosningunum .
Samfylkingin hafi færst til vinstri í formannstíð Jóhönnu Sigurðardóttur , sem hafi á köflum virkað nánari Steingrími J. Sigfússyni , formanni VG , en eigin flokkssystkinum á þingi .
Vilji flokksmenn halda áfram á þeirri braut kjósi þeir Guðbjart , annars Árna Pál , langi þá að sækja inn á miðjuna .
Þórunn bendir á , að samkvæmt skoðanakönnunum séu núverandi stjórnarflokkar ekki að taka fylgi hvor frá öðrum .
Fylgið sem virðist hafa tapast frá síðustu kosningum sé að leita annað .
" Verkefni okkar í Samfylkingunni í komandi alþingiskosningum er fyrst og fremst að endurheimta stuðning þeirra kjósenda sem áður hafa kosið okkur .
" Hún vill engu spá um stjórnarmynstur eftir kosningar .
" Við skulum fara í þetta í réttri röð .
Byrjum á því að velja okkur nýjan formann , förum síðan vígreif í kosningarnar og sjáum svo hvað kemur upp úr kjörkössunum .
" Spurð um líkurnar á áframhaldandi samstarfi vinstriflokkanna segir Þórunn : " Það er ekkert launungarmál að Samfylkingin hefur ekki átt auðvelt með að ná sínum helstu stefnumálum fram í samstarfi við VG .
" Ertu þá að tala um aðild að Evrópusambandinu ? " Já , þá er ég að tala um aðild að Evrópusambandinu .
Aðildarviðræðurnar eiga að mínu viti að hafa algjöran forgang en samstarfsflokkurinn hefur á hinn bóginn séð til þess að það mál hefur lent í gríðarlegum töfum .
" Eru aðrir flokkar eitthvað líklegri til að veita því máli brautargengi ? " Það verður að koma í ljós .
Mér finnst til dæmis margt jákvætt hafa komið fram í málflutningi oddvita Bjartrar framtíðar að undanförnu .
Aðrir flokkar eru klofnir í Evrópumálum .
" Forystumenn annarra flokka á þingi hafa þó tekið einarða afstöðu gegn aðild að Evrópusambandinu .
" Það er alveg rétt en kannanir sýna skiptar skoðanir í stuðningsmannaliði sömu flokka .
" Annar inni , hinn úti ? Guðbjartur á sæti í núverandi ríkisstjórn en Árni Páll , sem var félags- og tryggingamálaráðherra 2009-2010 og efnahags- og viðskiptaráðherra 2010-2011 , var látinn víkja .
Því hefur verið haldið fram að það hafi verið að áeggjan Steingríms J. Sigfússonar , formanns VG , sem á móti hafi vikið Jóni Bjarnasyni úr ríkisstjórn , að kröfu forystu Samfylkingarinnar .
Út frá þessu má velta fyrir sér hvernig Samfylkingu og VG gengi að ná saman um áframhaldandi ríkisstjórnarsamstarf eftir kosningarnar í vor að því gefnu að Árni Páll yrði formaður .
Sem kunnugt er eiga bæði Árni Páll og Guðbjartur rætur í Alþýðubandalaginu , eins og Steingrímur .
Vinsældir ríkisstjórnar Jóhönnu Sigurðardóttur hafa dalað töluvert á kjörtímabilinu , ef marka má skoðanakannanir , og sumir eru sannfærðir um að það vinni með Árna Páli að sitja þar ekki lengur .
Menn taka ekki ábyrgð á róðri séu þeir ekki undir árum .
Enda þótt Jóhanna Sigurðardóttir muni ekki lýsa yfir stuðningi við annan frambjóðendanna þykir ljóst að hún vilji að Guðbjartur verði arftaki sinn .
Fleiri en einn samfylkingarmaður , sem blaðið ræddi við , segja engum dyljast að núverandi flokksforysta hafi unnið markvisst gegn Árna Páli að undanförnu , meðal annars með því að þrengja reglur um kosninguna í Reykjavík í því augnamiði að fækka nýskráningum í flokkinn .
Sömu heimildarmenn útiloka ekki að þetta muni skila tilætluðum árangri .
Á hinn bóginn geti það líka hæglega unnið gegn Guðbjarti að flokksforystan standi svo þétt að baki honum .
Einn heimildarmanna blaðsins segir of mikið gert úr þessu , ofmælt sé að Jóhanna hafi vikið Árna Páli úr ríkisstjórn .
Stólaskipti séu eðlilegasti hlutur í pólitík .
" Það voru engin illindi í því .
" Umdeildar embættisfærslur Embættisfærslur beggja frambjóðenda á ráðherrastóli hafa fráleitt verið óumdeildar , nægir þar að nefna Árna Páls-lögin um gengislán sem Hæstiréttur úrskurðaði ólögmæt og launahækkun forstjóra Landspítalans sem reyndist Guðbjarti óþægur ljár í þúfu á síðasta ári .
Hvort þessi mál muni vinna gegn þeim í formannskjörinu er erfitt að segja til um .
Hvort sem okkur líkar betur eða verr verða stjórnmál líklega seint hafin yfir hégóma og ímynd frambjóðenda og almennur kjörþokki hljóta því að skipta máli í þessum kosningum sem og öðrum .
Ímynd Árna Páls þykir hafa breyst nokkuð á umliðnum mánuðum , hvort sem það er meðvitað eða ómeðvitað .
Hann skartar nú grásprengdu skeggi sem ýmsum þykir gera hann alþýðlegri en áður , jafnvel " landsföðurlegri " , eins og einn viðmælenda blaðsins orðaði það .
Guðbjartur þykir yfirvegaður til orðs og æðis en ekki sérlega litríkur .
Þórunn fellst á að ímynd frambjóðenda skipti auðvitað máli en hvetur kjósendur samt til að hlusta fyrst og síðast á hvað þeir hafi að segja .
" Vonandi er það ekki til of mikils mælst ! " Annar viðmælandi blaðsins orðaði þetta svona : " Meðan annar frambjóðandinn er hlýr og yfirvegaður er hinn ákafari og þykir ekkert verra að hafa spegil í salnum .
" Skiptir aldurinn máli ? Aldur frambjóðenda hefur einnig verið til umræðu en nokkur aldursmunur er á þeim , Árni Páll er 46 ára en Guðbjartur 62 ára .
Verði sá síðarnefndi fyrir valinu yrði hann annar formaður Samfylkingarinnar í röð sem kjörinn er á sjötugsaldri .
Einhverjir líta raunar á framboð hans sem einskonar " biðleik " .
Aðrir í forystusveit flokksins , sem ekki eru tilbúnir að fara fram nú , voni að Guðbjartur nái kjöri því þá gæti formannsstóllinn losnað mun fyrr en ella .
Í þeirri atrennu yrði Árni Páll líka laskaður eftir ósigur nú .
Hafa Katrín Júlíusdóttir , Dagur B. Eggertsson og Sigríður Ingibjörg Ingadóttir verið nefnd í þessu sambandi .
Þórunn gefur ekki mikið fyrir þessar vangaveltur .
" Formannskjör í stjórnmálaflokki getur aldrei verið biðleikur í einum eða öðrum skilningi .
Hvað þá í flokki sem náði því í síðustu kosningum að verða stærsti stjórnmálaflokkur landsins .
Það er heldur enginn ókostur að formaður sé kominn yfir sextugt .
Hafi fólk á annað borð fullt starfsþrek skiptir það engu máli .
Ég held að Jóhanna Sigurðardóttir hafi sannað það rækilega á þessu kjörtímabili .
Ég get ekki ímyndað mér að nokkur samfylkingarmaður komi til með að kjósa Guðbjart til þess eins að hann geti haldið stólnum heitum fyrir einhvern annan .
" Þurfa að taka ósigri vel Fleiri heimildarmenn blaðsins eru sammála þessu .
" Samfylkingin hefur ekki efni á því að leika biðleiki við núverandi skilyrði .
Sú umræða kom upp í fyrra en á einfaldlega ekki við lengur , " segir hann .
Annar viðmælandi gerir því skóna að verra yrði fyrir Árna Pál að tapa .
Tilhlaup hans sé lengra og hann hafi lagt meira undir .
En hefði fólk viljað sjá fleiri í framboði ? " Já , ég hefði alveg verið til í það , " svarar Þórunn án þess að nefna nöfn í því sambandi .
" Ég vona að eitthvað af því fólki verði í framboði til varaformanns .
Það ætti að skýrast fljótlega .
" Hvernig sem fer vona viðmælendur blaðsins að enginn gangi sár frá borði .
Árni Páll Árnason og Guðbjartur Hannesson séu báðir öflugir leiðtogar Samfylkingarinnar í sínum kjördæmum og brýnt að þeir geti snúið saman bökum eftir formannskjörið .
Ekki veiti víst af .
