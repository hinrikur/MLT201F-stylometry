Eftir að hafa skoðað Haute Couture-línur helstu hönnuða heims fyrir vor 2013 reikaði hugurinn ósjálfrátt aftur til sokkabandsáranna .
Ekki klæddist maður skósíðum síðkjólum með " empire " sniði eða fjaðrakjólum , en efnisvalið hjá sumum hönnuðum minnir töluvert á efni fortíðarinnar .
Á árunum 1992-1996 var ógurleg plast- og glansefnatíska sem á sér nánast enga hliðstæðu .
Það var meira að segja verslun í Borgarkringlunni sem seldi eiginlega eingöngu föt úr plastefnum og það þótti bara mjög eðlilegt .
Þetta hljómar kannski pínulítið eins og að " next stop " sé Hrafnista og ég bíði bara eftir því að það verði mokað yfir mig .
Það er samt þannig að það er hægt að vera svo óendanlega þakklátur fyrir svo margt ( sælir eru einfaldir ) þegar horft er yfir farinn veg .
Ég er til dæmis mjög hamingjusöm að hafa aldrei dansað fáklædd í búri á Tunglinu og að hafa aldrei orðið svo fræg að komast til Hemma Gunn .
Ég veit að margir svitnuðu yfir þessum blessaða endurflutningi og verst af öllu var þegar gömul skólasystir mín , sem er mikill femínisti , uppljóstraði því á Facebook að bróðir hennar hefði verið einn af menntaskólastrippurunm sem komu fram í þættinum .
Viðkomandi hefði líklega viljað sleppa því í dag ...
Þegar vinkonur mínar rifja upp sín menntaskólaár finnst mér stundum eins og mín eigin hafi verið eins og samfelld kóræfing með nokkrum kórferðalögum .
Á meðan þær skemmtu sér ærlega , sumar plastklæddar frá toppi til táar , sötraði ég Swiss Mokka á Café Au Lait eins og vitiborinn heimsborgari í heimasaumuðum fötum , las " Mikael handbókina " og heklaði reggy húfur .
Á dögunum hnaut ég um uppskrift af Swiss Mokka í blaðinu og áttaði mig skyndilega á því hvers vegna ég hafði aldrei verið í kjörþyngd á þessum árum .
En svo kom að því að plastið kom inn í líf mitt og Swiss Mokka var skipt út fyrir meira svalandi drykki .
Og þá var ekkert annað í stöðunni en að hanna og sauma glæran plastjakka úr borðdúkaplasti .
Ég þreytist ekki á því að segja frá þessum jakka því hann sló í gegn .
Hann var lánaður út og suður því hann laðaði að glysgjarna ævintýraprinsa .
Á þessum árum voru vinsælustu gæjarnir með símboða og klæddust Boss-ullarjökkum .
Þá voru engir samskiptamiðlar eða Instragrömm þar sem hægt var að sýna með alls kyns fílterum hvað daman var spennandi .
Dömurnar neyddust því til að nýta þau tækifæri sem gáfust og vinna vel úr aðstæðum .
Það tókst ekki alltaf og það skiptir heldur engu máli því lífið er svo langt frá því að vera fullkomið .
Aðalmálið er að geta hlegið svolítið að öllu eftir á og þykjast vera á miklu betri stað í dag en í gær .
Mundu bara að ef það er ekki á Instragram þá gerðist það ekki ! martamaria@mbl.is 