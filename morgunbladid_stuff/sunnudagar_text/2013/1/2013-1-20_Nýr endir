Einhleypar konur eru ört stækkandi hópur hér á landi .
Í Sunnudagsblaðinu segja konur á ólíkum aldri frá upplifun sinni af því að búa einar og vera einhleypar .
Tölurnar sem birtar eru í úttekt blaðsins sýna að nær helmingur kvenna , eða 47% , á aldrinum 20-39 ára er einhleypur samkvæmt skilgreiningu Hagstofunnar .
Árið 1998 var þetta sama hlutfall einhleypra kvenna 39% .
Fleiri konur eru einhleypar í öllum aldurshópum nú en fyrir fimmtán árum , en fjölgun í hópi einhleypra kvenna er mest í yngsta aldurshópnum , sem er í samræmi við þá staðreynd að giftingaraldur fer hækkandi .
Konur binda sig síðar og , það sem meira er , þær binda sig síður en áður .
Þessi þróun , þ.e. að hópur einhleypra kvenna fari stækkandi , sýnir sig í Bandaríkjunum og Bretlandi einnig .
Þar eins og hér virðist sem æ fleiri konur hugsi líf sitt í auknum mæli út frá sjálfum sér en hafi kvatt hina hefðbundnu mynd sem byggist á því að finna mann og eignast með honum vel gefin börn , hús , hund og skutbíl .
Skáldaður heimur bókmenntanna er oftar en ekki skrefi á undan raunheiminum .
Þess vegna er freistandi að setja fram þá kenningu að skvísubókmenntir sem fóru að koma fram á tíunda áratug síðustu aldar hafi sagt fyrir um þessa þróun .
Kenningin stenst þó ekki skoðun því í þeim bókum er það jafnan ástin eða leitin að ástinni sem stýrir atburðarásinni .
Að lokum þarf skvísan að finna ástina í sterklegum örmum karlmanns , annars er endirinn harmrænn og átakanlegur .
En þær einhleypu konur sem rætt er við í blaðinu eru ekki endilega í makaleit heldur velja sér það að vera einar og búa einar .
Þarf kannski að fara að semja nýjan endi ? 