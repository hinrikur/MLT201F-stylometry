Heilbrigðisstofnun Austurlands fékk á dögunum gjöf sem ætlað er að bæta aðstöðu fyrir líkhús á Eskifirði .
Svanbjörg Pálsdóttir hjúkrunarfræðingur gekkst sl. sumar fyrir fjársöfnun til kaupa á búnaði fyrir líkhúsið , en vinnuaðstæður þar voru bágar og þörfnuðust úrbóta .
Margir lögðust á árar með Svanbjörgu , sem gerði kleift að kaupa rafdrifinn , hæðarstillanlegan hjólavagn með stálborði og svonefndan kistuvagn .
Þá var ýmis smærri búnaður endurnýjaður eða bættur .
Fulltrúar Heilbrigðisstofnunar veittu gjöfinni formlega viðtöku á fundi Lionshreyfingarinnar á Eskifirði á dögunum .
Fjölmörg fyrirtæki á Austurlandi lögðu fé til söfnunarinnar en búnaðurinn kostaði rétt tæplega eina milljón kr. Fjarðabyggð á og rekur húsnæði líkhúss á Eskifirði og starfsfólk HSA á staðnum veitir látnum hinstu þjónustu og leggur í kistu .
Líkhúsið þjónar svæðinu frá Eskifirði að Breiðdalsvík og annast fólk sem hefur látist utan sjúkrahúsa .
sbs@mbl.is 