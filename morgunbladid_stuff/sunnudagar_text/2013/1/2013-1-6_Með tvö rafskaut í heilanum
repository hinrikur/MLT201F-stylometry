Hún er grannvaxin og hláturmild og við fyrstu sýn virðist ekkert hrjá Ólínu Sveinsdóttur .
Hún vill endilega búa til súkkulaði með rjóma handa okkur og ber fram þessa fínu eplaköku með sultu og rjóma og digur köttur horfir girndaraugum á bakkelsið en fær ekkert .
Bakarðu þetta sjálf ? spyr ég .
Hún hlær .
" Bakarinn er iðn og maður á að láta iðnstéttir vera .
" Við sitjum á forláta sófa , áreiðanlega frá 19. öld , og Ólína sker kökuna niður .
Þá sé ég hvernig höndin er dálítið snúin .
" Ég var 48 ára þegar ég greindist með parkann en var farin að finna fyrir einkennum löngu áður .
Nú er ég búin að vera með hann í 13 ár en ég var mjög ung þegar ég fann fyrir fyrstu einkennum miðað við að þetta er ellisjúkdómur .
Ég fékk brjósklos og síðan kenndi ég alltaf brjósklosinu um þegar eitthvað gekk ekki eins og það átti að ganga , t.d. að höndin hlýddi mér ekki .
Þegar maður gengur eru hendurnar eins og pendúlar en mín hægri var bara kyrr og þegar ég var með höndina á músinni á tölvunni þá þurfti ég að taka um höndina og stýra henni sjálf .
" Ólína segist þó ekki hafa verið búin að ganga á milli lækna til þess að fá skýringu á þessu en hafa farið í sjúkraþjálfun og gert ýmislegt til þess að bjarga sér með þetta .
" Sjúkraþjálfarinn hins vegar áleit að þetta hlyti að vera klemmd taug eða eitthvað og þá fór ég til Marínó Hafstein í taugalæknispróf og hann sagði þegar hann var búin að skoða þetta að þetta væri klárlega eitthvað frá miðtaugakerfinu .
Þá brá mér rosalega og spurði hann hvað hann ætti við .
Hann sagði að hann þyrfti að rannsaka mig betur en annað hvort væri þetta MS , Parkinson eða MND en MND væri það ekki .
Ég held að hann hafi sagt þetta síðastnefnda til þess að hughreysta mig .
En á þeim tíma voru líka til lyf til þess að halda betur niðri MS og Parkinson en MND .
En svo reyndist þetta vera Parkinson .
" Rekin úr vinnunni Á þessum tíma vann Ólína í Sparisjóði Kópavogs sem þá var til og var nokkuð háttsett en eftir að hafa greinst með Parkinson var hún látin fara .
" Ég held að þeir hafi stundum verið hálfhræddir um að smitast , " segir hún og hlær en verður aftur alvarleg .
" Það var auðvitað mikið áfall .
Í kjölfarið fór ég að vinna mikið fyrir Parkinson-samtökin en þá voru þau í Hátúni 10b .
Þar var mikið um að vera og meðal þess var skólinn Hringsjá sem var endurhæfingarskóli fyrir þá sem höfðu farið illa út úr lífinu , veikindum eða öðru sem hefur sett fólk út af vinnumarkaði .
Ég talaði við skólastjórann , hina mikla baráttukonu Guðrúnu Hannesdóttur , sem tók mér ofsalega vel og spurði hvort ég gæti ekki kennt bókhald við skólann en það var ekkert laust þá .
En svo hringdi hún í mig um haustið 2004 og spurði hvort ég treysti mér til þess að koma og kenna og ég gerði það og þar er ég búin að vera síðan .
Það er alveg ofsalega gefandi að vinna með fólki sem er að koma undir sig fótunum aftur .
" En þú hefur ekki alltaf verið glöð ? " Nei , ég hef ekki alltaf verið það og mér fannst úrskurðurinn fyrst vera hálfgerður dauðadómur og svo þegar einkennin fóru versnandi .
Ég þurfti að æfa mig að komast yfir þunga daga .
En ég var svo heppin að ég fæddist með mikið og gott skap og sá svona kómísku hliðarnar á ástandi mínu og aðstæðum .
Það skiptir máli .
Ég þarf svo oft að hugsa um allt sem annað fólk gerir ósjálfrátt með líkamanum en þetta kemur allt saman , " segir hún brosandi .
Þá rakst ég einnig á bók sem heitir " Heilbrigði býr í huganum " eftir Svend Andersen og mér fannst algjör snilld .
Hann lýsir svo vel hvernig maður getur lifað með svona kvilla .
Hann tekur sem dæmi að ef fólki með slíka fötlun sé boðið í veislu þá eigi það að fara jafnvel þótt það liggi allan daginn eftir , því hvað er einn dagur á milli vina , sé skemmtun í boði .
Það er mikilvægara að rjúfa einangrunina .
Þetta er svolítið rétt hjá honum , maður verður að bera sig svolítið eftir björginni .
" Hún minnist eins atviks þegar hún var að strauja .
" Mér fannst ég eiga gasalega bágt og það láku tár niður á þvottinn en allt í einu sá ég spaugilegu hliðina á þessu : Það þarf þá ekki að steinka tauið .
Atriði eins og þetta , að hafa kímnigáfu fyrir sorginni , þau skipta svo miklu .
Þá verður maður aftur hress .
Það skiptir svo miklu máli að vera jákvæður .
" Borað inn í heilann Árið 2009 var Ólína orðin mjög slæm af Parkinson .
" Ég gerði mér sjálf ekki fyllilega grein fyrir því .
Það var eiginlega ekki fyrr en taugalæknirinn minn , Marti , sem hafði verið læknirinn minn til 16 ára , benti mér pent á það og sagði mér frá nýrri lausn sem væri að setja tvö rafskaut inn í heilann djúpt í sortukjarnann til þess að draga úr ósjálfráðu hreyfingunum .
Ég sagði nú við hann : " Ég hef nú ekkert spáð í þetta , ekki á meðan ég er þetta góð , " segir hún og hlær .
" Honum var nú dálítið brugðið en sagði að það væri nú ef til vill betra að fara áður en maður yrði virkilega slæmur ! Þetta var svolítið fyndið því ég var svo gjörsamlega alveg út um allt .
" Ólína fór í aðgerðina árið 2009 .
" Það var allt hár rakað af og svo var sett eins og járnkúpa utan um höfuðið og fest með pinnum við höfuðkúpuna og ég var vakandi á meðan .
" Hvernig leið þér ? " Þetta var pínulítið vont en ekki þó fyrr en hann fór að bora því þá reyndist ég vera með tilfinningu í heilahimnunni , sem aðeins 2% af mannkyninu hafa , og ég þurfti endilega að vera í þeim hópi .
Aðgerðin varð erfðari fyrir bragðið .
Ég var síðan á spítalanum í eina tíu daga og var þá send heim , sem var alltof snemmt að mínu mati .
Það tók mig svo níu mánuði að verða góð .
Það tók ansi langan tíma , t.d. fyrir spasmann , að lagast og mér fannst það orðið ekkert sniðugt , " segir hún alvarleg.En nú er ég ekki með neinn spasma að ráði nema ég sé stundum undir álagi en allt álag hefur áhrif .
Ég finn alveg fyrir rafskautunum og leiðslunum , sérstaklega þegar það er kalt , en í dag er ég mjög glöð að hafa farið í þessa aðgerð , enda þarf ég auk þess að taka minna af lyfjum .
Lífsgæði mín hafa því aukist gríðarlega og ég hef getað haldið áfram að kenna .
" Ólína stendur upp og fylgir mér til dyra .
Skyndilega heyrum við brothljóð innan úr stofu og skömmustulega læðu skjótast inn í eldhús .
Sú svarta hafði ætlað að læða sér í rjómann í einni skálinni , sem stóð tæpt á borðinu .
Ég hef nú samt grun um að hún fái ekki miklar skammir .
Orsakir og einkenni parkinson Parkinsonsveiki er hægfara hnignun í þeim hluta miðtaugakerfisins , sem stýrir og samhæfir líkamshreyfingar .
Einkenni sjúkdómsins koma fram vegna skorts á boðefninu dópamíni , sem heilinn framleiðir .
Framleiðsla dópamíns minnkar vegna frumudauða í svonefndum sortukjarna í miðheila .
Þegar einkennin koma fram hefur sjúklingurinn misst 80- 90 prósent dópamínfrumnanna .
Áætlað er að parkinsonssjúklingar á Íslandi séu um 600 .
Algengast er að sjúkdómseinkenni komi fram hjá fólki á aldrinum 50-70 ára og talið er að 1% þeirra sem eru 65 ára og eldri hafi sjúkdóminn .
Sjúkdómurinn greinist einnig hjá yngra fólki , og eru dæmi hér á landi um fólk allt niður í þrítugt .
Helstu einkenni veikinnar eru skjálfti , hægar hreyfingar og vöðvastirðleiki .
Önnur einkenni eru m.a. stífni , álút líkamsstaða , tilhneiging til að festast í ákveðinni líkamsstöðu , truflun á jafnvægi og talörðugleikar .
Önnur einkenni geta komið fram síðar .
Í fyrstu er algengast að einkennin komi fram í annarri líkamshliðinni .
Einkennin geta verið mismunandi milli einstaklinga en einnig frá degi til dags eða frá einum tíma til annars hjá sama einstaklingi .
Sjúkdómseinkenni versna við allt álag og streitu , og því er æskilegt að draga úr slíkum áhrifum , leiðrétta svefn , depurð og kvíða , svo og önnur einkenni , sem geta haft áhrif á almenna vellíðan .
Greining sjúkdómsins byggist aðallega á mati sérfræðings þar sem ekki hefur tekist að þróa rannsóknaraðferðir til þess að greina sjúkdóminn t.d. í blóði eða öðrum lífssýnum .
Rannsóknir geta aftur á móti útilokað ýmsa aðra sjúkdóma .
Ákveðin gerð heilasneiðmynda getur þó gefið vísbendingar um greininguna við sjúkdómsbyrjun og í vafatilfellum .
Góð langtímalyfjasvörun er talin staðfesta greininguna .
Framgangur sjúkdómsins er mishraður en fyrstu árin leiðréttir lyfjameðferð sjúkdómseinkennin að mestu .
Þegar frá líður koma oft fram frekari einkenni svo sem ónóg lyfjasvörun og meðferðarháðar aukahreyfingar .
Lyfjameðferð við parkinsonsveiki byggist aðallega á tveim flokkum lyfja , hinum svonefndu dópamínsamherjum , þ.e. efni sem breytist í dópamín í heila , og svo dópamínörvum , sem örva dópamínviðtöku heilans .
Sjúkraþjálfun getur verið mjög gagnleg til þess að viðhalda góðri hreyfifærni .
Raddþjálfun er einnig mikilvægur þáttur .
Á síðustu árum hefur aðgerð á heila , þar sem rafskauti er komið fyrir til að örva þær frumur sem enn eru starfhæfar , gefið góða raun .
Möguleikar parkinsonssjúklings til þess að nýta sér þau lífsgæði , sem í boði eru , aukast ár frá ári .
Heimild : www.parkinson.is 