Sýningin gefur vísbendingar um það hvað ljósmyndarar voru að gera á þessu tímabili og þarna má sjá óskaplega skemmtilega hluti sem koma áhorfendum á óvart , " segir Inga Lára Baldvinsdóttir , fagstjóri Ljósmyndasafns Íslands í Þjóðminjasafninu , um sýninguna Ljósmyndun á Íslandi 1970-1990 sem verður opnuð í Myndasal safnsins í dag , laugardag , klukkan 15 .
Á sýningunni er úrval mynda fjórtán ólíkra ljósmyndara frá tímabilinu .
Í tengslum við sýninguna gefur Þjóðminjasafnið út skýrsluna Þættir úr sögu ljósmyndunar á Íslandi 1970-1990 eftir Steinar Örn Atlason .
Í henni er umfjöllun um ljósmyndun hér á landi á þessum tíma auk viðtala við ljósmyndarana og safnamenn sem unnu með miðilinn á þessum tíma .
Þátttakendurnir á sýningunni eru fulltrúar ólíkra sviða ljósmyndunar , frá stofu- og blaðaljósmyndun til listrænnar ljósmyndunar .
Sýnendur eru Bragi Þ. Jósefsson , Davíð Þorsteinsson , Guðmundur Ö. Ingólfsson , Gunnar V. Andrésson , Hallgerður Arnórsdóttir , Jóhanna Ólafsdóttir , Laufey Helgadóttir , Mats Wibe Lund , Páll Stefánsson , Pjetur Þ. Maack , Ragnar Axelsson , Sigríður Bachmann , Sigurgeir Sigurjónsson og Svala Sigurleifsdóttir .
Flestar myndanna eru í eigu ljósmyndaranna en hluti þeirra er í safneign Þjóðminjasafns og listasafnanna .
Heimildir liggja ekki á lausu Steinar Örn segir hefðbundna ljósmyndasögu hafa að mörgu leyti verið bundna listsögulegum viðmiðum en í skýrslunni sé leitað annarra leiða til að fjalla um sögu íslenskrar ljósmyndunar og sjónum beint að ólíkum félagslegum sviðum innan greinarinnar , svo sem ljósmyndaklúbbum , atvinnu- og áhugamönnum og ljósmyndasöfnum .
" Það má vissulega segja að þetta sé tilraun til að varðveita upplýsingar um starfsumhverfið og sköpunarferlið í víðum skilningi , " segir hann um skýrsluskrifin og viðtölin við ljósmyndarana .
Inga Lára segir Þjóðminjasafnið hafa árið 1999 gefið út skýrslu Guðrúnar Harðardóttur um ljósmyndun hér á landi á árunum 1950 til 70 .
Þessi nýja skýrsla sé beint framhald hennar .
" Við höfum stundað ljósmyndasögurannsóknir í langan tíma og komumst að því að heimildir um hlutina liggja ekki á lausu , " segir hún .
" Á fyrri hluta 20. aldar birtust til að mynda afar fá blaðaviðtöl við ljósmyndara .
Því fórum við sjálf að taka viðtöl .
Fyrst um áratugina 1950 til 70 og síðan ákváðum við að fylgja því eftir og halda áfram .
Hlé varð á því um tíma en afraksturinn kemur nú út .
Í viðtölunum sem við tókum við ljósmyndara um fagið á árunum 1950 til 70 fréttum við mjög margt sem nú þykir sjálfsögð þekking innan þessa kima , " segir Inga Lára .
" Fram að því vissum við til að mynda lítið um starfsemi ljósmyndaklúbba hér .
Menn höfðu verið að gera miklu áhugaverðari og fjölbreytilegri hluti en okkur hafði grunað , og sú var einnig raunin nú .
Margir hafa fengist við áhugaverða hluti og sumir verið í allrahanda tilraunamennsku .
Þekkingar á þessum hlutum þarf að afla með ýmsum hætti og viðtölin nýtast þá vel , " segir hún .
Um sýninguna sem verður opnuð í dag segir Inga Lára að verk kvennanna hafi einkum verið óþekkt stærð , áhorfendur þekki betur verk ljósmyndara eins og Ragnars Axelssonar , Páls Stefánssonar , Gunnars V. Andréssonar og Sigurgeirs Sigurjónssonar .
" Þarna eru til dæmis afskaplega skemmtilegar syrpur eftir Jóhönnu Ólafsdóttur og Svölu Sigurleifsdóttur .
Karlarnir eiga sinn sess en konurnar koma meira á óvart .
" Margir eiga sér ljósmyndun að áhugamáli í dag en afar margt hefur breyst í faginu með tilkomu stafrænu tækninnar ; margir þeirra sem mynda nú af ástríðu gera sér enga grein fyrir veruleika ljósmyndara fyrir tveimur eða þremur áratugum .
Um hann má fræðast við lestur viðtalanna í skýrslunni og með því að skoða áhugaverða sýninguna .
" Þetta var stórkostlegur tími , " segir Ragnar Axelsson í einu viðtalinu .
" Maður náttúrlega lærði að stækka í myrkraherbergi og ég lokaði mig alltaf inni í fleiri daga í myrkraherberginu og reyndi að búa til minn karakter með því hvernig ég stækkaði mynd í svarthvítu .
" HÖRÐUR GEIRSSON SÝNIR Nýjar myndir með gamalli tækni Hörður Geirsson , safnvörður ljósmyndadeildar Minjasafnsins á Akureyri , opnar á Veggnum í Myndasal Þjóðminjasafns í dag sýningu á myndum sem hann hefur tekið á votar plötur .
Sú aðferð , " wet plate " , var ríkjandi í ljósmyndun frá 1851 og fram yfir 1880 .
Umfangsmikinn búnað þarf við myndatökuna , myndavél og vökva , en framkalla þarf myndir strax að myndatöku lokinni .
