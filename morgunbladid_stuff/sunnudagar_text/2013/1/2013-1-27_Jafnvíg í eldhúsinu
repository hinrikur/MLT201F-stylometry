Pétur Hansson og Ásta Ingólfsdóttir una hag sínum vel í Kaupmannahöfn og njóta þess að búa til góðan mat .
Pétur er endurskoðandi hjá Deloitte og starfar nú hjá fyrirtækinu í Kaupmannahöfn en hann er þar í gegnum alþjóðlegt skiptiprógramm .
Ásta er í meistaranámi í málvísindum .
Frítímann nota þau hins vegar til að elda og baka en heima á Íslandi höfðu þau gaman af fjallgöngum .
" Þar sem það er ekki hægt að klífa fjall í Danmörku varð matreiðslan ofan á .
Svo fórum við að birta afraksturinn á bloggsíðu , astaogpetur.wordpress.com .
Bæði var það fyrir okkur sjálf , til að halda utan um uppskriftirnar , en einnig til að leyfa vinum og fjölskyldu að fylgjast með okkur , " segir Ásta .
" Þá erum við líka dugleg að lesa önnur matarblogg .
" Þau Ásta og Pétur útbjuggu rauðrófubollur fyrir Sunnudagsblað Morgunblaðsins en uppskriftina hafa þau þróað út frá uppskrift eftir danskan matreiðslumeistara ; Claus Meyer .
Hann notaði gulrætur í sína uppskrift en uppskrift þeirra inniheldur rauðrófur , minni sykur og ýmsu fleiru var breytt .
" Hér er alls kyns matur og hráefni sem við höfum aðgang að og hefur gefið okkur tækifæri til að prófa nýjar uppskriftir .
En maður saknar líka fisksins og íslenska vatnsins , " segir Pétur .
Ásta bætir við að hráefni sem fáist ekki á Íslandi ; ætiþistla og ferskan aspas , hafi þau líka notað í fyrsta skipti í Danmörku .
En eldamennskan er ekki ný af nálinni .
" Við höfum eldað saman frá fyrsta degi sem við byrjuðum að búa saman fyrir núna rúmum fimm árum .
Sjálfur hef ég eldað lengur , eða alveg frá því ég var unglingur og móðir mín úthlutaði mér einum degi í vikunni sem ég átti að sjá um matinn fyrir fjölskylduna .
Þá varð ekki aftur snúið .
" En eruð þið jafnvíg í eldhúsinu ? " Já og nei .
Ég myndi segja að við værum jafngóðir kokkar en með mismunandi sérhæfingu .
En einmitt á þann máta pössum við einstaklega vel saman í eldhúsinu .
Til dæmis baka ég nánast aldrei á meðan Ásta er meistarabakari og á móti sé ég oftast um matreiðslu á kjöti .
Síðan hjálpumst við að sjálfsögðu að .
" Rauðrófubollur með sesamfræjum 8-10 stk. 25 g ferskt pressuger 2 ½ dl volgt vatn 500 g hveiti 1 msk .
sykur 1 tsk .
salt 30 g mjúkt smjör 1 stórt egg 75 g sesamfræ 1 stór rauðrófa , rifin Setjið ger , sykur og volgt vatn í skál og hrærið vel saman .
Bætið salti og hveiti út í og hnoðið .
Látið smjör út í deigið og hnoðið þar til deigið er mjúkt og teygjanlegt .
Leggið rakt stykki yfir skálina og leyfið deiginu að lyfta sér í klukkustund .
Búið til holu í miðju deigsins og brjótið eggið í holuna .
Hellið sesamfræjum og rauðrófu í holuna og teygið deigið yfir fyllinguna svo úr verði stór deigkúla .
Notið hníf eða spaða til þess að skera deigið í marga litla bita og sjáið til þess að blanda egginu , sesamfræjum og rauðrófunni jafnt í deigið .
Bitarnir þurfa ekki vera jafnstórir en deigið á að haldast saman eins og hakkabuff .
Skiptið deiginu í 8-10 hluta og komið þeim fyrir á bökunarplötu með bökunarpappír .
Leyfið deiginu að lyfta sér í 30 mínútur og bakið síðan í 10-15 min við 220°C án blásturs .
Rauðrófubollurnar eru einstaklega góðar með smjöri og osti .
Það er hægt að nota annað rótargrænmeti í staðinn fyrir rauðrófurnar , til dæmis gulrætur eða rófur .
Einnig er lítið mál að nota aðra tegund af fræjum í uppskriftina , til dæmis sólblómafræ eða graskersfræ .
