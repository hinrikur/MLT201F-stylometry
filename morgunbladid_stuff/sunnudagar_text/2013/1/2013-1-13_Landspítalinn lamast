Trúnaðarmenn hjúkrunarfræðinga á Landspítala krefjast þess að nú þegar verði lokið við endurskoðun stofnanasamnings á LSH og laun hjúkrunarfræðinga hækkuð til samræmis við laun viðmiðunarhópa opinberra starfsmanna utan heilbrigðiskerfisins .
Þetta segir í ályktun sem trúnaðarmennirnir sendu frá sér nú í vikunni .
Sem kunnugt er hafa allmargir hjúkrunarfræðingar sem starfa á Landspítalanum sagt upp störfum að undanförnu til að undirstrika óánægju sína með launakjör .
Margir sögðu upp í byrjun desember og munu þeir að óbreyttu hætta störfum 1. mars næstkomandi .
Segja hjúkrunarfræðingar í ályktun sinni sig vera lykilstarfsmenn í heilbrigðiskerfinu og þegar þeir hætti muni starfsemi sjúkrahússins " lamast með ófyrirséðum afleiðingum fyrir landsmenn , " eins og orðrétt segir .
sbs@mbl.is 