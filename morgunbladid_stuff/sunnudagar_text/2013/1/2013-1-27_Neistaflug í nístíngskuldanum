Þegar þröngt er í búi gildir að leggja harðar að sér , því þeir fiska sem róa .
Þó mörgum þyki hægt miða í því að koma hjólum atvinnulífsins aftur af stað , eru þau þó aðeins farin að mjakast .
Í sumum iðngreinum vantar raunar iðnaðarmenn til starfa og þar er málmiðnaður skýrt dæmi .
Á þeim vettvangi er mikið umleikis ; það syngur í rokkum , hamarshögg heyrast og fólk hefur vantað til starfa .
Hið sama gildir í tölvugeiranum og hugbúnaðargerð ; umsvif þar hafa farið vaxandi og fólk sem aflar sér menntunar á því sviði er eftirsótt til starfa .
Nýjar tölur sýna að um þessar mundir stendur kaupmáttur nánast í stað og nærri lætur að verðbólgan sé búin að éta upp ávinning síðustu kjarasamninga .
Samningum fylgja þó alltaf væntingar um betri hag .
Í vikunni undirrituðu forystumenn Samtaka atvinnulífsins og Alþýðusambands Íslands samkomulag um endurskoðun kjarasamninga .
Það felur í sér að gildandi samningunum verður ekki sagt upp en gildistíminn hins vegar styttur um tvo mánuði .
Launahækkun upp á 3,25% til félagsmanna innan aðildarfélaga ASÍ kemur til framkvæmda 1. febrúar nk. Ekki var hljómgrunnur fyrir uppsögn kjarasamninga og raunar leiddu fundahöld í ljós að yfirgnæfandi meirihluti forystumanna félaga innan ASÍ var á móti uppsögn samninga .
Ýmislegt í pokahorninu Í því samkomulagi sem nú liggur fyrir er ýmislegt bitastætt í pokahorninu .
Þessi tvö meginsamtök vinnumarkaðarins og forystusveit þeirra er í sama taki um mótun atvinnustefnu og í gengis- og verðlagsmálum - auk þess sem atvinnurekendur munu leggja meiri fjármuni til starfsmenntasjóða .
Í þessu felst von um að hagur alþýðu manna geti batnað með hækkandi sól - og að innan ekki langs tíma verði neistar farnir að fljúga og athafnalíf komið vel á skrið , þrátt fyrir napran nístingskulda nú í byrjun þorra .
sbs@mbl.is 