Kristín Sölvadóttir , sem fæddist á Siglufirði árið 1912 , var fyrirmyndin að einni þekktustu teiknimyndapersónu sögunnar , sjálfri Mjallhvíti .
Teiknarinn sem skapaði persónuna fyrir Walt Disney var einnig Íslendingur , Karl Stefánsson – sem tekið hafði upp nafnið Charles Thorson – fæddur í Winnipeg , en foreldrar hans voru báðir úr Biskupstungum .
Anna Sigríður Garðarsdóttir , ein dætra Kristínar , hefur lengi safnað ýmsu sem tengist Mjallhvíti , ekki síst gömlum munum .
" Ég stefni að því að setja upp lítið safn , það væri til dæmis gaman að bjóða skólakrökkum að koma og skoða .
Ég er líka byrjuð að safna öllu sem ég finn um Charlie Thorson .
" Skemmtileg teikning " Ég átti svolítið erfitt með að trúa þessu í fyrstu , en systur mínar trúðu því einhverra hluta vegna miklu betur ! " segir Anna Sigríður um " tengsl " móður hennar og stúlkunnar sem allir þekktu .
Hún segir móður sína ekki hafa talað mikið um þetta eða gortað af því , en það hafi heldur alls ekki verið neitt leyndarmál og teikning Charlie Thorson af þeim Kristínu hafi til að mynda alla tíð hangið uppi á vegg á heimili fjölskyldunnar .
Teikningin sýnir Charlie , í gervi prins , biðja prinsessunnar Kristínar ! " Pabbi hafði mjög gaman af þessari sögu , " segir hún .
" Þessi mynd er það dýrmætasta sem við systkinin eigum .
Við höldum að Charlie hafi teiknað myndina þegar hann reyndi að fá mömmu til að snúast hugur .
" Gaman er að geta þess að ein dætra Kristínar Sölvadóttur náði að ræða við Stephen Thorson , son Charlie og konu af pólskum ættum , og sagðist hann mun vel eftir því að faðir hans talaði um að fyrirmyndin að Mjallhvíti væri íslensk og héti Kristín ! Það fór því aldrei á milli mála .
Kristín var fjögur ár í Vesturheimi .
Fór utan 18 ára , fyrst og fremst til að læra ensku og bjó í Winnipeg hjá frænku sinni , Jónínu Oddleifsdóttur , en einnig í Árborg .
Eftir að hún kom aftur heim til Íslands kynntist Kristín eiginmanni sínum , Garðari Þórhallssyni bankamanni .
Þau giftust 1937 og eignuðust fimm börn Sagan skemmtilega af Kristínu er rifjuð upp í nýjasta hefti Fréttabréfs Siglfirðingafélagsins .
Jónas Ragnarsson segir þar að þau Kristín og Charles Thorson hafi hist í Árborg , þar sem hann hélt námskeið í teikningu .
" Síðar fór Charles að venja komur sínar á Wevel Café í Winnipeg , þar sem Kristín var afgreiðslustúlka , fékk sér þar kaffisopa og teiknaði myndir .
Þau virðast hafa orðið mjög nánir vinir .
Hann var rúmlega fertugur , hún tvítug .
Það kom ekki í veg fyrir það að hann bað hennar og gaf henni teikningu af þeim saman þar sem hann var prinsinn en hún prinsessan .
Þetta mun hafa verið sumarið 1934 .
" Anna Sigríður segir að skv. gögnum úr fórum móður hennar hafi Kristín játast Charlie og allt verið klappað og klárt fyrir giftingu þegar henni snerist hugur .
Anna segir að búið hafi verið að ákveða svaramenn , en þegar til kom hafi Kristínu líklega þótti aldursmunurinn heldur mikill auk þess sem Charlie hafi verið nokkuð drykkfelldur .
Hann var um fertugt þegar þetta var en Kristín tvítug .
Hún hélt heim á leið á nýjan leik nokkrum misserum síðar .
Þrjú ár liðu þar til teiknimyndin um Mjallhvíti var frumsýnd ytra .
Jónas Ragnarsson segir í fréttabréfinu frá Charles Thorson : " Hann var Vestur-Íslendingur , fæddur 29. ágúst 1890 í Winnipeg í Manitoba , sonur Stefáns Þórðarsonar og Sigríðar Þórarinsdóttur sem voru ættuð úr Biskupstungum .
Þau fluttu vestur um haf árið 1887 .
Stefán var meðal annars bæjarstjóri í Gimli í Manitoba .
" Jónas segir ennfremur : " Charles var þekktur teiknari í Íslendingabyggðum í Kanada , teiknaði í blaðið Heimskringlu og myndskreytti vörulista stórverslunarinnar Eaton í tvo áratugi .
" Þetta er dóttir Mjallhvítar ! Anna Sigrríður segir að Charlie hafi fengið vinnu hjá Disney í Hollywood á meðan móðir hennar var enn ytra , sennilega um svipað leyti og hann bað hennar .
Seinna vann hann hjá kvikmyndaverinu Warner Bros og gekk jafnan undir nafninu Cartoon Charlie ; teiknimynda-Charlie og er höfundur fjölda þekktra teiknimyndapersóna .
Að sögn Önnu Sigríðar hefur sagan af Charlie , Kristínu og Mjallhvíti löngum verið kunn í Íslendingabyggðum í Kanada .
" Þetta þótti miklu merkilegra þar en nokkurn tíma hér , " segir hún og raunar stórmerkilegt , að bæði teiknarinn og fyrirmyndin hafi verið íslensk .
" Fólk kemst að því þegar það fer til Winnipeg og Gimli að mjög margir þekkja þessa sögu .
" Anna Sigríður rifjar það upp þegar þau hjónin fóru með yngsta soninn til Gimli á Íslendingadaginn .
" Við vorum í stórum sal þar sem var verið að kynna allt mögulegt og allt í einu stend ég fyrir framan bás þar sem er fullt af myndum af mömmu ! Þar er líka mynd af Charlie .
Ég rek upp stór augu og þá stendur upp maður sem spyr hvort hann megi segja mér sögu þessarar konu ; hún sé íslensk og hafi heitið Kristín Sölvadóttir og verið fyrirmyndin að Mjallhvíti .
Maðurinn var meira en lítið undrandi þegar ég sagðist þekkja konuna , en þegar ég sagði honum að hún væri móðir mín missti hann hreinlega andann ! Skipaði mér að bíða , fór frá í stutta stund en kom til baka með stóran hóp fólks með sér og tilkynnti : " Þetta er dóttir Mjallhvítar ! " Dóttirin í sömu sporum Heiðurskvöldverður vegna Íslendingadagsins var á dagskrá þennan sama dag og var Önnu Sigríði sérstaklega boðið þangað .
" Mér fannst stórkostlegt að upplifa hvað Vestur-Íslendingum finnst sagan af mömmu merkileg .
" Sigríður Kristín , dóttir Önnu Sigríðar , hefur líka verið á Íslendingadeginum .
Það var fyrir 16 árum er hún söng í Gimli með Gradualekórnum undir stjórn Jóns Stefánssonar .
Sigríður Kristín var þá 12 ára .
Þegar kórinn hafði lokið við að syngja kallaði Jón hana fram og kvaðst vilja segja viðstöddum frá því að stúlkan væri barnabarn fyrirmyndar Mjallhvítar .
" Það varð víst allt vitlaust ! Henni var boðið í heimsóknir og í mat hingað og þangað og fólk vildi fá mynd af sér með henni .
Það var mikil upplifun fyrir 12 ára stúlku að lenda í þessu .
" Systkini Kristínar Sölvadóttur voru átta .
Gaman er að geta þess að eitt þeirra var hinn þjóðkunni Ellert , lengi knattspyrnumaður í Val í Reykjavík , aldrei kallaður annað en Lolli í Val .
ÓTRÚLEGAR TILVILJANIR " Maðurinn minn var úti á götu í Hollandi fyrir nokkrum árum að bíða eftir leigubíl þegar hann sér eitthvað liggja á gangstéttinni .
Hann ýtir við þessu með fætinum og sér að það er einn kubbur úr púsli – andlitið af Mjallhvíti ! " segir Anna Sigríður .
Hún telur að þessi dýrmæti partur hafi verið úr 500 eða 1000 kubba púsli og er hann nú vitaskuld varðveittur í fallegu Mjallhvítarsafni hennar heima í Reykjavík .
Önnur ótrúleg tilviljun átti sér stað í borginni Calgary í Kanada árið 1977 .
Sigrún , systir Önnu Sigríðar , sem er hjúkrunarfræðingur , flutti til borgarinnar , og hóf fljótlega störf hjá heimilislækni að nafni Doug Thorson .
Eftir að hafa starfað í mánuð hjá lækninum afréð hún að spyrja , vegna ættarnafnsins , hvort vinnuveitandi hennar kannaðist hugsanlega við mann að nafni Charlie Thorson .
Hvort hann gerði ! Í ljós kom að teiknarinn , fyrrverandi unnusti móður Sigrúnar , var föðurbróðir læknisins .
