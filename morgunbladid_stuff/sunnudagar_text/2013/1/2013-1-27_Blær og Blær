Nafnið Blær hljómar nú kunnuglega í eyrum eftir að dómsmál Blævar Bjarkardóttur um að fá að bera nafnið komst í hámæli .
Sunnudagsblað Morgunblaðsins fékk piltinn Blæ og stúlkuna Blæ og til að segja frá nafninu sínu .
Fræg er kvenpersónan Blær í Brekkukotsannál en mannanafnanefnd telur nafnið þó hæfa karli en ekki konu .
Orðið blær varð í 7.sæti yfir fegurstu orð íslenskrar tungu í samkeppni sem efnt var til á netinu 2007 .
Fimm einstaklingar bera nafnið í þjóðskrá og 101 hefur það sem síðara nafn .
Að minnsta kosti níu konur nota nafnið en fá það ekki skráð í þjóðskrá .
Ekki sanngjarnt að þurfa að berjast fyrir nafni sínu Karlmannsnafn Hér er Blær Um Blæ Frá Blæ Til Blæs Það var enginn vafi í huga hjónanna Elíasar Georgssonar og Birnu Ýrar Thorsdóttir þegar kom að skírn fyrsta sonarins .
Þeim fannst orðið blær bæði merkilegt orð og flott nafn .
Blær Elíasson er næstelstur fjögurra systkina sem öll heita fornum íslenskum einsatkvæðisnöfnum .
Elst er Mist og yngri eru tvíburarnir Gnýr og Gná .
Blær stundar nú nám í Fjölbrautaskóla Suðurnesja .
Hann er sá eini á Suðurnesjum sem hefur Blær sem einnefni eða fyrra nafn , en í skólanum þekkir Blær nemanda sem hefur Blær sem seinna nafn .
Blær segist ákaflega stoltur af nafninu sínu .
" Mér finnst gott að það er einstakt , " segir Blær sem alltaf hefur verið sá eini í sínu samfélagi sem hefur borið nafnið .
" Þetta er líka stutt nafn og það er fallega borið fram .
" Hann segir fólk þó stundum hvá við fyrstu kynni og að það sé ekki óalgengt að hann þurfi að segja nafnið sitt aftur þegar hann er spurður að nafni .
Þótt kostirnir séu fleiri telur hann til þann galla á nafninu hversu mörg orð ríma við það , sennilega fleiri en gengur og gerist með mannanöfn , og það hafi skólafélagar hans í grunnskóla nýtt sér óspart .
" Ég myndi segja að það væri eini gallinn við nafnið .
Krakkarnir voru svolítið mikið að láta nafnið mitt ríma við hin ýmsu orð , " segir Blær .
Við snúum samtali okkar að Blævi Bjarkardóttur sem nú stendur í málaferlum vegna nafns síns , þar sem mannanafnanefnd hafði úrskurðað nafnið karlmannsnafn þegar hún var skírð og gefið nafn .
Blær segist reyndar ekki hafa fylgst mikið með málinu .
" En mér finnst ekki sanngjarnt að fólk þurfi að berjast fyrir nafni sínu .
Ég hef ekkert á móti því að stelpur beri þetta nafn , en mér finnst blær samt vera karlkynsorð , " segir Blær .
Vonandi verður kærastinn ekki nafni minn ! Kvenmannsnafn Hér er Blær Um Blæ Frá Blævi ( eða Blæ ) Til Blævar ( eða Blær ) Blær Bjarkardóttir heitir eftir Blævi í Brekkukotsannál eftir Halldór Laxness , þeirri ægifögru snót .
Hún segir móður sína , Björk Eiðsdóttur , hafa heillast af Blævar nafninu og verið búna að ákveða að eignaðist hún dóttur myndi hún skíra hana því nafni – löngu áður en Blær kom í heiminn .
Blær , sem er 15 ára , kveðst lítið hafa velt nafninu fyrir sér framan af ævinni en hún bjó í Bandaríkjunum frá sex til tíu ára aldurs .
" Þetta var lítið til umræðu þar en þó þurfti ég alltaf að muna , þegar við vorum að ferðast , að ég hét " Stúlka " í vegabréfinu .
Einu sinni lentum við í hálfgerðum vandræðum á flugvelli í Bandaríkjunum , starfsmaður í vegabréfsskoðun vildi vita hver í hópnum væri " Stulka " og ég svaraði engu þar til mamma hnippti í mig .
Það hefur eflaust vakið grunsemdir , eftir það var mér kennt að svara ef " Stulka " var nefnd .
" Blær kveðst aldrei hafa orðið fyrir óþægindum hér heima vegna nafnsins .
Henni er ljóst að það er algengara karlmannsnafn en það truflar hana ekki .
" Flestum sem ég þekki þykir nafnið mjög kvenlegt og finnst fáránlegt að ég fái það ekki staðfest í þjóðskrá , " segir Blær sem fundið hefur fyrir miklum stuðningi við baráttu sína fyrir því að fá að heita Blær í opinberum plöggum .
Niðurstöðu er að vænta fyrir lok mánaðarins og verði hún óhagstæð munu Blær og móðir hennar fara með málið lengra .
" Ég ætla að heita Blær áfram ! " Blær kannast við einn ungan dreng sem heitir Blær og með henni í Hlíðaskóla er piltur sem heitir Birkir Blær .
Blær er mun algengara seinna en fyrra nafn hjá drengjum .
Hún hefur fyrir vikið litla reynslu af því að umgangast nafna sína af hinu kyninu .
Spurð hvort hún gæti hugsað sér að eiga síðar meir kærasta að nafni Blær skellir Blær upp úr .
" Nei , ég vona að það gerist ekki .
Það yrði bæði skrítið og vandræðalegt .
" 