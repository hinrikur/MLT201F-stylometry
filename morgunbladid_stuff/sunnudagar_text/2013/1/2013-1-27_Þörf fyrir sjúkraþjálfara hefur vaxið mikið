Unnur Pétursdóttir er nýr formaður Félags sjúkraþjálfara .
Fag- og stéttarfélög fólks í faginu voru sameinuð um sl. áramót í eitt félag , Félag sjúkraþjálfara , sem mun starfa bæði að fag- og kjaramálum .
Félagið verður innan vébanda BHM og hefur aðsetur í Borgartúni 6 , Reykjavík .
Unnur Pétursdóttir útskrifaðist sem sjúkraþjálfari frá Háskóla Íslands árið 1992 og lauk meistaraprófi í heilbrigðisvísindum frá Háskólanum á Akureyri árið 2009 .
Hún hefur lengi starfað að félagsmálum sjúkraþjálfara og verið formaður Norðurlandsdeildar fagfélagsins sl. 6 ár .
Forvarnir og meðferð Til sjúkraþjálfara leita um 30 þúsund manns á ári auk þeirra fjölmörgu sem njóta þjónustu á sjúkrahúsum , hjúkrunarheimilum og öðrum stofnunum .
Auk þess sinna sjúkraþjálfarar forvörnum , ráðgjöf og meðferð varðandi álagsmeiðsl og fleira , bæði meðal íþróttafólks og almennings .
Í frétt frá Félagi sjúkraþjálfara er undirstrikað að aukið langlífi Íslendinga , vaxandi tíðni lífsstílssjúkdóma og meiri lífslíkur þeirra sem búa við langvinna sjúkdóma og afleiðingar slysa , hafi aukið þörf fyrir sjúkraþjálfun til muna .
Einnig sé mikilvægt að huga að forvörum svo koma megi í veg fyrir ýmsa kvilla nútímans , svo sem bakvandamál og álagseinkenni .
Fræðsla og símenntun " Helstu áherslur nýs félags eru að vera öflugur málsvari sjúkraþjálfara , gæta hagsmuna þeirra og réttinda og fylgjast með og taka þátt í umræðu um málefni þeirra .
Félagið vill stuðla að fræðslu og símenntun sjúkraþjálfara og þróun sjúkraþjálfunar sem fræðigreinar með samfélagslega ábyrgð og hagsmuni almennings að leiðarljósi , " segir í tilkynningu Félags sjúkraþjálfara sbs@mbl.is 