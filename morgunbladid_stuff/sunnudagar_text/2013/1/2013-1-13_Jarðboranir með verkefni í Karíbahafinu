Fulltrúar Jarðborana hf. undirrituðu á dögunum samning við stjórnvöld á eyjunni Dóminíku .
Um er að ræða boranir á tveimur jarðhitaholum .
Ekki er langt síðan Jarðboranir undirrituðu annan samning vegna borunar á jarðhitaholum á eyjunni Montserrat .
Báðar þessar eyjar eru í Karíbahafinu þar sem jarðhita er víða að finna .
Verðmæti beggja samninga er um 12 milljónir Bandaríkjadala en áætlað er að bæði verkin taki um 8 mánuði .
Í verkið verður notaður borinn Sleipnir sem hefur um 100 tonna lyftigetu .
Á sl. ári tóku Jarðboranir þrjár rannsóknarholur á eyjunni Dóminíku sem staðfestu að á eyjunni er að finna jarðhita .
Það varð til þess að stjórnvöld ákváðu að bora tvær vinnsluholur til að uppfylla eftirspurn á eyjunni eftir raforku .
Í dag er orkan framleidd með dísilolíu sem kostar sitt .
Miklar væntingar eru á Dóminíku um að verð á raforku muni lækka verulega þegar jarðhitinn hefur verið virkjaður .
Framtíðaráform stjórnvalda er svo að virkja í framhaldinu allt að 150 MW og flytja um sæstreng yfir til nálægra eyja , Martinique og Guadeloupe .
Hefjast handa í janúar Það var Vilhjálmur Guðmundsson framkvæmdastjóri markaðssviðs sem undirritaði samninginn fyrir hönd Jarðborana hf. , en fyrir hönd stjórnvalda á Dóminíku Lucian Blackmoore , ráðuneytisstjóri í orkumálaráðuneytinu .
Reiknað er með því að boranir muni hefjast á eyjunni Montserrat nú í lok janúar , en að því loknu , mun borinn verða fluttur til Dóminíku á vormánuðum .
Utan þessa eru Jarðboranir svo með verkefni á Nýja-Sjálandi .
sbs@mbl.is 