Þau eru misjöfn mannanna örlög og eflaust hefur vesalings manninn ekki órað fyrir því hvað yrði honum að aldurtila sem lenti í þeim ósköpum fyrir skemmstu vestur í henni Ameríku að kafna í brjóstum spúsu sinnar .
Reyndar eru getgátur um meintan brjóstakæfingardauðdaga og einhverjar líkur á að hjartaveila hafi átt þar hlut að máli .
Nágrannar þessara ólánsömu hjólhýsahjóna segjast hafa séð konuna barmstóru kasta karli sínum til í reiði og setjast ofan á hann .
Heyrðist hann biðjast vægðar þar sem hún huldi andlit hans með melónum bringunnar .
Víst er að margan brjóstasjúkan karlinn dreymir um barmmikinn kvenmann sitjandi ofan á sér og grátbiðja hana um að leggja bústnu brjóstin framan í sig .
En svona geta ólíklegustu athafnir snúist í andhverfu sína í brölti mannfólksins .
Og þá komum við aftur að því að enginn viti sína ævina fyrr en öll er : Afar ólíklegt er að konu þessa hefði getað grunað að barmur hennar yrði einn daginn morðvopn .
Alls óafvitandi hefur hún gengið í gegnum dagana með bráðdrepandi vopnabúr framan á sér .
Vissulega hafa konur í gegnum tíðina átt það til að beita brjóstum sínum til að ryðja sér leið og buga hörðustu karla , en sjaldan í svo bókstaflegri merkingu sem raunin varð hjá aumingja konunni reiðu .
Samúð mín er ekki síður hjá henni en bónda hennar .
Ég held hún hljóti í bræði sinni að hafa ætlað að hræða hann og láta hann finna fyrir valdi sínu , en ekki ætlast til að hann færi að anda brjóstum hennar ofan í lungu .
Af þessu má draga þann lærdóm að aldrei er of varlega farið með konubrjóst og karlar ættu ekki að vanmeta mátt íturvaxinna kvenna .
En það er svo ótal margt sem smogið getur í okkur og breytt okkur í eitthvað allt annað en við erum að öllu jöfnu .
Eitt af því eru pestir skæðar sem nú herja á Mörlandann af slíku offorsi að stór hluti þjóðarinnar liggur marflatur í bælum sínum .
Við slíkar aðstæður verður margur gjörsneyddur öllum sínum kynþokka .
Korrandi hryglur í brjósti og grænt hor sem lekur fram úr nösum verður til þess að elskulegasta fólk hrekkur frá í ofboði .
Vissulega má reyna að þröngva þeim sem deilir bæli til að ríða úr sér óværuna þar sem kynlíf styrkir jú ónæmiskerfið .
En það er hægara um að tala en í að komast þegar máttleysi og hár hiti lamar bæði líkama og sál .
Allir vita sem reynt hafa að heldur betur er það hamlandi kagstíflaða nefið þegar taka á til við kröftugt tott .
Kristín Heiða 