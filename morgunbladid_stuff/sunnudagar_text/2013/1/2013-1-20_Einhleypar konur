Stór hópur íslenskra kvenna er hvorki skráður í sambúð né hjónaband og hlutfallslega hefur lítillega fjölgað í hópnum síðustu árin .
47 prósent kvenna á aldrinum 20-39 ára eru einhleypar samkvæmt Hagstofu Íslands , hvorki skráðar í sambúð né hjónaband .
Stærstur hluti þessa hóps hefur aldrei gengið að altarinu eða um 94% .
Árið 1998 var þetta sama hlutfall einhleypra kvenna 39% .
Einhleypar konur eru samkvæmt Hagstofu Íslands þær sem hvorki eru skráðar í sambúð né hjónaband .
Víst má því telja að einhver hluti þessa hóps eigi í langtímasambandi þótt ástin hafi ekki verið skráð niður með formlegum hætti .
Ekki hefur fjölgað hlutfallslega í hópi einhleypra vegna fjölda hjónaskilnaða því skilnaðartíðni hefur lítið breyst síðustu 25 árin .
Hins vegar hefur meðalgiftingaraldur hækkað .
Í Bandaríkjunum og Bretlandi hefur einhleypum konum fjölgað mikið og töluvert verið skrifað um að ein helsta ástæðan sé sú að konur séu sjálfstæðari og vilji heldur engan en þann næstbesta .
Fjöldi kvenna velji sér að vera einhleypar til skemmri eða lengri tíma , njóta stefnumótamenningar og skammtímasambanda og að máta sig við nokkra kærasta , nú eða kærustur , fram eftir aldri .
27 ára : Skóli að vera einhleypur Björg Magnúsdóttir er barnlaus stjórnmálafræðingur sem á sambúð að baki .
Hún kann því afar vel að vera einhleyp og segist vera upplýstur einvaldur í eigin lífi .
Ég hef alltaf verið svolítið hrifin af stjórnarfyrirkomulaginu " upplýst einveldi " – það er að segja ef einvaldurinn er góður .
Ég vil meina að ég sé upplýstur einvaldur yfir eigin lífi og ég fíla það í ræmur , " segir Björg Magnúsdóttir , stjórnmálafræðingur og verkefnastjóri hjá Háskóla Íslands .
Björg er 27 ára gömul og einhleyp en hefur reynslu af því að vera í löngu sambandi og í sambúð .
Hún segir það dýrmætan skóla að vera einhleypur .
" Ég fæ tækifæri til að setja mig inn í og læra á öll mál og þar sem að það er enginn sem getur deilt daglegum verkefnum með mér tekst ég á við allt mögulegt ; að setja upp ljós , elda og borga af húsnæðislánum .
Ég vil meina að fyrir vikið verði ég fjölhæfari og þjálfaðri manneskja .
" Björg dregur þó ekki dul á það að það hafi líka skólað hana til að ganga í gegnum sambandsslit .
" Þeir sem þurfa að ljúka sambandi til að verða einhleypir mega vita að það ferli jafnast á við sjö ára starfsreynslu hjá stórfyrirtæki .
Þungavigtarreynsla sem er í raun slæmt að verða af .
Ég og minn fyrrverandi hittumst stundum og höfum þá rætt okkar á milli hvað við höfum lært mikið af því að ganga í gegnum þetta .
" Að geta sofið í miðju rúmi er stór kostur við það að vera einhleypur að mati Bjargar , sem telur jafnframt að hún muni hér eftir alltaf þurfa heilt hjónarúm til að sofa í , aðeins fyrir sig .
Jafnvel sitt eigið svefnherbergi .
" Kostir geta auðveldlega verið gallar líka .
Að reka eigið heimili og ráða er stórkostlegt en um leið er það þetta með að standa undir heimilisrekstrinum ein – ég meina það væri sem dæmi fínt að þurfa bara að borga helminginn af lánunum .
Ef ég nefni svo skemmtanalífið fyrir og eftir sambandsslit þá getur hugurinn nú reikað til öryggisins sem var fólgið í því að vera í sambandi þegar maður lendir í íslenskum vitleysingum á börunum .
" Björg segist vilja benda á að einhleypir séu ekki endilega að leita og það þurfi ekki að vorkenna þeim .
" Ég er nú kannski ekki mikið að fetta fingur út í þetta svona dags daglega en það reikna allir með því að maður sé í sárri leit að maka .
Það er ekkert óalgengt að vorkunnsamar athugasemdir svo sem " Æ , ertu bara ein " falli – eins og það að vera ein heil manneskja sé ekki nóg .
Það er kannski eðlilegt að fólk haldi að maður sé að leita en þetta er oft óþarfa hjálp .
Tala nú ekki um þegar einhver segir mér að hann eigi vin sem sé einhleypur .
En hann reyndar reyki pakka á dag .
Og búi á Akureyri .
" Eina stærstu blessun Bjargar í sínu einhleypa lífi segir hún vera þá að hún eigi góða vini sem veiti henni ást og umhyggju .
" Ég er heppin með það að margir vina minna og vinkvenna eru á nákvæmlega sama stað og ég ; einhleyp og margir eiga sambönd að baki .
Við erum vön að skeggræða þessi mál öll þegar við hittumst og það er mikið fjör .
En ég er ekki að leita sem er kannski líka ástæðan fyrir því að ég hef aldrei farið út í að skrá mig á stefnumótasíður á netinu eða slíkt .
Það er alveg nóg fyrir mig að fara á skemmtistaði um helgar – mér finnst alveg nóg af rugli þar ! " 35 ára : Viðreynslur á Barnalandi og í Bónus Bergþóra Magnúsdóttir segir farir sínar ekki sléttar sem einhleyp kona í Reykjavík og lumar á ófáum skemmtisögunum .
Ekki er óalgengt að henni sé vorkennt fyrir að eiga ekki kærasta .
Sumir telja hana jafnvel yfirbugaða af sorg .
Að vera einhleyp kona á fertugsaldri er eins og að vera gangandi skotmark – í víglínu allan sólarhringinn .
Á morgnana hendi ég mér út í daginn og veit að þar verða spurningar .
" Áttu mann ? Enginn sætur ? Ekkert að gerast í kallamálunum ? " Þetta eru spurningar þar sem friðhelgin þekkist ekki , hvar sem er , hvenær sem er , " segir Bergþóra Magnúsdóttir , grafískur hönnuður og búningahönnuður , en hún hefur meðal annars séð um búninga í ýmsum sjónvarpsþáttum , bíómyndum og leiksýningum .
" Um jólin lagðist ég í inflúensu og varð fárveik .
Þar sem ég ligg , með fjörutíu stiga hita á fimmta degi og hafði varla risið úr rekkju eitt augnablik , spurði elskuleg móðir mín hvort þetta væri kannski eitthvað andlegt ; veikindin það er að segja ; vegna þess að ég ætti ekki kærasta .
" Bergþóra lúrir á ófáum sögunum úr lífi einhleyprar konu .
Síðastliðið haust stóð hún í framkvæmdum og vann í því að gera upp hús sem hún festi kaup á síðastliðið sumar en Bergþóra á fjögurra ára gamla dóttur .
" Ég þurfti iðulega að leiðrétta hvern og einn einasta iðnaðarmann sem talaði við mig í fleirtölu .
Þegar mér var sagt hvað þyrfti að kaupa og græja var " ég " iðulega ávörpuð sem " þið " .
Þá voru þeir yfirleitt að tala um óséðan og ímyndaðan eiginmann minn því það gera svona flestir ráð fyrir því að maður komi í pari .
" Óvæntar viðreynsluuppákomur eru þá daglegt brauð í lífi Bergþóru þar sem ókunnugir eiga í hlut .
" Hvort sem er í kælinum í Bónus eða gerviblómadeildinni í Blómavali og mér líður stundum eins og það standi utan á mér að ég sé einhleyp .
Einu sinni seldi ég kommóðu á Barnalandi og í kjölfarið bauð kaupandi hennar , myndarlegur einstæður faðir á fertugsaldri , mér á stefnumót .
Þessar uppákomur eru nokkuð sem hinar merktu lofuðu konur eru baktryggðar fyrir að lenda ekki í á meðan skotgröfin er opin hjá mér .
Nei , ég þáði ekki þetta boð á stefnumót .
Mér leið örlítið eins og ég hefði skráð mig á stefnumótavef Barnalands en ég er uppfull af fordómum fyrir stefnumótasíðum og myndi aldrei í lífinu skrá mig á svoleiðis .
" Að vera einhleypur hefur þó ekki síður kosti en galla að mati Bergþóru .
" Þau eru færri jólaboðin og fermingarnar sem ég þarf að mæta í á ársgrundvelli .
Færri brauðtertur sem ég borða þar af leiðandi og færri gjafir að gefa .
Ég hefði þó ekkert á móti því að fá skartgripi í skóinn , bónorð á gamlárskvöld og bara svona vandaðar kærastagjafir og þá er ég ekki að tala um flíssloppa , litla bangsa og semelíuhálsmen .
En einhvern veginn hefur mér tekist að komast einhleyp niður Skólavörðustíg á Þorláksmessukvöldi án þess að fella tár yfir hjúskaparstöðu minni og hyggst gera það áfram , ein eða í sambandi .
Að mestu leyti er umhverfið vænt einhleypum nema um mánaðamót .
" Telur Bergþóra að það að vera einhleypur sé sjálfvalinn lífsstíll ? " Ég hugsa að fáir einhleypir geri makaleit að ævistarfi sínu eða ég vona það .
Að sama skapi held ég að enginn ákveði að vera einhleypur það sem eftir lifir .
En það getur verið ansi illskeytt að vera einhleypur og í sumum verslunum hér í bæ , þar sem maður kaupir þunga hluti , mætti gera ráð fyrir því að það eru ekki allir með fílefldan maka til að bera allt út í bíl .
Ég upplifði þetta þegar ég var að kaupa þungar byggingarvörur í haust sem leið .
Bauhaus er til dæmis ekki staður fyrir einhleypa og eiginlega eini staðurinn sem ég hef óskað mér að eiga kærasta á frekar en að vinna í lottói eða eiga pening – standandi á bílaplaninu blikkandi karlmenn að biðja þá að aðstoða mig .
" 38 ára : Stend ekki eða fell með maka Aníka Rós Pálsdóttir er barnlaus og hefur aldrei verið í sambúð .
Hún segir það misskilning að einhleypir séu í stöðugri leit að maka þótt lífsförunautur gæti verið góð viðbót – sé það rétta manneskjan .
Ég er mjög sjálfstæð manneskja og fer mínar eigin leiðir .
Ég hef verið í samböndum en þau hafa aldrei náð það langt að ég hafi sameinað líf mitt og hins aðilans mikið , " segir Aníka Rós Pálsdóttir .
Aníka er 38 ára gömul , rekur eigin verslun sem er líka netverslun og stundar auk þess nám í marksamskiptum og almannatengslum við Opna háskólann .
Aníka lauk námi í viðskiptafræði í Háskólanum í Reykjavík og hefur jafnan mörg járn í eldinum .
" Ég get ímyndað mér að ég hafi farið aðrar leiðir en margir , bæði hvað varðar persónulega hagi og vinnu .
Ég byrjaði í háskólanámi þegar ég var 31 árs og ég hef viljað vera sjálfstætt starfandi og fór þess vegna út í eigin rekstur .
Ég hef starfað erlendis og ferðast mikið .
Það að ferðast einn er afar skemmtileg og öðruvísi reynsla þótt ég ferðist vissulega stundum með vinum .
En á móti kemur að maður borgar allt sjálfur þegar maður er einhleypur .
Það er enginn til að deila kostnaðinum með ; reikningar og þak yfir höfuðið er nokkuð sem maður þarf að hugsa hvernig maður fer að því að borga einn .
Það getur verið erfitt að þurfa að borga allan pakkann einn og ég hef leyst það með því að vinna aðeins meira .
Auk þess að reka verslunina mína tek ég líka oft að mér aukavinnu sem þjónn .
" Aníka segir að einhleypar vinkonur hennar séu hér um bil jafnmargar og þær sem eru í sambandi .
Almennt segist Aníka upplifa mismikla leit hjá þeim sem eru einhleypir .
" Öll erum við leitandi á okkar eigin hátt og allir vilja vera elskaðir en svo er það mismunandi hversu áköf sú leit er .
Ég sé það ekki í hillingum að fara úr einu sambandi í annað heldur set ég það efst á listann að manneskjan sem ég er með sé sú rétta .
" Aníka bætir við að hún vilji heldur vera ein en vera með einhverjum sem sé ekki sá rétti .
" Maður þarf ekki að vera með einhverjum bara af því að hann sýnir manni athygli .
" Fleiri spurningar leita á Aníku nú þegar hún er á fertugsaldri en þegar hún var tvítug hvað varðar að fara í fast samband .
" Ég er barnlaus núna en er ekki búin að taka endanlega ákvörðun um hvort ég ætli að vera það áfram .
Þá finnst mér mikilvægt að framtíðarplön séu svolítið samhljóma .
Margir búast við því að maður hafi að einhverju svipuðu að stefna og þeir sjálfir .
" Á ekki að koma með mann og börn ? " er mjög algeng spurning frá fólki sem þykir sem ég sé á síðasta snúningi meðan ég hef sjálf ekki slíka sýn á líf mitt .
" Aníku þykir andrúmsloftið ytra öðruvísi .
Víða í Evrópu sé fullt af fólki sem hafi ákveðið að það ætli sér aðra hluti í lífinu en eignast börn og slík áform þyki ekki undarleg .
Kostir og ókostir þess að vera einhleypur er ekki einföld skrá .
" Það sem sumum þykir galli er ávinningur að annarra mati .
En ég hugsa að ef maður hittir réttu manneskjuna sé maður ekki mikið að velta einhverjum slíkum listum fyrir sér .
Ef ég myndi sérstaklega taka fyrir hvernig stefnumótasamfélagið er hérlendis þá er það því miður á fremur lágu plani .
Formlegheit eru lítil og herramennskan sömuleiðis á undanhaldi .
" Aníka kann því þó vel að fara á stefnumót og aðspurð hvort hún hafi nýtt sér netið segist hún hafa prófað síðuna Taggalicious .
" Ég hef aldrei hleypt neinum inn á mitt persónulega Skype eða Facebook sem ég þekki ekki meðan öðrum finnst allt í lagi að bæta einhverjum við sem þeir voru að kynnast strax .
Mér finnst persónulega afar mikilvægt að kynnast vel áður með spjalli .
En það er ekki hægt að horfa framhjá því að það hafa margir eignast maka þarna inni .
Ég er lítið á kaffihúsum og það er því góð afþreying að spjalla þarna við fólk .
" Nýlega nýtti Aníka sér netið til frekari verka í þágu kvenna sem eru einhleypar með því að stofna hópinn Einstakar konur .
" Einhleypar konur upplifa það stundum að ef þær eiga bara vini sem eru í samböndum getur verið erfitt að fá einhvern með sér í að gera eitthvað í frítímanum því margir eiga nóg með sitt og sínar fjölskyldur .
Hópurinn er hugsaður sem vettvangur fyrir konur að eignast vinkonur , ekki bara einhleypar konur reyndar því konur í samböndum geta líka verið einangraðar .
Við erum nýfarnar að hittast .
" Aníka ítrekar að það sé misskilningur að einhleypir séu stöðugt að leita .
" Mann vantar ekki endilega hinn helminginn .
Hann getur verið góð viðbót en líf mitt stendur ekki og fellur með því hvort ég á maka .
Ég er hamingjusöm og tel mig eiga gott líf .
" 54 ára : Einhleypar fá færri heimboð Guðríður Haraldsdóttir segist stundum ekki skilja að aðrir sjái ekki hvað hún lifi hamingju- og innihaldsríku lífi .
Hún vinnur mikið , á kvöldin jafnvel og um helgar , aðallega af því að hún hefur gaman af því .
Ætli ég hafi ekki verið einhleyp lengur en ég hef verið í sambandi , " segir Guðríður Haraldsdóttir , betur þekkt sem Gurrí .
Gurrí er 54 ára , starfar sem aðstoðarritstjóri Vikunnar og á einn son .
Hún var gift í nokkur ár en síðustu árin hafa verið samfelldur " einhleypur tími " .
" Ég hef verið í samböndum og skellt mér á stefnumót en stefnumótamenningin hér á landi er ekki upp á marga fiska .
Til samanburðar má nefna að í Bandaríkjunum þykir ekkert stórmál að fara með einhverjum gæja út að borða , þótt það verði ekkert endilega neitt úr því .
Þetta er oft gert óþarflega flókið hérlendis .
Eitt sinn átti að kynna mig fyrir voðalega indælum manni .
Ég var ekkert yfir mig spennt en lét tilleiðast og stakk upp á því að ef þessir vinir mínir héldu matarboð gætu þeir boðið mér og vini þeirra , ásamt öðrum gestum , eðlilegasti hlutur í heimi .
En maðurinn fékk þá algjört áfall .
Honum þótti það form allt of vandræðalegt .
Það er kannski spurning um að bjóða fólki á réttan hátt , sleppa að minnast á aðkynna eigi mann fyrir einhverjum .
Það getur verið vandræðalegt , ekki síst ef báðir einstaklingarnir vita af því .
" Vinir Gurríar eru fæstir í hjónaklúbbum en almennt telur Gurrí að einhleypar konur fái færri heimboð .
" Þetta þarf ekkert að vera persónulegt en ég finn það á einhleypum konum í kringum mig og hef skynjað sjálf að sumir vilja síður fá einhleypa einstaklinga í boðin .
Kannski vilja gestgjafar forðast að vera þrettán til borðs .
Samkvæmt Agöthu Christie veit það á morð .
En þótt ég hafi ekkert á móti því að hitta góðan mann þá líður mér afskaplega vel einhleypri og skil stundum ekki að aðrir sjái ekki hvað ég á innihaldsríkt líf .
" Aðspurð hvort Gurrí hugsar það ekki sérstaklega sem ávinning að ráða sér sjálf .
" Ég lít ekki á það sem kost að þurfa ekki að taka tillit til neins en ég er vissulega orðin vön því að taka allar ákvarðanir sjálf .
Maður vinkonu minnar spyr mig stundum hvort ég ætli ekki að fara að finna mér mann .
Ég svara " einlæglega " að vinkonur mínar hafi klófest alla bestu mennina .
Eftir því sem ég eldist er svo æ minna um krúttlega íhlutun í innanríkismál mín .
Ætli ég væri ekki duglegri að deita ef ég væri ekki svona lítið fyrir að fara út að skemmta mér .
Svo finnst mér kaffi betra en vín .
" Fyrir nokkuð mörgum árum var Gurrí mönuð til að skrá sig á einkamal.is og en ekki stóð það lengi .
" Þetta var eftir að ég hafði sagt " þetta fólk " um þá sem nota þessa síðu , sem var náttúrlega alger hroki , en ég hef áður sagt að á þessari síðu hafi æsku minni og sakleysi endanlega lokið .
Þarna hleypti ég að mér einhverju sem ég kærði mig ekki um inn í líf mitt .
Af fjölmörgum tilboðum má nefna eitt frá 23 ára strák , hermanni á Vellinum , sem sagði að hann ásamt nokkrum félögum sínum hefði áhuga á að kynnast " eldri " konu .
Þarna voru líka ágætir menn en flestir þeirra reyndust vera giftir .
Einn var fljótur að klippa á línuna þegar ég spurði hvort honum þætti ekki trúnaðarbrestur að spjalla svona á netinu , verandi giftur .
Það var léttir þegar ég skráði mig endanlega út eftir þessa nokkurra vikna þroskandi reynslu .
Vinkonan sem hafði manað mig sagði að ég væri allt of viðkvæm , það væri til delete-takki .
Ég á marga facebookvini og þar eru ókunnugir innan um .
Einn þeirra fleygði mér út af vinalista sínum af því að ég var svo " fúl " , ég tók ekki nógu vel í daður hans .
Kannski líta sumir á Facebook sem stefnumótasíðu .
" Gurrí reyndi um tíma að standa undir staðalímyndinni um einhleypa konu .
Hún nefnir sem dæmi jólin fyrstu árin eftir skilnaðinn .
" Mér leið eins og ég ætti að vera döpur yfir því að eiga ekki mann sem gæfi mér fallegan skartgrip í jólagjöf , eins og giftar vinkonur mínar fengu , en áttaði mig með tímanum á því að þetta væru ekki mínar tilfinningar .
Oft eru einhleypum gerðar upp tilfinningar og sumir trúa mér hreinlega ekki þegar ég segi líf mitt vera gott þótt ég eigi ekki mann .
" Eitt er það þó sem margar einhleypar konur , sérstaklega þær sem eiga börn , eiga sameiginlegt .
" Fátækt er því miður algeng og það er mikill misskilningur að einstæðar mæður hafi það svo gott á " öllum þessum bótum " .
Ég reyndi að láta það ekki á mig fá að geta ekki veitt mér margt , haft góðan mat um helgar , ferðast og slíkt en hefði gjarnan viljað veita syni mínum að fara í tónlistarnám sem hann þráði .
Launamunur kynjanna bitnar líka á karlmönnum .
Ég fann líka fyrir meiri óvirðingu sem einstæð móðir , ekki síst í skólakerfinu .
" Á móti nefnir Gurrí að mjög gott fólk hafi líka orðið á vegi hennar eins og fyrrverandi leigusali , kona sem lækkaði leiguna þegar hún frétti að hún væri einstæð móðir og heimsótti hana fyrstu jólin eftir að leiðir þeirra skildi með væna peningagjöf .
Gurrí fór beinustu leið niður í bæ og keypti betri jólamat og góða jólagjöf fyrir soninn .
" Það getur vel verið að ég vinni meira en sumir aðrir þegar ég hugsa út í það hvort líf mitt sé öðruvísi og ég set það yfirleitt ekki fyrir mig að vinna á kvöldin og um helgar .
Ég fæ mikið út úr vinnunni .
Líklega samt ef ég ætti mann myndi ég áreiðanlega ekki sitja í tölvunni allan sólarhringinn .
" Einhleypir á netinu * Einkamal.is .
Einn vinsælasti gagnvirki vefur landsins , rekinn frá árinu 2001 .
* Fyrirtækið Sambandsmiðlun sérhæfir sig í að hafa milligöngu um stefnumót .
Hægt er senda tölvupóst á sambandsmidlun@sambandsmidlun.is eða hringja í 571-3511 .
* Taggalicious er viðbót á Facebook sem margir Íslendingar hafa notað til að komast í kynni við annað fólk .
* Einstakar konur er félagsskapur fyrir einhleypar konur sem langar gera eitthvað skemmtilegt með öðrum konum í sömu stöðu .
Eru á Facebook .
* Sólóklúbburinn er vettvangur fyrir einhleypt fólk til að hitta aðra í sömu stöðu .
Heimasíðann er soloklubburinn.is .
* Makalaus.is er stefnumótavefsíða , einnig með síðu á Facebook .
Vefurinn er ætlaður fólki tvítugu og eldra .
Auðveldara að vera einhleyp í Danmörku en á Íslandi Anna Guðlaugsdóttir er " fyrrverandi " einhleyp en hún er um þessar mundir á leið í sambúð með kærasta til níu mánaða .
Anna á þriggja ára dóttur sem hún hefur búið ein með .
Ef maður er makalaus en á ekki börn er maður sem sagt einhleyp / ur og það er óneitanlega aðeins meira " Beðmál í borginni " yfir því að vera einstæð / ur og vera að drepast úr fjárhagsáhyggjum og leiðindum á kvöldin eftir að krakkarnir eru sofnaðir .
" Einhleyp / ur felur líka í sér meiri orku og hreyfigetu en " einstæð / ur – sá einhleypi hleypur léttum skrefum eftir sínum eigin leiðum , meðan sá einstæði stendur kyrr , læstur í óeftirsóknarverðri stöðu sinni .
" Svo skrifaði Anna Guðlaugsdóttir í pistli sem birtist fyrir um ári á vefsíðunni innihald.is .
Anna hafði þá verið einhleyp um nokkurra ára skeið en hún er nú á leið í sambúð með kærasta sínum til níu mánaða .
Viðbrigðin verða töluverð en Anna hefur alla tíð verið ein með dóttur sína sem er þriggja ára .
Anna hefur búið í Danmörku í tíu ár og hefur á þeim tíma meðal annars lokið meistaraprófi í rússnesku við Kaupmannahafnarháskóla .
" Mér þótti mjög erfitt að upplifa sjálfa mig sem einstæða móður .
Ef þú ert einhleyp og barnlaus ertu ekkert nema " svaka töff gella " en um leið og barn er sett inn í þessa jöfnu er maður orðinn að vesalingi sem fólk vorkennir .
" Anna segir að þó hafi hún verið mjög fegin að vera í Danmörku í þessari stöðu en ekki á Íslandi .
Það sé litið jákvæðum augum að vera einhleypur úti og mikil menning sé í kringum einhleypt fólk á öllum aldri í Danmörku .
" Eftir því sem ég var lengur einhleyp fannst mér alltaf erfiðara og erfiðara að koma til Íslands því þar voru flestir sem ég þekkti í sambandi og margir búnir að vera lengi í sama sambandinu .
Ég upplifði svolítið að stinga í stúf í heimsóknum mínum ; að vera ekki með líf mitt í þessum sama ramma .
Þrátt fyrir að eiga barn – en mörgum Dönum fannst ég ung að eiga barn ekki orðin þrítug – var mun minna tiltökumál í Kaupmannahöfn að ég var einhleyp .
Danir bíða bæði með barneignir sem og að bindast einhverjum einum .
Á mínum aldri er alvanalegt að fólk sé einhleypt eða að máta sig við nokkra kærustur og kærasta í rólegheitum .
Það voru því margir einhleypir vinir og kunningjar í mínu danska umhverfi , miklu fleiri en á Íslandi , og ég þekki sárafáa hér úti sem hafa átt sama kærastann eða kærustuna í áraraðir .
Dönum þótti ég reyndar mjög dugleg að vera ein með barn " svona ung " .
Þrátt fyrir að það að vera einhleypur hafi verið léttbærara úti var Anna ekki fullsátt .
" Mér fannst mjög erfitt að hafa ekki einhvern mér við hlið sem ég gat deilt öllu með og tekið ákvarðanir með .
Hvað ég ætti að hafa í kvöldmatinn , hvar ég vildi finna íbúð og allt þetta litla og svo auðvitað líka þetta stóra ; að eiga ekki aðgang að nánd við fullorðna manneskju .
Ég var held ég einfaldlega ekki tilbúin til að vera einhleyp , ég var búin með pakkann að njóta þess að vera ung , fara á Hróarskeldu og allt þetta og hafði séð fyrir mér að ég væri að fara að stofna fjölskyldu .
Ég var því mjög ósátt við að vera einstæð á þessum aldri .
Björtu hliðarnar ; að ég var að gera skemmtilega hluti með vinkonum mínum og bjó við frelsi í ákvarðanatöku voru léttvægir kostir á móti því hversu miklu fremur mig langaði að vera í föstu sambandi .
" Eftir á finnst Önnu ósanngjarnt að henni hafi liðið svona því að hluta til var þessi líðan tilkomin út af kröfum sem hún bjó til sjálf .
" Mér fannst eins og ég hefði ekki gert allt rétt og skammaðist mín fyrir að segja að ég væri einstæð móðir og ætti ekki hefðbundið fjölskyldulíf .
" Fleiri og fleiri * Einhleypum konum hefur fjölgað um tæpar tvær milljónir á tæpum tveimur árum í Bandaríkjunum samkvæmt frétt New York Post .
Ekki hefur fjölgað jafnmikið í neinum öðrum þjóðfélagshópi í Bandaríkjunum síðustu árin .
* Bretland er að sama skapi að breytast í " þjóð Bridget Jones " eins og breska blaðið Daily Mail komst að orði .
Einhleypum konum á aldrinum 18-49 ára hefur fjölgað um helming frá árinu 1980 en 36% þessa aldurshóps eru einhleyp í dag samkvæmt opinberum tölum .
* 500.000 Danir nýta sér stefnumótasíður á netinu og hefur fjölgað um 200 á einu ári .
Danska ríkisútvarpið greindi frá .
* Lítil eldhúsraftæki seljast betur í Bretlandi , þökk sé einhleypum .
Má nefna litlar pönnur fyrir eitt spælegg .
Telegraph greindi frá .
* Giftar konur drekka meira og verr en þær einhleypu samkvæmt könnun bandarísku félagsfræðistofnunarinnar ASA .
