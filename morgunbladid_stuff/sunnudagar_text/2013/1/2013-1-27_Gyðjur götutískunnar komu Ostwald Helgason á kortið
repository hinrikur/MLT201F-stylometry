" Ef þessar áberandi konur hefðu ekki látið sjá sig í fötunum okkar hefði fólk aldrei veitt okkur svona mikla athygli , " segir fatahönnuðurinn Ingvar Helgason í viðtali við tískuvefritið The Cut í vikunni .
Ingvar lýsir í viðtalinu þeim áhrifum sem það hafi haft á fatamerki sitt og sambýliskonu sinnar Susanne Ostwald , Ostwald Helgason , að áhrifamiklar konur í tískuheiminum skyldu klæðast fötunum þeirra .
Nefnir hann sérstaklega tvær konur sem tilheyra hópi sem er þekktur í heimi tískunnar sem " rússneska mafían " , þær Miroslövu Duma , tískuskríbent og fyrrverandi ritstjóra rússneska Harper ' s Bazaar , og Önyu Ziourovu , tískuritstjóra hjá Tatler í Rússlandi .
Báðar eru þær taldar í hópi þeirra sem hvað mest áhrif hafa á götutísku , en í grein The Cut um Ostwald Helgason er þessum rússnesku gyðjum götutískunnar þakkað fyrir að hafa komið merkinu á kortið .
" Þetta var algjör tilviljun , eins og allt annað , " segir Ingvar Helgason í viðtalinu .
Duma hafi séð hönnun Ostwald Helgason á tískuvikunni í París á síðasta ári eftir að samstarfskona þeirra hafði fengið nokkrar flíkur að láni , en sú þekkti Dumu .
Duma heillaðist af flíkunum og hafði í kjölfarið samband við Ostwald Helgason og vildi fá að klæðast þeirra hönnun .
Eftir að Duma og Ziourova sáust klæddar flíkum frá hönnunarmerkinu á myndum þekktra ljósmyndara sem birta myndir sínar á tískusíðum tímarita og tískubloggum fóru hjólin að snúast hjá Ostwald Helgason .
Vel hefur gengið að selja hönnunina í Bandaríkjunum og Ostwald Helgason-merkið hefur vakið athygli tískubloggara sem keppst hafa um að ausa merkið lofi .
" Við værum ekki hér í dag ef ekki væri fyrir þær , " segir Ingvar um Dumu og Ziurovu að lokum .
