Upphaflega fóru heilu kjallararnir í kyndiklefa og kolageymslur í þessum gömlu húsum .
Þjónustufólkið bjó inni á húseigendunum og hér hefur líklegast verið nokkurs konar ráðskonuíbúð .
Hér var klósett , eldhús , eitt herbergi en ekkert baðherbergi .
Þetta er ákjósanlegur staður og skemmtilegt hús , teiknað af Einari Sveinssyni , sem var húsameistari Reykjavíkur .
Þetta er eitt af þessum gömlu fallegu fúnkishúsum sem fáir taka eftir .
Þau eru ákaflega vel hönnuð og tímalaus , " segir Orri Gunnarsson skipulagsfræðingur um húsið sem hann býr í við Skothúsveg .
Útsýni yfir Tjörnina úr kjallaraíbúð Hann býr á jarðhæðinni en hefur engu að síður gott útsýni úr flottum hornglugga í stofunni , sem er eitt einkenni fúnkishúsa .
" Þetta er einstaklega góð staðsetning og ábyggilega besta útsýni sem þú færð úr kjallaraíbúð á landinu , " segir hann og eru það orð að sönnu en það er útsýni yfir Reykjavíkurtjörn úr stofunni .
" Þetta var ekki hugsað eins og hefðbundin íbúð og það þurfti að gera töluvert mikið fyrir hana .
Gólfefnin voru mismunandi og það þurfti að taka þau í gegn og leggja mikið niður af heitavatnspípum og fjölga innstungum .
Steypt var nýtt gólf og ég notaði þá tækifærið og setti hita í gólfið .
" Nútíma " terrazzo " er á gólfunum , sem hæfir húsinu vel , en terrazzo-gólf voru algeng í húsum þess tíma .
" Þá var notaður marmarasalli en hér er íslenskt efni í gólfinu , fylliefni úr Faxaflóa , " segir Orri en gamla steinasafnið fékk líka að fara í gólfið og er mest áberandi í sturtugólfinu .
Íbúðin er mjög hreinleg og snyrtileg og þar virðist hver hlutur eiga sinn stað .
Þarna eru engar styttur eða skrautmunir en steinar fá þó að prýða tvær gluggakistur .
Í annarri er að finna sérdeilis fallega hrafntinnu , sem Orri tíndi á Hrafntinnuskeri en hann hefur verið mikið á fjöllum á sumrin og starfað sem leiðsögumaður .
Orri er núna konungur í ríki sínu í gömlu vinnukonuíbúðinni , sem hann stækkaði yfir í rýmið þar sem kyndiklefinn var ásamt öðru litlu herbergi .
Litla salernið er ennþá við innganginn en Orri er núna búinn að innrétta einstaklega smekklegt baðherbergi .
Herbergið er langt og mjótt en stórir speglar og glermósaíkflísar láta það virka stærra .
Þar er stór sturta og skemmtileg löng innrétting sem Orri hannaði en hann vinnur á arkitekta- og verkfræðistofu þar sem hann hefur lært flestar hefðbundnar innréttingabrellur .
Margt í íbúðinni er endurnýtt eða ber vott um nýtni .
" Ég er með óþol fyrir innkaupum .
Af hverju ekki alveg eins nota eitthvað gamalt eða bara það sem til er ? " Alheimurinn á fataskápnum Fyrir framan baðherbergið er fataskápurinn , eða nánar tiltekið veggur með hirslum úr IKEA , slám , skúffum og fleiru .
Hann hefur fundið góða lausn til að gera þetta að sínu .
Til að loka fyrir er hann búinn að hengja upp gluggatjöld , fleka á rennibraut .
Hann er búinn að föndra við þetta og sameina tvo fleka í einn til að fá færri og stærri fleti .
Á strigann prentaði hann stjörnuþokumynd úr Hubble-sjónaukanum en þetta er einstaklega flott lausn .
" IKEA-vörurnar eru eins og legó ; það er er ekkert gaman að byggja bara eftir teikningunum , " segir Orri .
Ekkert sjónvarp er í íbúðinni enda segist Orri hafa nóg annað að gera .
Hann er til dæmis að gera upp gamla fjallahjólið sitt , sem er farið að líta vel út og sómir sér ágætlega sem stofustáss .
Hann nýtur lífsins í miðbænum , á ekki bíl en er stoltur eigandi mótorhjóls .
Hann vinnur á Skólavörðustíg og fer flestra sinna ferða gangandi .
" Ég vil búa í borg og hafa tilfinningu fyrir því .
Hér er mikil þjónusta og það er skemmtilegra að hafa mannlíf í kringum sig , " segir hann .
