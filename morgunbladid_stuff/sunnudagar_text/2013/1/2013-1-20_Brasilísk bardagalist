Bjarney Hinriksdóttir hefur stundað brasilísku bardagalistina capoeira í þrjú ár úti í Barcelona þar sem hún var búsett .
Hún er nú flutt heim til Íslands og kemur með þessa hugar- og líkamsrækt með sér heim .
Hún æfði með brasilískum meistara á Spáni en þekkti þó vel til capoeira en hún bjó í Brasilíu og heillaðist þar af landi og menningu .
Hingað til hefur capoeira-kennsla verið slitrótt hérlendis og vill Bjarney gera bragarbót á því .
Þetta er ennfremur í fyrsta sinn sem boðið er upp á námskeið einvörðungu fyrir börn en öll kennsla fer frem í Latin Stúdíói í Faxafeni 12 í Reykjavík .
" Ég bjó í Brasilíu og hef verið þar mikið .
Ég vissi því hvað capoeira var en byrjaði ekki að æfa fyrr en í Barcelona .
Mig langar að koma með þetta hingað heim þannig að þetta sé komið til að vera .
Capoeira er nokkuð sem maður verður að taka tíma í og læra yfir langan tíma , " segir Bjarney .
Meistari hennar frá náminu í Barcelona er yfir náminu hér á landi en þjálfarinn heitir Magdalena og er komin hingað til lands frá Spáni .
" Hún er vinkona mín og er búin að vera að aðstoða við kennslu úti , hefur verið mikið í Brasilíu og verið lengur í þessu en ég , " segir Bjarney sem er samt á staðnum og aðstoðar við kennsluna .
Allir fá sérstök capoeira-nöfn Gaman er að segja frá því að í capoeira fá allir sérstök capoeira-nöfn en Magdalena kallast Onça Branca , eða Hvíti tígurinn og Bjarney heitir Mariposa eða Fiðrildið .
Capoeira er annars af afró-brasilískum uppruna og er upprunið frá þrælum .
Rétt er þó að taka fram að það er ekki verið að berjast heldur er þetta tjáning .
Um er að ræða einhvers konar bardagadans þar sem tveir spila hvor á móti öðrum , það er verið að sýnast berjast .
" Þú spilar við félaga , þetta er ekki keppni , þess vegna er þetta svo jákvætt , " segir Bjarney .
" Það er svo margt sem maður lærir , þetta er mjög andlega uppbyggjandi líka .
Maður þarf að fara út fyrir þægindarammann og losnar við feimni , eða það átti allavega við um mig .
" Capoeira lítur út fyrir að vera líkamlega krefjandi .
" Þú þarft alls ekki að vera fimleikamanneskja til að spila capoeira .
Þeir sem eru á þeirri línu geta spilað þannig leik .
Þetta er persónuleg tjáning .
En það er heilmikið af handahlaupum og staðið á höndum og haus .
Ég er alveg að gera hluti sem ég hélt ég myndi ekki geta en ég er samt engin fimleikamanneskja .
" Skemmtilegir leikir og góð hreyfing Það er nýjung á Íslandi að haldið sé sérstakt námskeið fyrir börn í capoeira en slíkt fór í gang í vikunni á vegum Bjarneyjar og félaga og er enn hægt að slást í hópinn .
Krakkarnir sem voru mættir höfðu mjög gaman af og gekk tíminn vel .
Upphitunin fólst í mörgum skemmtilegum leikjum en líka var farið strax í að kenna nokkrar capoeira-grunnhreyfingar sem gerðar voru síðan annaðhvort allir saman eða í pörum .
Hreyfingin var mikil og virtust flestir bæði taka vel á og skemmta sér vel .
Hver tími endar á því að spilað er saman og sungið þannig að capoeira-tími lyftir líka sálinni .
Það var klappað , spilað og sungið .
" Markmiðið er að búa til gleðistund , " segir Bjarney .
" Krakkarnir læra aga eins og í öllum bardagalistum .
Það er mikilvægt að sýna mótspilurum þínum virðingu .
Þetta er ekki keppni og snýst ekki um að vera betri en einhver annar .
Capoeira er gott fyrir samhæfinguna .
Og líka gott fyrir okkur Íslendinga því þetta opnar fólk dálítið , " segir hún en ennfremur á " krakki að geta spilað við fullorðna og byrjendur við lengra koma , þú gerir bara þitt " .
Upplýsingar um þetta námskeið og fleiri er að finna í hópnum Capoeira á Íslandi / Capoeira Iceland á Facebook .
