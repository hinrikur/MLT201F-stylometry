Nú stendur yfir innleiðing breytinga á sorphirðu í Reykjavík .
Breytingarnar felast í stuttu máli í því að framvegis verður ætlast til þess að endurnýtanlegur pappír og pappi fari ekki í almennt sorp .
Fólki er síðan í sjálfsvald sett hvort það fær sér tunnu undir pappírinn ( bláa tunnu ) eða komi honum í grenndargám .
Breytingarnar eru kynntar undir vígorðinu " Pappír er ekki rusl " og innleiddar hverfi fyrir hverfi – í janúar er röðin komin að Grafarvogi , Árbæ og Norðlingaholti .
Bæklingur er borinn í hvert hús með upplýsingum um hvaða pappír ber að flokka frá .
Sjónvarpsauglýsing fer í loftið í janúar , blaðaauglýsingar birtar og öflug heimasíða , pappirerekkirusl.is , skýrir málið í smáatriðum .
Matarumbúðir eru stór hluti af þeim pappír og pappa sem flokka þarf frá rusli , mjólkur- og safafernur , morgunkornskassar og aðrar slíkar umbúðir .
Reykjavíkurborg hefur mikinn áhuga á að efna til samstarfs með matvöruverslunum .
" Slíkt samstarf getur verið af ýmsu tagi , en sú hugmynd sem við erum helst að skoða núna er eftirfarandi : Okkur langar að merkja þær vörur sem eru í umbúðum sem framvegis eiga ekki að fara með almennu sorpi , " segir í bréfi borgarinnar til verslana .
Þar segir ennfremur : " Við sjáum fyrir okkur að hanna límmiða með skilaboðunum " Þetta er ekki rusl " .
Okkur langar að senda fólk með þessa límmiða inn í verslanir í því hverfi þar sem innleiðingin stendur hverju sinni og merkja sem mest af þeim kössum , fernum , eggjabökkum og öðrum umbúðum sem við á .
Með þessu móti náum við beinni snertingu við fólk með þessi mikilvægu skilaboð – áminningu sem fylgir þeim heim , og umbúðunum ( vonandi ) alla leið í bláu tunnuna eða grenndargáminn .
Merkingarátakið sjálft getur jafnvel verið PR-móment út af fyrir sig , þar sem verkefnið er kynnt í viðkomandi verslun – jákvæð athygli sem kemur sér vel fyrir bæði átakið og verslunina .
Að sjálfsögðu myndum við vinna verkið í nánu samstarfi við verslunina þannig að sem minnst rask yrði á starfseminni .
" 