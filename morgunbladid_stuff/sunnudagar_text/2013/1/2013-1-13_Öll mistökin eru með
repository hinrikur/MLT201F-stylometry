Sjónvarpsþátturinn Girls hefur vakið mikla athygli en önnur þáttaröð hefur göngu sína í Bandaríkjunum 13. janúar og er væntanleg á Stöð 2 .
Þættinum hefur stundum verið líkt við Sex and the City og þá ekki síst vegna þess að hann fjallar um fjórar vinkonur í New York , vinnu þeirra , einkalíf og ekki síst samskiptin við hitt kynið .
Tískan spilar líka sinn þátt í Girls en þó á allt annan hátt en í SATC .
Fötin eru alls ekki eins dýr og fín og öfugt við hjá Carrie og félögum þá langar mann ekki endilega í allt sem þær eru í .
" Við erum mjög meðvitaðar um í hverju stelpurnar eru , " sagði Lena Dunham , 26 ára höfundur þáttanna , leikstjóri og leikari , í samtali við New York Times en hún leikur aðalhlutverkið , Hönnuh Horvath .
" Þema þáttanna er mistökin sem við gerum þegar við erum að reyna að finna okkar stað í lífinu , " sagði búningahönnuður þáttanna , Jennifer Rogien , í samtali við blaðið .
" Okkur langaði til að ná þessari tilfinningu , hvernig er að vera ungur og vinna fyrstu vinnuna sína og finna til óöryggis í samböndum , bæði vina- og rómantískum , og reyna að koma þessu til skila í gegnum fötin .
" Tískan í Girls á fyrst og fremst að endurspegla raunveruleikann .
" Við leggjum mikla áherslu á að allt sé sem raunverulegast , " sagði Dunham í viðtalinu og bætir við að Jenni Konner , einn framleiðandi þáttanna , sé alltaf viðstödd mátanir hennar og gæti þess að fötin passi ekki of vel .
" Hún passar að útlitið verði ekki einum of samstætt og sjónvarpslegt .
" Þar er lykilatriðið að stelpurnar í þáttunum klæðast aldrei neinu , sem þær hefðu ekki raunverulega efni á .
Tískan í þáttunum endurspeglar persónur þeirra og hver þeirra fjögurra hefur sinn sérstaka stíl .
