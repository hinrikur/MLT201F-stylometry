Heilsan skiptir öllu , þetta höfum við oft heyrt og vitum vel .
Fólk sem hefur séð fram á heilsumissi , lent í alvarlegum áföllum eða tekist á við lífshættulega sjúkdóma veit þetta betur en aðrir .
Í blaðinu er rætt við tvær manneskjur sem minna okkur áþreifanlega á mikilvægi heilsunnar .
Kristján Már Gunnarsson tókst á við sjálfan sig og sinn fíknisjúkdóm fyrir nokkrum árum og er nú óþreytandi í að upplýsa aðra um hvernig hægt er að byggja sig upp með réttri næringu .
Oftar en ekki veljum við nefnilega mat sem brýtur okkur niður í stað þess að velja næringu sem raunverulega stendur undir nafni og nærir líkama okkar og sál .
Kristján talar í viðtali um sykur og þá vá sem steðjar að hinum vestræna heimi með aukinni tíðni sykursýki og lífsstílssjúkdóma .
Hann vill meina að með því að auka fitu í mataræði og draga úr kolvetnum og sykri megi ná miklum árangri í þeirri baráttu .
Sjálfur segist hann hafa hætt alveg að borða sykur , enda sé hann ávanabindandi .
Í blaðinu er einnig rifjuð upp ótrúleg saga Ragnhildar L. Guðmundsdóttur sem næstum missti hönd í fiskvinnsluvél fyrir rúmum þremur áratugum .
Færni læknisins Rögnvaldar Þorleifssonar varð til þess að Ragnhildur hélt hendinni .
Hún lýsir því að þótt sú reynsla að hafa horfst í augu við handarmissi hafi brotið sig niður hafi hún að sama skapi gert hana máttugri að takast á við lífið og afla sér menntunar .
Heilsan er það sem máli skiptir og þegar fólk horfist í augu við að missa hana breytist hugarfarið .
Í janúar og febrúar ríður heilsubylgja yfir þessa þjóð eins og aðrar .
Kannski við reynum að hafa í huga að það er yfirhöfuð ekki sjálfsagt að hafa heilsu – og reynum jafnvel að lengja átakið aðeins þetta árið .
