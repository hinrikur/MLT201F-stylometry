Kæru landsmenn , nú þegar hláka er um allt land er um að gera að láta þíðuna ná lengra en til gróðurs jarðar , hleypið henni hiklaust inn fyrir skinn og látið hana bræða allan klaka sem á nýliðnu ári hefur mögulega sest að hjartanu .
Það er nefnilega ekkert vit að fara inn í nýtt ár án þess að huga að hjartans málum .
Langtímafrosthörkur á þeim slóðum eru afar óheppilegar og áríðandi að koma í veg fyrir sífrera .
Fólk ætti á nýbyrjuðu ári að stefna fölskvalaust að því að bræða ís í eins mörgum hjörtum og mögulegt er , hvort sem það er hjá nákomnum eða lítt skyldum , því nóg er af grimmd í heimi hér en aldrei nóg af ást og hlýju .
Og þar sem ævinlega er best að jafnvægi sé sem mest í því að gefa og þiggja , þá ætti fólk jafnframt að leyfa funheitum lúkum annarra að umvefja allt það viðkvæma sem í brjóstunum býr .
" Komdu og bræddu ísinn , ó , dísin mín dýra ...
, " syngja þeir stundum karlarnir , og þær konur sem upplifað hafa slíkan söng í návígi vita hversu sterk hún verður þá löngunin til að einhenda sér í ísbræðslu .
Ef svekkelsi vegna fyrri ástarmála eða eitthvað annað hefur vakið ótta við ástina í sálum landsmanna á liðnu ári , þá er farsælast að víkja nú þegar af þeirri braut og vaða með hugrekkið að leiðarljósi til móts við rómantíkina á nýju ári .
Einnig má nota alla þessa hláku til syndaþvottar , ef svo ólíklega vill til að einhverjum finnist hann syndum hlaðinn .
Alveg er það kjörið að kasta smásyndum og misstignum skrefum út í lækinn sem bunar undan skaflinum og láta allt heila klabbið fljóta til hafs eða niður til heljar .
Skvetta svo framan í sig leysingarvatni og horfa nýþvegnum augum til nýrra ævintýra .
Því árið sem framundan er virðist eftir því sem fróðir segja vera fjarska álitlegt .
Ef horft er á handskrifað ártalið 2013 aftanfrá þá stendur þar sjálfur ástarguðinn : Eros .
Og ekki nóg með það , summan af 2013 er 6 .
Og fyrir hvað stendur sú tala ? Jú , hún stendur fyrir ást og rómantík .
Hún stendur líka fyrir kvenlegt eðli , samkennd og peninga .
Drottinn minn dýri hvað við getum öll hlakkað til að ganga með Venus okkur við hlið á nýju ári , með heitan slátt í hjarta , finnandi til með öðrum og alveg forrík .
Að lokum má ég til með að deila með ykkur áramótadraumi vinkonu minnar : Hún hljóp vegvillt um flugvallarbyggingu í allt of stuttum kjól og engum nærbuxum .
Og hún datt í öðru hverju skrefi .
Hvað ætli það boði ? Spyr sá sem ekki veit .
Kristín Heiða 