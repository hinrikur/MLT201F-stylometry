Þessi tónlist er svo væn , hún er svo mikill gleðigjafi og lyftir upp sálinni .
Hún er létt og ljúf og melódíurnar yndislegar , " segir Sigurður I. Snorrason klarinettuleikari um Vínartónlistina sem fær að hljóma á nýárstónleikum hljómsveitarinnar Salon Islandus í Norðurljósasal Hörpu á laugardagskvöldið klukkan 20 .
Sigrún Hjálmtýsdóttir sópransöngkona og Karlakór Reykjavíkur koma fram með hljómsveitinni , sem hefur flutt þessa árlegu tónleika úr Salnum í Kópavogi og bryddar upp á þeirri nýjung að eftir hlé verða sæti fjarlægð úr salnum og gestum boðið að dansa í klukkustund við leik átta manna hljómsveitarinnar , sem skipuð er landsfrægu tónlistarfólki .
" Við höldum upp á tíu ára afmæli Salon Islandus með því að breyta svona til , " segir Sigurður .
" Gegnum árin hefur verið rætt um það að þegar fólk hefur hlýtt á tónlistina fær það gjarnan titring í fæturna og vill dansa .
Því ákváðum við að prófa þetta og flytjum okkur í Norðurljósasal Hörpu .
Þar er mjög gott pláss og góður hljómur .
Fyrir hlé verða þetta hefðbundnir tónleikar , þá koma tvö danspör , sýna vals og tangó og síðan mega allir fara út á gólf og dansa , " segir Sigurður og bætir við að þetta sé eins og í poppinu í gamla daga , þau hafi sett upp lagalista fyrir dansinn .
" Valsinn verður á sínum stað en við förum líka eitthvað í suðurameríska dansa , tangó , rúmbu og annað sem fólk kann .
" En Vínartónlistin ræður ríkjum fyrir hlé með fulltingi Diddúar og Karlakórs Reykjavíkur .
" Ákveðin lög verða að heyrast á hverju ári en við breytum til og bætum í , af nógu er að taka í Vínartónlistinni .
Fólk nýtur þess að heyra þessa tónlist , " segir Sigurður .
