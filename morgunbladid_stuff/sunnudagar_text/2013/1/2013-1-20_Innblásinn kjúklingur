Þetta er einfaldur og mjög góður réttur , " segir Júlíus Vífill Ingvarsson , borgarfulltrúi í Reykjavík , en hann eldaði dýrindis aðalrétt fyrir Sunnudagsblað Morgunblaðsins sem hann kýs hann að kalla því ítalska nafni un pollo improvvisato .
Júlíus stundaði söngnám á Ítalíu og er því vel kunnugur ítalskri matargerð .
" Það er eiginlega ekki neitt almennilegt íslenskt orð yfir þetta en það má eiginlega segja að þetta þýði að leika af fingrum fram nú eða að nota innblásturinn í matargerðina og það gerði ég þegar ég bjó til kjúklingaréttinn .
Hann er mjög einfaldur og aldrei eins sem hentar mér vel því ég er frekar óagaður þegar kemur að matargerð , " segir hann og hlær .
" Það er raunar hægt að nota það sem til er í eldhússkápunum í það og það skiptið .
Þetta er semsagt ekki hefðbundinn hátíðarréttur en engu að síður bragðmikill , léttur réttur , fljótlegur og stundum er svolítið spennandi hvað kemur út úr ofninum , " segir Júlíus Vífill og brosir .
Un pollo improvvisato Uppskrift Kjúklingabringur saxaðar döðlur ólífur , skornar í tvennt sólþurrkaðir tómatar , skornir í þunnar sneiðar fetaostur rautt pestó salt og pipar grænmeti af ýmsum toga eins og paprika í öllum litum , sveppir , kúrbítur ólífuolía Skerið vasa í kjúklingabringurnar og fyllið þær með söxuðum döðlum , ólífum , sólþurrkuðum tómötum og fetaosti .
Ef skorið er langt inn í bringurnar er gott að hafa tannstöngla við höndina til að loka þeim svo fyllingin renni ekki út .
Þegar fyllingin hefur verið sett í eru bringurnar smurðar að utan með rauðu pestói og saltaðar og pipraðar .
Þá er nokkrar döðlur settar ofan á bringurnar og kjötinu síðan lokað með því að snúa bringunum á vel heitri steikarpönnu í örfáar mínútur .
Áður en bringurnar eru settar í eldfast mót er það botnfyllt af fetaosti og olían frá ostinum sett í botninn ásamt miklu af rauðu pestói , handfylli af döðlum , sveppum , kúrbítssneiðum , paprikum og raunar má setja hvaða grænmeti sem er .
Áður en rétturinn er tekinn úr ofninum er gott að hella smávegis af ólífuolíu yfir bringurnar .
Með réttinum er gott að hafa hrísgrjón eða pasta og léttan hvítlauks- og steinseljulög .
Hvítlauks- og steinseljulögur Ólífuolía steinselja hvítlaukur Allt sett í mixara og borið fram með réttinum .
