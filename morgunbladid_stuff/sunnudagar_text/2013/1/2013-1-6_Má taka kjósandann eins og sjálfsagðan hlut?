Stundum eiga kjósendur leikinn , enda er tiltekin lágmarksaðkoma þeirra forsenda þess að þjóð sé talin búa við lýðræði .
Mörgum þykja kosningar á fjögurra ára fresti þó naumast duga til að þjóðir verðskuldi lýðræðisstimpilinn .
Fleira þurfi að koma til .
Eru kjósendur óskeikulir ? Nú hefur sagan sýnt að kjósendur eru fjarri því að vera óskeikulir og þeir hafa fallið í fjölmargar gryfjur .
Einvaldurinn , hinn pólitíski hryllingur Hitler , fékk nægjanlegt umboð frá þýskum kjósendum í kosningum til að komast í þá valdaaðstöðu sem þurfti til að hrifsa til sín alræðisvald í framhaldinu .
Og stundum í annan tíma hefur verið auðvelt að plata kjósendur , þótt afleiðingarnar hafi ekki orðið eins ógurlegar og í Þýskalandi .
Og stundum er hreinlega komið aftan að kjósendum , jafnvel strax eftir kosningar .
En svo er hitt , að sagan sýnir einnig að stjórnmálamanni eða -flokki getur farnast illa komi hann algjörlega hreint fram í aðdraganda kosninga .
Haustið 1979 stefndi í mesta glæsisigur Sjálfstæðisflokksins eftir sprungna vinstristjórn .
Það sýndu ótrúlegar niðurstöður kannana um fylgi hans .
Flokkurinn ákvað hins vegar að koma beint framan að kjósendum sínum og birti fáeinum vikum fyrir kjördag útfærða efnahagsstefnu , sem hann sagðist ætla að hafa forystu um fengi hann atbeina kjósenda til .
En það kom í ljós að sú " framtíðarsýn " flokksins reyndist fádæma fylgisfæla og tilvonandi kjósendur hans tvístruðust í allar áttir og sáust ekki meir .
Kosningastefnuskráin , Leiftursókn gegn verðbólgu , verðskuldaði í sjálfu sér ekki þessar viðtökur , en það er aukaatriði .
Hún fékk þessar viðtökur .
Hún hafði svipuð áhrif á kjósendur og það hefði á barn að útlistað væri hvernig tannlæknirinn myndi bera sig að í smáatriðum í viðgerð á illa förnum tönnum eftir kókdrykkju og sykurát .
Sjálfviljugt færi barnið aldrei til þess tannlæknis .
Og gallinn í þessu tilviki er að kjósendur eru ekki bara sjálfviljugir , heldur eru þeir óviðráðanlegir herrar augnabliksins , þegar þeir munda blýantinn í kjörklefanum .
Viðbrögð kjósendanna haustið 1979 voru skiljanleg , en ekki endilega skynsamleg .
Og hvað höfðu þeir upp úr krafsinu að kosningum loknum ? Illleysanlega pattstöðu í stjórnmálum , sem endaði með pólitískum undirmálum og sögulegu uppnámi í stærsta stjórnmálaflokknum og þremur árum síðar var verðbólgan , sem leiftursóknin átti að beinast gegn , orðin 80% , miðað við heilt ár og 120% miðað við síðustu þrjá mánuði .
Er þá boðskapurinn sá að stjórnmálamenn þurfi almennt að vera loðnari og óljósari í boðskap sínum fyrir kosningar en þarna var , til að tryggja árangur sinn og hagstæð úrslit ? Ætti kannski Steingrímur J. Sigfússon að vera fyrirmyndin ? Hann , sem fór fram í kosningum , þrjátíu árum síðar , vorið 2009 , sem ákafasti pólitíski andstæðingur ESB , sem völ væri á , þótt hann væri þá þegar búinn að gera leynisamning við Samfylkinguna um að koma Íslandi inn í sambandið með " kíkja í pakkann " -blekkingum ? Að sjálfsögðu ekki , enda er þetta eitt öfgafyllsta dæmi íslenskrar stjórnmálasögu .
Steingrímur laug sér vissulega út fylgi , en stendur nú uppi sem berstrípaður pólitískur svikahrappur og með fylgi í réttu hlutfalli við það .
En hin útfærða kosningastefnuskrá haustsins 1979 , Leiftursóknin , var ekki " óklók " af því að hún upplýsti kjósendur fyrirfram um hvað fyrir Sjálfstæðisflokknum vekti að gera , fengi hann til þess stuðning .
Reynslan sýnir að nær ógerlegt er að fá stuðning við stefnu af þessu tagi nema jarðvegurinn hafi verið undirbúinn , rækilega hafi verið útskýrt hversu skammt aðrir kostir dygðu og hvernig landsmenn þyrftu ekki lengi að bíða árangurs fórna sinna .
Forysta Sjálfstæðisflokksins hafði undirbúið stefnuna í þröngum hópi og þótt hún væri loks samþykkt af þar til bærum nefndum flokksins voru flestir frambjóðendur og almennir flokksmenn illa færir um að tala fyrir henni .
Annaðhvort af því að þeir þekktu hana ekki eða hefðu ekki sannfærst um ágæti hennar .
Það er nánast ógerlegt að útskýra flókna útfærslu efnahagstillagna í því ástandi sem ríkir síðustu vikur fyrir kosningar .
En hvað um " beina lýðræðið ? " Það beinir athyglinni að kröfum um aukinn fjölda " þjóðaratkvæðagreiðslna " til að ákvarða um mál .
Sú krafa hljómar vel , en er ekki endilega sú einfalda og áreiðanlega lausn , eins og látið er .
Borgaryfirvöld ætluðu að leysa ágreining um flugvöll með þessum hætti .
Miklum tíma , upplýsingaaustri og fjáraustri var beint í þessa " lýðræðistilraun " .
Þátttaka í þeim kosningum var samt léleg og útkoman því ónýt .
Þá var auðvitað hlaupið í aulagírinn og sagt að allur þorri borgarbúa hefði meðvitað ákveðið að fela þeim 18% eða svo sem fengu örfáum fleiri atkvæði en hin 18% að afgreiða málið .
Slík útlistun var reynd á ný eftir hins skrítnu " þjóðaratkvæðagreiðslu " um ófullburða uppkast að drögum að nýrri stjórnarskrá , sem enga efnislega umræðu hafði fengið , hvorki á þingi né í þjóðfélaginu .
Settar voru fram óljósar spurningar , sem áttu ekki einu sinni fullkomna samsvörun í þeirri " stjórnarskrá " sem sagt var að lægi fyrir .
Þessi óprúttni leikur með " þjóðaratkvæði " er áhrifamikil öryggisbjalla gagnvart þeim sjónarmiðum að þjóðaratkvæðagreiðslur í stórum stíl séu lausn á meintum lýðræðishalla þjóðfélagsins .
Ekki gleyma Sviss Stundum er sagt að fordæmi Sviss í almennum atkvæðagreiðslum sé í senn lýsandi og stórkostlegt .
Og fyrir gallhörðustu íhaldsmenn , sem sjá vilja sem fæstar breytingar verða á tilverunni , og síst af mannavöldum , er auðvitað von í þeirri gerð lýðræðis .
Í Sviss sitja sömu flokkar í ríkisstjórn og þar hafa setið síðan árið 1948 .
Ráðherrarnir eru fáir og fæstir landsmenn vita samt hvað þeir heita .
Þeir skiptast svo á að vera forseti í eitt ár í senn og þykir sumum hér það einnig mjög flott .
Á meðan bréfritari hafði enn skrifstofu við Lækjartorg kom konsúll Sviss á fund til hans og sagði að forseti Sviss ætti erindi til Íslands innan fárra vikna og hvort ráðherrann gæti ekki tekið á móti honum .
" Það er sjálfsagt , " var svarið , " en ég skammast mín fyrir að þurfa að viðurkenna að ég kem ekki fyrir mig hver er forseti Sviss .
" " Hafðu ekki áhyggjur af því , " sagði konsúllinn , " það vita heldur ekki margir Svisslendingar .
" Sviss var seinasta landið til að veita konum kosningarétt .
Stjórnmálamennirnir reyndu en " þjóðin " , karlarnir með kosningaréttinn , var treg í taumi .
Sviss hefur vissulega farnast mjög vel fjárhagslega .
Iðulega eru menn að rekja það til kerfis þeirra um þjóðaratkvæðagreiðslur .
Ætli það skipti ekki meira máli að Sviss hefur fengið að vera í friði í tveimur heimsstyrjöldum , með algjörlega frítt spil á meðan eldarnir brunnu í löndunum í kring .
Og á meðan fengu þarlendir bankar að ávaxta fé fyrir stríðsaðilana alla , fórnarlömb þeirra og fleiri og borga lítið fyrir .
Og vegna kerfis leynireikninga um langa hríð , sem nú er nokkuð að molna undan , hafa miklir fjármunir ekki verið endurkrafnir af innstæðueigendum , því þeir voru horfnir í aðra heima og enginn vissi um fjármuni þeirra í Sviss .
Sjálfsagt hefur hin mikla íhaldssemi sem þjóðaratkvæðagreiðslurnar hafa tryggt ýtt undir stöðugleika í Sviss , en fleira hefur sem sagt komið til .
Ekki gleyma Churchill Örlög Churchills og flokks hans árið 1945 eru oft nefnd til sögunnar til dæmis um hvað kjósendur geta tekið skrítinn pól í hæðina og um eitthvert mesta vanþakklæti sem þjóð hefur sýnt stjórnmálalegum leiðtoga sínum .
Manni , sem hún hefur jafnan síðan sagt aðspurð vera mesta Breta allra tíma .
Hálfum mánuði eftir stríðslok í Evrópu taldi breski Verkamannaflokkurinn að rétti tíminn væri kominn til að hverfa út úr þjóðstjórninni um stríðsreksturinn og að kallað væri eftir nýju lýðræðislegu umboði .
Íhaldsflokkurinn byggði kosningabaráttu sína nærri alfarið á ímynd formanns síns , stjórnmálajöfursins og sigurvegara stryjaldarinnar .
Hvar sem Churchill fór var honum fagnað mjög af miklum fjölda manna .
Aðdáunin virtist skína úr hverju andliti .
" Ég finn það í mínum beinum að við erum á sigurbraut , " sagði hann .
Þetta var fyrir daga skoðanakannana .
Þegar úrslitin komu upp úr kössunum vöktu þau undrun um allan heim .
Stórsigur Verkamannaflokksins .
Afhroð Íhaldsflokksins , sem var undir forystu mannsins sem almennt og af einlægni var talið að hefði bjargað heimsbyggðinni frá Hitler .
Churchill var sjálfum auðvitað illa brugðið .
Kona hans reyndi að hugga og sagði að vel mætti vera að í þessum úrslitum fælist " blessun í dulargervi " .
" Sé svo , " svaraði maður hennar , " þá verður að segja að það dulargervi er afburðagott .
" Lengi síðan hafa menn talað mjög um þetta einstaka vanþakklæti breskra kjósenda .
En var þetta vanþakklæti ? Langflestir Bretar elskuðu og virtu Churchill vegna þeirrar forystu sem hann sýndi þegar öll sund virtust vera að lokast .
En á þessu augnabliki voru þeir ekki að kjósa um það .
Þeir höfðu verið kallaðir að kjörborðinu til að kjósa um framtíðina .
Fæstir þeirra efuðust um það eitt augnablik að Churchill hefði verið afburðaforingi og sannkallaður bjargvættur þjóðarinnar í stríðinu .
Og flestir þeirra voru fullir þakklætis .
En nú var loks að komast á friður .
Og meirihluti kjósenda komst að þeirri niðurstöðu með sjálfum sér að kannski væri Attlee og Verkamannaflokkurinn vænlegri kostur við þau kaflaskil en þjóðhetja stríðsins .
Það ýtti svo undir þá niðurstöðu að Churchill fótaði sig illa í hlutverki flokksforingja .
Hann hafði vanist við að vera leiðtogi allra Breta og verið tekið sem slíkum .
Honum urðu því á margvísleg mistök í kosningabaráttunni .
En andstæðingurinn gerði á hinn bóginn margt vel .
Verkamannaflokkurinn lét þannig prenta óvenjuleg kosningaspjöld .
Þar var ágæt mynd af Churchill og flokkurinn lét hengja hana upp á fjöldafundum hetjunnar .
Undir myndinni stóð hins vegar : Hyllið Churchill ! – Kjósið Verkamannaflokkinn ! Og hvort tveggja gerðu Bretar í stórum stíl .
Enginn stjórnmálamaður ætti því að taka kjósandann eins og sjálfsagðan hlut .
Fyrst Winston Churchill gat það ekki ættu smærri menn að gæta sín .
