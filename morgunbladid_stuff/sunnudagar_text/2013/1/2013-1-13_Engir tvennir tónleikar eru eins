Sæunn Þorsteinsdóttir sellóleikari , sem býr og starfar í New York , og Sam Armstong píanóleikari koma fram á tvennum tónleikum hér á landi um helgina .
Á laugardag klukkan 16 leika þau í menningarhúsinu Bergi á Dalvík og á sunnudag klukkan 20 í Hafnarborg í Hafnarfirði .
Á efnisskránni eru verk fyrir selló og píanó eftir Beethoven , Brahms , Britten og Martinu .
" Það er mjög mikilvægt fyrir mig að koma heim að spila og til að hitta fjölskyldu og vini .
Það er svo gott að koma í þetta fríska loft og sjá sjóinn , " segir Sæunn .
Hún hóf sellónám hér á landi fimm ára gömul en sjö ára flutti hún til Bandaríkjanna og hefur búið þar að mestu síðan .
Hún lauk mastersgráðu frá Juilliard í New York árið 2008 og hefur hlotið ýmis verðlaun fyrir sellóleik sinn .
Meðleikari hennar , enski píanóleikarinn Sam Armstrong , hefur komið fram í mörgum helstu tónleikasölum heims , svo sem Royal Festival og Wigmore Hall í London , Concertgebouw í Amsterdam og Esplanade í Singapúr .
Hann lauk nýlega námi frá Mannes-tónlistarháskólanum í New York og hefur verið hælt sem rísandi stjörnu af blaðinu International Piano .
" Við höfum leikið mikið saman , bæði í York og í Bretlandi .
Nú býr Sam í London og okkur þótti upplagt að hittast hér á miðri leið og leika saman á tónleikum , " segir Sæunn .
" Við náum vel saman , hann er frábær kammermúsíkant , " segir hún um meðleikarann .
Hún segir að vissulega séu andstæður í því að fara beint frá New York í skammdegið fyrir norðan , á Dalvík ; það séu afar góðar andstæður .
Þá sé gott að geta leikið efnisskrána hér tvisvar .
" Sem tónlistarmaður er gott að fá að þróast með hverjum tónleikum , engir tvennir tónleikar eru eins , og mér finnst mikilvægt að geta leikið efnisskrána oftar en einu sinni .
Sum verkanna á efnisskránni höfum við leikið áður en öðrum bætum við við .
Það er líka skemmtilegt að flytja bæði verk sem við þekkjum vel og önnur sem við erum að byrja með .
Verkin á þessari efnisskrá eru öll í uppáhaldi hjá mér en gegnum þau liggur ákveðinn óperuþráður .
Við leikum tilbrigði við bæði Töfraflautu Mozarts og Móses í Egyptalandi eftir Rossini og svo sönglög eftir Brahms .
Allt verk sem veita mér uppljómun , " segir Sæunn .
