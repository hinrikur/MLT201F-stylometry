Fatahönnuðurinn Sruli Recht birti í fyrradag myndband á Youtube þar sem hægt er að fylgjast með því hvernig nýjasta afurðin ; skartgripur , nánar tiltekið hringur , varð til .
Nokkuð stór húðflipi var fjarlægður af maga Srulis en húðinni var svo komið fyrir á 24 karata gullborða .
Skartgripurinn á að kosta um 60 milljónir íslenskra króna .
Myndbandið er farið að vekja athygli erlendis sem og grein sem birtist um skartgripinn á vefsíðu Dezeen magazine í gær .
Sú athygli sem Sruli vekur kemur ekki á óvart því bæði er uppátækið óvenjulegt og fylgst er með aðgerðinni á Sruli skref fyrir skref í myndbandinu .
Ritstjórnarfulltrúi vefhönnunartímaritsins Sketchbook Magazine spyr í gær á twittersíðu sinni og vísar í greinina : " Hvað í andskotanum er eiginlega að þessum íslenska hönnuði ? " Sruli er reyndar fæddur í Ísrael og er ástralskur ríkisborgari en hefur haft aðsetur á Íslandi um nokkurt skeið .
