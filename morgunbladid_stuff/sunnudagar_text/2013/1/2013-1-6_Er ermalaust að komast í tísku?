Hvað gerir kona annað í byrjun janúar en að drífa sig í leikfimisfötin , drekka nóg af sítrónuvatni , borða grænmeti , staupa sig með engifer , hætta að veltast um eins og fituhlunkur með malt og appelsín í æð , hafa naglasúpu í matinn , fara snemma að sofa og setja tappann í flöskuna ? Eftir allt desember-stuðið kemur víst að skuldadögunum og ekki lýgur spegillinn , svo mikið er víst ( og heldur ekki vigtin ...
) Eins notalegt og það er að stöffa sig eins og Foie Gras önd og marinera sig í góðum félagsskap er gjaldið aðeins of hátt fyrir þessi skemmtilegheit .
En hvernig er hægt að núllstillast án þess að drepast hreinlega úr leiðindum og langa til að láta skjóta sér upp með síðustu rakettunum ? Eitt besta trix fyrr og síðar , sem hljómar reyndar pínulítið Guggulega , er að kaupa sér ný leikfimisföt .
Það skiptir engu máli hvaðan þau koma , bara að þér líði vel og þau framkalli löngun til þess að gera eitthvað annað en að teygja sig í vondu molana í konfektkassanum .
Það þarf ekki splæsa í heildress heldur geta nýjar buxur eða stakur toppur gert það að verkum að við nennum að fara .
Ef þú ætlar að kaupa þér bæði buxur og bol skaltu alls ekki velja sama dress og gínan í búðinni er klædd í .
Það getur endað með ósköpum eins og dæmið hér fyrir neðan sannar .
Gamall vinur minn upplifði það einu sinni og lýsti upplifun sinni með hryllingi .
Hann hafði verið nánast óhreyfður í nokkur ár þegar eiginkona hans ákvað að grípa í taumana og gaf honum arfasmart leikfimisdress í jólagjöf , buxur og bol og hvort sokkar og skór voru ekki í pakkanum líka .
Í byrjun janúar mætti hann , dálítið lost þarna í tækjasalnum og vissi ekki alveg hvort hann var að koma eða fara , en reyndi að gera gott úr öllu saman .
Þegar hann leit í spegilinn í ræktinni var hann bara nokkuð ánægður með sig eða þangað til ógæfan dundi yfir .
Hann mætti öðrum manni ( sem var alls ekki eins töff og hann sjálfur ) í nákvæmlega eins fötum .
Sá hafði líklega keypt dressið af gínunni líkt og eiginkona vinar míns , sem vildi sínum heittelskaða aðeins það besta .
Ég gleymi þessari sögu aldrei og svipbrigðunum þegar hann útskýrði þessa hræðilegu lífsreynslu í smáatriðum .
Og hvort hann hefur einhvern tímann tekið sénsinn aftur fylgir ekki sögunni .
Fyrir jólin kom minn ástkæri eiginmaður fram úr fataherbergi með ermalausan bol úr sleipu efni og spurði hvort það mætti ekki gefa bolinn í söfnun .
Bolinn hafði ég sjálf keypt á hann í einhverjum tryllingi erlendis í þeirri von um að maðurinn myndi færa lögheimili sitt í líkamsræktarstöð .
Svo varð hinsvegar ekki og dagaði bolurinn uppi í neðstu skúffunni .
Bolurinn var þó allt of sleipur eitthvað og fyndinn til að fara í söfnun og ákvað ég að gefa litla bróður mínum hann í grínjólagjöf .
Í jólaboðinu beið ég eftir viðbrögðum frá bróður mínum , en þau létu á sér standa þannig að ég spurði hann hvernig honum hefði fundist bolurinn .
" Bara fínn , er ermalaust að komast í tísku ? " martamaria@mbl.is 