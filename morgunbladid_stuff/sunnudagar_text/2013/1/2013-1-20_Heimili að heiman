Í sjö mánaða heimsreisu sinni árið 2010 kom Baldur Kristjánsson ljósmyndari meðal annars við á Íslendingaslóðum við Gimli í Winnipeg í Kanada .
" Það var ógleymanlegt að vera þarna og ég held að það hafi eitthvað spilað inn í hve lengi ég hafði verið frá Íslandi .
Þarna upplifði ég mig eins og ég væri kominn heim þrátt fyrir að vera óralangt frá Íslandi , " segir Baldur .
Í Gimli dvaldi hann meðal annars 17. júní og tók þátt í hátíðarhöldum Vestur-Íslendinga þar sem fjallkonan kom meðal annars á svæðið og stúlknakór söng íslenska þjóðsönginn .
" Það kom mér rosalega á óvart hve allt var í raun íslenskt þarna .
Margir töluðu íslensku og eldra fólkið talaði skýrari og málfarslega réttari íslensku en ég heyri heima .
Ég fann fyrir miklu Íslendingastolti og mér leið pínulítið eins og rokkstjörnu vegna þess hve góðar móttökur ég fékk , " segir Baldur .
Hann segir það hafa komið sér á óvart hve sterk tengslin við Ísland voru meðal íbúa í Gimli .
" Eitt skiptið fór ég á elliheimili og þar kom fólk saman einu sinni í viku til að tala íslensku .
Ef einhver varð uppvís að því að " sletta " á ensku var hann umsvifalaust sektaður .
Á barnum mátti fá Egils gull og harðfisk og hvarvetna var mér boðið upp á vínartertu .
Svo sá ég íslenska fánann oftar í Gimli en ég hef nokkurn tíma séð á Íslandi að 17. júní undanskildum , " segir Baldur .
Hann segir marga hafa haft áhyggjur af efnahagsástandinu á Íslandi .
, , Allir voru svo vinalegir .
Helga Mali , sem var fjallkonan á hátíðarhöldum 17. júní , lánaði mér t.a.m. bílinn sinn þegar ég vildi fara og mynda einhvers staðar fyrir utan bæinn .
Þá hafði ég þekkt hana í klukkutíma .
Svo leyfði bæjarstýran mér að gista hjá sér fyrstu tvær næturnar þar sem ég var ekki kominn með gistingu þegar ég kom í bæinn .
Afganginn af ferðinni gisti ég hjá dóttur hennar og tengdasyni , " segir Baldur .
Þegar til Winnipeg var komið var hann hálfnaður með ferðalagið .
Aðspurður hvort eitthvað hafi komið honum sérstaklega á óvart segir Baldur alla hafa verið upptekna af því að bjóða honum vínartertur .
" Ég hef aldrei orðið var við þær á Íslandi en allir þarna ytra voru sífellt að bjóða mér vínartertu .
Þarna mátti svo finna íslenskt bakarí þar sem meðal annars mátti fá snúð , " segir Baldur að lokum .
