Nýjum tækjabúnaði fyrir álverið í Straumsvík , sem vegur alls um 1.400 tonn var landað í Hafnarfirði í sl. viku .
Þetta var síðasta sendingin á alls 3.000 tonnum af búnaði vegna uppfærslu á þurrhreinsistöðvum , sem hreinsa útblástur frá kerskálum álversins .
20% framleiðsluaukning Búnaðurinn var keyptur frá Kína .
Skip sem flutti farminn var tæpa tvo mánuði á leið til Íslands og lagðist að bryggju í Hafnarfirði sunnudaginn 13. janúar .
Löndun hófst á mánudagsmorgni og lauk á fimmtudagskvöldi .
Var það nokkru fyrr en áformað var og gekk verkið óhapplaust .
Hreinsistöðvarnar verða efldar vegna fyrirhugaðar 20% framleiðsluaukningar álversins .
Uppfærslan felur í sér að hreinsivirkni eykst til muna .
Uppsetning á þeim búnaði sem áður var kominn til landsins er hafin en verkefninu lýkur ekki fyrr en á næsta ári .
Alls var á sl. ári varið alls sautján milljörðum króna til fjárfestingarverkefna í Straumsvík .
Viðamikið verkefni Efling þurrhreinsistöðvanna er liður í viðamiklum og margþættum verkefnum Rio Tinto Alcan í Straumsvík sem staðið hafa yfir undanfarin misseri .
Stór áfangi náðist sl. sumar þegar hluta framleiðslulínu í steypuskála var umbreytt , þannig að auk barra eru þar nú einnig framleiddir boltar sem eru verðmætari vara .
sbs@mbl.is 