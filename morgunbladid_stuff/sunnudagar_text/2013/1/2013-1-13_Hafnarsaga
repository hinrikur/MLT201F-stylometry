Út er komin bókin Höfnin – Saga Hafnarfjarðarhafnar , skrifuð af sagnfræðingunum Birni Péturssyni og Steinunni Þorsteinsdóttur .
Þetta er bók í allstóru broti , prýdd fjölda áhugaverðra ljósmynda og teikninga sem margar hverjar hafa ekki birst áður .
Þetta er saga um uppbyggingu hafnaraðstöðu í fjarðarbotni við bæ sem byggðist í hrauni , en höfundar segja hvorki höfnina né bæinn hafa getað án hins verið .
Bókin byggist á stuttum frásögnum , sögum og heimildum , sem raðast saman í hundrað ára heild .
Á liðinni öld hafa gríðarmiklar breytingar orðið á hafnarsvæðinu í Hafnarfirði og framkvæmdir verið miklar , eins og glöggt má sjá í þessu athyglisverða verki .
