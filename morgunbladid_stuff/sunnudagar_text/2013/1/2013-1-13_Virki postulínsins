Postulínsvirkið er verslun og vinnustofa keramamikhönnuða í bakhúsi við Laugaveg .
" Hugmyndin varð til í maí á síðasta ári og við opnuðum um miðjan júní , " segir keramikhönnuðurinn Diðrik Steinsson sem á og rekur Postulínsvirkið .
" Mig vantaði vinnustofu til að framleiða bollann minn .
Ég var búinn að leita eftir því að selja bollann í verslunum í Reykjavík en fannst álagningin svo há að ég sá ekki fram á að geta framleitt hann og haft eitthvað uppúr því , " segir Diðrik , sem hefur hannað hugvitssamlegan kaffibolla sem ber nafnið Gripurinn og þægilegt er að halda á auk þess sem hann heldur kaffinu lengi heitu því það er holrými inni í honum .
Diðrik varð var við að verslunin sem var áður á staðnum , Keramik fyrir alla , var að hætta .
" Ég ákvað að kýla á það og koma hérna inn og byrja með verkstæði .
Mig langaði að vera með verkstæði fyrir fólk sem er búið með sama nám og ég .
Það eru allir í þessum bransa hérna heima svo einangraðir , bara með sitt stúdíó í bílskúrnum , " segir hann .
Keramikhönnuðurinn Inga Höskuldsdóttir er ein þeirra sem eru komin með aðsetur í Postulínsvirkinu en bæði lærðu þau í Myndlistaskólanum í Reykjavík .
" Þetta er tveggja ára nám og heitir mótun .
Við lærðum ekki saman en vorum bæði með sömu hugmyndir , " segir Inga sem er ánægð með að vera komin í þennan félagsskap .
" Þarna kemur fólk saman í stað þess að vera hver í sínu horni .
Það er svo gott að vera ekki einn með hugmyndir sínar og nauðsynlegt að fá viðbrögð til að geta þróað hugmyndirnar .
Það er miklu skemmtilegra , " segir hún og Diðrik tekur undir þetta : " Það hefur verið mikil einangrun í faginu .
" Keramikkennsla lagðist niður þegar Myndlista- og handíðaskólinn hætti en Myndlistaskólinn í Reykjavík tók námið upp fyrir nokkrum árum og segja þau keramik hafa verið í sókn með því námi .
Heimsókn í Postulínsvirkið er meiri upplifun en að koma í hefðbundna verslun því þarna er hægt að fá innsýn í hönnunarferlið , hitta keramikerinn sjálfan og sjá ýmis tæki og tól sem notuð eru .
" Fólki finnst ótrúlega gaman að sjá aðstöðuna og komast að því hvað er á bak við hlutina , " segir Diðrik .
" Þetta er handverk .
Það er eitthvað sem fólk áttar sig ekki alltaf á þegar það kaupir hlut í hönnunarverslun , hvað það er mikil vinna á bak við þetta , " segir Inga .
Diðrik bendir á að eitt af verkefnum hans sé að gera prótótýpur fyrir vöruhönnuði og bendir áhugasömum á að hafa samband .
" Ég vil spara fólki að þurfa að leita út fyrir landsteinana og opna fyrir þetta samtal , " segir Diðrik og klykkir út með því að segja að það sé pláss fyrir einn keramikhönnuð til viðbótar í Postulínsvirkinu .
