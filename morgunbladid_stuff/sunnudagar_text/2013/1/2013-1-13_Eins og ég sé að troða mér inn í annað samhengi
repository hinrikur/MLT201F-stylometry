Ég hef tilhneigingu til að líta á verk mitt sem heim og vinnustofuna sem einskonar rannsóknarstofu eða tilvistarrými , " skrifar Helgi Þorgils Friðjónsson myndlistarmaður í hugleiðingum um hina viðamiklu sýningu Tón í öldu sem hann opnar klukkan 15 í Gerðarsafni í Kópavogi í dag , laugardag .
Þar birtist ekki bara áhugaverður heimur listamannsins , heldur mætti allt eins tala um heima , því á sýningunni eru nokkrir hópar verka , nokkrir kjarnar sem tengjast í sérstökum og auðþekkjanlegum myndheimi listamannsins .
Áberandi eru misstórir málaðir leirskúlptúrar sem Helgi vann á tæplega fimm mánaða tímabili á virtu leirverkstæði hollenska ríkisins , E.K.W.C. , frá nóvember 2010 fram í mars á síðasta ári .
" Tékkneski listamaðurinn og vinur minn Milan Kunc hafði unnið á þessu verkstæði og hvatti stjórnendur þar til að bjóða mér .
Og mér var boðið og ég vann í nokkra mánuði með þessum sérfræðingum , " segir Helgi Þorgils .
Þegar gengið er um salina má sjá að afraksturinn er allmörg verk en Helgi segist hafa mætt vel undirbúinn til Hollands .
" Frá fyrstu mínútu var ég tilbúinn að byrja að vinna .
Ég mætti með teikningar og ljósmyndir , til að mynda af bakskúlptúrum Matisse og af bakinu á mér , " segir hann og bendir á verk þar sem hann vinnur út frá frægum lágmyndum franska listamannsins .
" Ég hef gert skúlptúra síðan í skóla en þar sem ég var að fara að vinna með bestu tækjum og sérfræðingum , ákvað ég að gera stærri og umfangsmeiri skúlptúra en áður .
" Mörg stór málverk eru á sýningunni og raðir tengdra málverka .
Við stöndum við eitt þar sem hrossi , síld og auðnutittlingi er staflað upp saman , í brengluðum hlutföllum .
" Hér tengi ég saman kyrralífshefðina og vörður sem Íslendingar hafa notað um aldir til að vísa sér leið , nema ég hleð vörður úr lifandi dýrum .
Ég vona að áhorfendur skynji þau sem lifandi en ekki sem steingervinga , " segir Helgi og brosir .
" Stundum er sagt að um aldir hafi blessaðar skepnurnar bjargað þessari sárþjáðu þjóð og kannski má lesa það úr þessum vörðum .
" Á andstæðum vegg er stórt málverk í sex hlutum sem falla saman og sýnir nakinn karlmann , í mynd listamannsins , frá breytilegum sjónarhornum .
Helgi Þorgils segir verkið byggt á frægri teikningu Leonardos da Vinci um fullkomna skipan heimsins " og á bakvið er Hvannadalur á Vestfjörðum .
Oft styðst ég við ákveðið landslag þótt þetta sé ekki nákvæm endurgerð þess .
" Minningasafn á krossviðskubbum Þar sem við göngum áfram um sýninguna segist Helgi " grúppa verkin svolítið saman " , hann reyni að hafa bil á milli þessara grúppa " en finnst í lagi að þau kássist svolítið innbyrðis " .
Á einum vegg sitja þétt saman málverk sem hann kennir við barokk , með svífandi líkömum og dýrum mót skýjuðum himni , og á móti er önnur þyrping , portrett sem eru endurgerðir mynda af dýrlingum eða frægra mynda úr listasögunni .
Fólkið á myndunum er allt með svipmót Helga sjálfs .
" Þetta eru aðallega dýrlingar , nema þessar tvær þarna sem eru eftir Caravaggio og svo þessi af konunni með einhyrninginn , hún er eftir Rafael , " segir Helgi og bendir .
" Ég byrja á býsna nákvæmri endurgerð en þegar á líður þá sleppi ég fyrirmyndinni og klára myndina á minn hátt .
Þá set ég höfuðið á mér inn fyrir hið upprunalega .
Það er eins og ég sé að troða mér inn í annað samhengi , sem er æði mannlegur eiginleiki , en ég hef valið að endurgera myndir sem ég held upp á og álít að geti sagt eitthvað mikilvægt með að fá höfuðið á mér í staðinn .
" Hann þagnar og horfir á myndina eftir málverki Rafaels , af konunni með einhyrninginn .
" Það liggur við að mér finnist þetta óþægilegt , " segir hann svo og hlær , bætir við að hann sé ekki vanur að mála sig sem konu .
Helgi hefur unnið að þessari myndröð af og til síðan á níunda áratugnum .
Á neðri hæð Gerðarsafns er fjöldi stöpla með á fjórða tug lítilla verka sem Helgi málar á báðar hliðar krossviðskubba .
Þetta er sería sem hann kallar Heim .
Á annarri hliðinni eru myndir af herbergjum í húsum í Dalasýslu sem hafa veitt Helga skjól um ævina , en hinum megin má sjá umhverfi þessara húsa .
Helgi samþykkir að þessum verkum megi líkja við tregafullt minningasafn .
" Þegar ég byrjaði að mála þessar myndir í húsum , sem sum eru yfirgefin , þá fylltist hugurinn af sundurlausum hugmyndum , ég sá fyrir mér fólkið sem hafði verið þarna með mér og einmanaleg depurð færðist yfir mig .
Ég þjappa þessum verkum saman á stöplum , það er eins og fólk fari um skóg þegar það skoðar þær , og ég vona að það finni fyrir einhverjum slíkum minningum og jafnvel depurð við að skoða myndirnar , " segir hann .
Þetta er afar viðamikil sýning , segi ég við Helga eftir að hafa gengið með honum um salina þar sem skúlptúrarnir eru áberandi .
Flestir líta þó á hann sem málara .
" Já , það held ég sé öruggt þótt mér finnist nauðsynlegt að vinna að allskyns verkum .
Mála , geri skúlptúra , teikna og skrifa .
Ef ég er málari þá er ég ólíkur flestum málurum að því leyti að ég álít að það gefi fólki betri mynd af mínum myndheimi að hafa nokkur verk eftir mig fyrir framan sig : kannski portrettmynd , barokkmynd , eina hreina konseptmynd og skúlptúr ; þá fyrst er komin nokkuð heilleg mynd af því hvernig listamaður ég er .
" Helgi þagnar og hugsar sig um , bætir svo brosandi við : " Því hvet ég sem flesta til að eignast mörg verk eftir mig .
" 