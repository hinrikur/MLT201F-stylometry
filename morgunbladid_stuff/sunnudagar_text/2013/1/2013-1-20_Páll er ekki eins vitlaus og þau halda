Sagt hefur verið , að sá sem leggur til að fé sé fært með valdboði frá Pétri til Páls geti jafnan reitt sig á stuðning Páls .
Þessi kenning hljómar sennilega .
Til þess að hún standist ekki þarf Páll að vera einkar vel innréttaður , og sjá út fyrir sína þrengstu hagsmuni .
Margir þeirra sem feimnislaust lýsa sjálfum sér svo , að þeir búi yfir ríkari réttlætiskennd en náunginn , færa einmitt réttlætisrök fyrir slíkri aðgerð .
Krafan um jöfnuð sé réttlætiskrafa og í þeim tilvikum sem Pétur hafi meira á milli handanna en Páll leiði jafnaðarstefna , byggð á almennri kröfu um réttlæti , til þess að rétt sé að færa fé frá Pétri til Páls .
Og það getur verið snúið að standa í senn gegn hljómþýðri kenningu um jöfnuð og meintu algildu réttlæti .
Sæluveldi jafnaðar Heimsveldi , skammt fyrir austan okkur , var sagt reist á jafnaðarkröfunni sjálfri .
Það hélt úti starfsemi á þeim grundvelli í rúma 7 áratugi , en hrundi þá , næsta óvænt , með furðu litlu brauki og bramli .
Þá hafði hver hryllingurinn á fætur öðrum gengið yfir þjóðirnar sem undir okinu voru þegar ríki keisaranna var breytt í pólitíska tilraunastofu í nafni jöfnuðar og réttlætis .
Milljónir manna , sennilega nærri 20 milljónir , höfðu verið drepnar í nafni þess réttlætis .
Annar eins hópur hafði dvalið í ömurlegum fangabúðum , Gulaginu , og skapandi tilvera utan fangelsisveggjanna var drepin í dróma , landbúnaður einstaklinga eyðilagður og frumkvæði eytt , svo stiklað sé á fáeinum steinum .
Sum bestu skáld og rithöfundar veraldar féllu fyrir þessum galdri .
Og það gerðist auðvitað einnig hér á landi sem annars staðar .
Nokkuð lengi var kenningin sú að þessi hópur listrænna snillinga hefði verið blindaður af birtu hugsjónaeldsins .
Og einhverjir voru það og sáu sumir að sér .
En óþægilega margir höfðu glaðbeittir gengið lyginni á hönd , talað máli hennar og réttlætt það fyrir sjálfum sér og síðar fyrir öðrum með því að þeir töldu að ógnir og skelfing væru þekkt björg sem lægju jafnan í götunni til stjarnanna .
Og eins og það er þverstæðukennt voru það iðulega " gáfumennirnir " í hverju landi sem fyrstir gengu hinum glataða málstað á hönd .
Nú er sovétið á bak og burt , en fyrrverandi áhangendur kenninganna , sem það byggðist á , eru margir enn bærilega brattir .
Kenningin , segja þeir sumir , sem trúað var á , sé gjaldgeng enn og ill örlög og loks hrun hins kommúníska heimsveldis dragi ekki úr sannleiksgildi hennar .
Því miður hafi komið í ljós að þeir sem náðu völdum eftir byltinguna 1917 hafi snemma svikið málstaðinn og útfærslan því verið brengluð og geti ekki afsannað eitt né neitt .
Enn stærra og enn í blóma Austan við Sovétríkin var enn fjölmennara ríki , Kína , sem gekk kommúnismanum á hönd þrjátíu árum síðar en þau .
Þar ríkir hann enn .
Gömlu goðin , Marx og Engels , eru hafin til skýja á tyllidögum og Mao skrínlagður hafður til sýnis , eins og goðmagn sem lotningu ber .
Þó er talið að auk miskunnarlausrar kúgunar beri hann ábyrgð á dauða um 70 milljóna landa sinna , og komi því jafnvel þeim auma Adolf Hitler auðveldlega í skuggann af sér .
Og kommúnistaflokkurinn fer enn með völdin , og heldur sinni þjóð í aga með svipuðum aðferðum og áður tíðkuðust .
Það voru aðferðirnar sem " gáfumennirnir " sannfærðu sig um , en þó einkum aðra , að væru nauðsynleg lyf , sem fólkið yrði að kyngja , þrátt fyrir ógurlegar aukaverkanir , vildi það eiga von um að komast inn í ríki sælu , jöfnuðar og réttlætis .
En nýjungin er sú , að þótt þessum meðulum sé enn beitt í Kína , og í aðeins veikari skömmtum en áður , er gamla markmiðið , sem réttlætti beitingu þeirra , varla sjáanlegt .
Þvert á móti spretta þar upp auðmenn eins og gorkúlur , og þá ekki síst úr ranni kommúnistaflokksins eða í skjóli hans .
Ekki er fátítt að einn slíkur eigi meira fé , einn og sjálfur , en milljón fátækra landa hans á .
Íslendingar eru svo lánsamir að hafa kynnst einum slíkum , sem að auki er sjálfur skáld , eins og svo margir eyjaskeggja , svo varla verður á betra kosið .
Þegar valdastéttin í Kína hreyfði sig á milli stóla s.l. haust varð umræða um hve miklum auði þessi eða hinn forystumaður alþýðulýðveldisins hefði náð að sanka að sér fram að þessu .
Og það var oft ógrynni fjár .
Kínverskum rokkefellerum og wallenbergurum fjölgar ótt , þótt enn séu landar þeirra taldir í hundruðum milljóna sem eiga ekki annað en hrísgrjónaskálina sína og hreysið þar sem þeir hírast .
Jafnvel íslenskir útrásarvíkingar á háglanstíð sinni virðast í samanburði við helstu kínverska auðmenn vera eins og hópur af putum í kringum Gúllívera .
En kannski verður þessi einkennilega blanda , alræði kommúnistaflokks og ótrúleg auðsöfnun , til þess að alræðisflokkur alþýðunnar lifi eitthvað lengur þar en sá rússneski náði að gera .
Það fáum við að vita innan tíu ára .
Ofgnóttin vestra er völt Hagkerfi Vesturlanda stendur ekki of styrkum fótum þessa stundina og hagsmunir ríkjanna þar felast í því að kínversku þjóðarskútunni verði ekki ruggað um of , hagvöxtur haldi áfram að vera fjórfaldur á við þann vestræna svo kaupgetan vaxi ár frá ári og pantanir berist þaðan í stórum stíl .
Yfirspenntur vestrænn lífsstíll hvílir á því , að ekki verði alvarlegur afturkippur austur þar .
Foringjar ESB hafa farið bónarveg til Peking og beðið þarlenda um að kaupa skuldabréf af björgunarsjóðum sambandsins , því aðrir séu tregir til þess .
Kínverjar bregðast vel við , kaupa myndarlega með annarri hendinni en selja svo evrur með hinni .
Það endurspeglar mat þeirra á " lausnum á evrusvæðinu " .
En þótt heimurinn allur , nema Kúba og Norður-Kórea og fáein önnur slík ríki á brauðfótum , viðurkenni að lífskjarajöfnuður sé ekki raunhæfur , og jafnvel ekki eftirsóknarverður falla stjórnmálamenn þó enn í þá freistni að reyna að snúa Páli til fylgis með því að fá honum með valdi fé frá Pétri .
Og ein ástæðan til þess er sú að mjög aflögufærir Pétrar eru jafnan miklum mun fámennari en Pálarnir .
Það er því ekki þannig að lögþvinguð fjártilfærsla glati einu atkvæði fyrir hvert eitt sem fæst .
Hið atkvæðalega reiknisdæmi lítur þannig út á pappírnum að hægt sé að hrella svona 10 prósent íbúanna og jafnvel færri um leið og 90 prósentunum eða fleiri er skammtað það sem inn kemur , eða öllu heldur hluta þess .
Síðasti sirkusinn í kringum hengjuna miklu í Bandaríkjunum , sem virtist ætla að færa sambandsríkið í kaf , endaði þannig að ekkert annað gerðist en að skattur á 3 prósent Bandaríkjamanna , þá tekjuhæstu , hækkaði um fáein prósent .
Ekkert annað gerðist .
Sú breyting breytti engu um hengjuna , enda er hún þarna enn .
En þetta var " réttlætismál " .
Að vísu voru 97 prósent Bandaríkjamanna ekkert betur sett eftir en áður , og snjóhengjan fór hvergi , en samt var þetta mikið réttlætismál að sögn þeirra sem segjast búa yfir ríkari réttlætiskennd en gengur og gerist .
Leikur forsetann illa Hollande forseti Frakklands hafði lofað ( eða hótað ) því í kosningum að hækka hæsta skattþrep í landinu upp í 75 prósent , enda " væri það réttlætismál .
" Hann vissi að slíkur skattur myndi falla með miklum þunga á tiltekna greiðendur , en þeir væru svo fáir að það gerði ekkert til og hefðu fæstir þeirra kosið Hollande hvort eð var .
Hinir , sem væru undir mörkunum , væru hins vegar fjölmennir og myndu hlakka og klappa að mati stjórnmálafræðinga .
En þetta " góða mál " hefur snúist í höndum forsetans eins og margt annað .
Það var auðvitað upplýst að þessi skattlagning myndi litlu eða engu breyta um fjármálalegan vanda Frakka .
Og þegar væntanlegir greiðendur ákváðu að flytja sig um set til að forðast höggin var hafin herferð gegn þeim .
Þeir væru svikarar við franskan málstað og ætluðu ekki að axla sinn hluta af ógöngum fransks efnahags .
En þessi rök virkuðu ekki eins og ætlað var , því burðugasta regla í fjórfrelsi ESB er að menn færi sig til með vinnuframlag sitt eða fé , eins og þeim hentar , innan stórríkisins og hafi ekki neinar sérstakar skyldur við einstök héruð í þeim efnum .
Þegar eitt hérað ESB , eins og Frakkland , hækkar skatta sína í 75 prósent , þá verða öll hin héruðin , þótt háskatta séu , að " skattaskjóli " í einu vetvangi .
Eftir að leikarinn Depardieu skipaði sér í fremstu röð skattflóttamanna snerust sniðugheitin í höndum forsetans .
Auðvitað var hafin rógsherferð gegn leikaranum af hálfu þeirra sem ekki áttu að borga meira og búa að auki yfir ríkari réttlætiskennd en náunginn .
En aðförin geigaði .
Enda er stórleikarinn sérstakt fyrirbæri og ekki fyrir aukvisa að eiga við .
Maður , sem leikur greifann af Monte Cristo og kemur út úr áralangri hræðilegri fangavist á fangaeyjunni feitur og pattaralegur , án þess að missa neitt af sínum trúverðugleika , er auðvitað óviðráðanlegur .
Hollande var því brugðið og flúði í það skjól að segja að 75 prósenta skatturinn myndi aðeins verða látinn gilda í 2 ár .
Þar með undirstrikaði hann auðvitað sýndarleik sinnar gerðar .
Þegar gyðjan eilífa , Birgitte Bardot , tók afstöðu með kollega sínum og sagðist myndu flýja Frakkland líka , virtist fokið í flest skjól .
Að vísu virtist það fremur vera vegna tveggja berklaveikra fíla en skatta .
Hollande hefur nú lofað leikkonunni að kanna til þrautar hvort ekki megi ná að lækna fílana .
Og hingað heim Á Íslandi var lagður á " auðlegðarskattur " og fjármagnstekjuskattur var tvöfaldaður og allir skattar sem hugsast gat hækkaðir látlaust .
Auðlegðarskatturinn var sagður vera tímabundinn enda vissu stjórnvöld að hann stæðist ella ekki stjórnarskrá vegna eignarupptöku-eðlis síns .
Auðlegðarskattur hefur síðan bæði verið framlengdur og dýpkaður , svo hann nái til " fleiri auðmanna " og ekkert því að marka yfirlýsingar ríkisstjórnarinnar fremur en fyrri daginn .
Ekki verður komist hjá að afnema " auðlegðarskattinn , " því ella verður hann dæmdur af , með tilheyrandi áhættu um skaðabótaskyldu ríkisins .
Á Íslandi borgar drjúgur hluti landsmanna ekki tekjuskatt til ríkisins og tekjuskattur hins hlutans er að auki notaður til að greiða útsvar til sveitarfélaganna fyrir þann hóp sem engan tekjuskatt greiðir .
Þetta er vafasöm tilhögun og er auðvitað til þess fallin að láta lýðskrumara beita Péturs og Páls afbrigðinu í hverjum einustu kosningum .
En þrátt fyrir það má ekki gleyma því , að margir þeirra sem lítið hafa , greiða sívaxandi hluta af sínu " ráðstöfunarfé " með hinum ósýnilegu sköttum .
Neyslusköttum , sem eru komnir í hæstu mörk , hvers konar gjöldum fyrir þjónustu , sem áður var talin að fullu greidd með almennum skattgreiðslum og með óréttlátum jaðarsköttum , sem eru illskiljanlegir flestum og bitna mjög þungt á til að mynda eldri borgurum .
" Hin fyrsta hreina vinstristjórn " , " norræna velferðarstjórnin " og sú með " skjaldborgina " hefur gengið lengra í að stinga almenning með títuprjónum hinnar óbeinu skattheimtu en nokkur önnur .
Af þeirri ólánsleið verður ný ríkisstjórn að snúa .
