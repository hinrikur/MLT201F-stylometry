Hlutverk björgunarsveita er að starfa í þágu almannaheilla með þátttöku í björgun , leit og gæslu á ábyrgð stjórnvalda og í samvinnu við þau .
Verkefnin geta verið af ýmsu tagi og fjölbreytnin eykst með hverju árinu , svo sem leitin að strokufanganum fyrir jól ber vitni um .
Orri Páll Ormarsson orri@mbl.is Mikla athygli vakti fyrir jólin þegar björgunarsveitir voru fengnar til að aðstoða við leitina að fanganum sem strauk af Litla-Hrauni enda hafði lögregla lýst því yfir að hann væri álitinn hættulegur og hugsanlega vopnaður .
Þorsteinn Þorkelsson , formaður landsstjórnar björgunarsveita , segir þetta verkefni án fordæmis hér á landi en eftir að hafa ráðfært sig gaumgæfilega við lögreglu hafi björgunarsveitirnar ákveðið að taka þátt í leitinni enda hafi lögregla ábyrgst öryggi leitarmanna .
Lögum samkvæmt er björgunarsveitum skylt að hefja björgun , leit og gæslu ef stjórnvöld óska þess .
Svo einfalt er málið þó ekki , að áliti Þorsteins .
" Alla jafna þarf ekki að ræða þátttöku okkar í leit að fólki en vegna óvenjulegra aðstæðna í þetta skipti var það gert sérstaklega , " segir hann .
" Við vildum fá tryggingu fyrir því að okkar fólk væri ekki í hættu við leitina og sannfærði lögregla okkur um að öryggi væri tryggt .
" Þess má geta að lögreglumaður eða -menn fylgdu öllum leitarhópum og þyrfti að leita að fanganum í hellum eða húsum var það gert af sérþjálfuðum mönnum , hinn almenni björgunarsveitarmaður kom þar hvergi nærri .
" Það var mjög vel að þessu staðið af hálfu lögreglu , " segir Þorsteinn .
Spurður hvort björgunarsveitarmenn sem tóku þátt í verkefninu hafi verið smeykir eða fundist það óþægilegt svarar Þorsteinn neitandi .
" Þetta snýst á endanum allt um öryggi fólks , fyrst það var tryggt var okkur ekkert að vanbúnaði .
" Björgunarsveitarmenn eru þjálfaðir í að leita að fólki sem er saknað og segir Þorsteinn þá þekkingu hafa orðið til þess að lögregla komst á spor strokufangans .
Hann gaf sig sem kunnugt er fram að morgni aðfangadags .
Skýrt ákvæði er um vátryggingar í lögum um björgunarsveitir og björgunarsveitarmenn .
Þar segir að björgunarsveitum sé skylt að tryggja björgunarsveitarmenn vegna slysa sem þeir kunna að verða fyrir í störfum sínum á vegum björgunarsveita .
Sveitunum er einnig skylt að að kaupa eignatryggingu fyrir tjóni á persónulegum munum björgunarsveitarmanna sem verða kann í störfum þeirra á vegum björgunarsveita og kaupa ábyrgðartryggingu fyrir tjóni sem björgunarsveitarmenn kunna að valda þriðja aðila í störfum sínum á vegum sveitanna .
Björguðu sauðfé í stórum stíl Annað óvenjulegt verkefni bar að höndum á liðnu ári , þegar björgunarsveitarmenn voru ræstir út í stórum stíl til að bjarga sauðfé sem grafist hafði í fönn í óveðrinu sem gekk yfir Norðurland í september .
Þorsteinn segir marga björgunarsveitarmenn hafa reynslu af slíkri leit en umfangið hafi í þessu tilviki verið margfalt meira en áður hefur þekkst .
" Björgunarsveitarmenn hafa tekið að sér að bjarga sauðfé fyrir bændur , jafnvel gegn greiðslu , en aldrei áður hefur verið lýst yfir almannavarnaástandi af þessum sökum .
Þegar mest var voru á bilinu fimm til sex hundruð manns að störfum fyrir norðan í september , " segir Þorsteinn og bendir á , til samanburðar , að það séu fleiri menn en tóku þátt í aðgerðum vegna eldgossins í Eyjafjallajökli .
Verkefnið tók líka óvenju langan tíma , svo dögum og vikum skipti voru björgunarsveitarmenn að störfum fyrir norðan sl. haust .
Fjölbreytni að aukast Þorsteinn , sem býr að um þrjátíu ára reynslu af björgunarsveitarstarfi , segir verkefni sveitanna verða stöðugt fjölbreyttari og nauðsynlegt sé að fylgjast með í nágrannalöndunum .
" Við reynum alltaf að bæta okkar störf og þjálfun og þess vegna er mikilvægt að fylgjast vel með , máta okkur við aðstæður og sækja námskeið erlendis .
Síðastliðið haust fylgdumst við til dæmis náið með leit að ungri stúlku í Wales .
Hún hefur ekki fundist en maður verið handtekinn grunaður um morð .
Mál af því tagi hefur ekki komið upp hérlendis – ekki ennþá , " segir Þorsteinn og leggur áherslu á orðið " ennþá " .
Annað verkefni sem gæti komið upp snýr að skemmtiferðaskipum en fjöldi slíkra skipa sækir Ísland heim á hverju sumri .
Þorsteinn segir mikilvægt fyrir björgunarsveitir að búa yfir áætlun lendi þau í vandræðum .
" Þetta hefur ekki gerst hingað til en það breytir ekki því að við björgunarsveitarmenn þurfum að vera viðbúnir færi svo illa að skemmtiferðaskip lenti í vandræðum af einhverju tagi .
" Allt ber þetta að sama brunni : Brýnt er að björgunarsveitir séu við öllu búnar ! Mest vegna ófærðar Þorsteinn segir aðstoð vegna ófærðar algengustu útköllin sem íslenskar björgunarsveitir þurfi að sinna .
Hann hefur á tilfinningunni að slík útköll séu að jafnaði á bilinu eitt til þrjú í viku yfir vetrartímann og í fárviðri , eins og gekk yfir landið milli jóla og nýárs , margfaldist sú tala .
Fólk sé á misvel útbúnum bílum og hætti til að fara út í aðstæður sem það ræður ekki við .
Ekkert lát er á aðstoð við ökumenn yfir sumartímann en þá færast verkefnin upp á hálendið .
" Það hefur orðið mikil sprenging í þessum hálendisverkefnum á síðustu tíu til fimmtán árum , " segir Þorsteinn .
" Þegar ég var að byrja þekktist þetta varla og sumarið var yfirhöfuð mjög rólegur tími hjá björgunarsveitunum .
Það hefur gjörbreyst , nú er sumarið að verða aðalálagstíminn varðandi útköll .
" Álag og áhætta Þorsteinn skýrir þetta með fjölgun erlendra ferðamanna en ekki síður þeirri staðreynd að íslenskir fjallamenn séu sífellt að koma sér upp stærri og betur útbúnum jeppum .
" Það þýðir að þeir hætta sér lengra en áður , jafnvel leiðir sem þeir eiga ekki að fara og þá geta þeir lent í vandræðum , " segir Þorsteinn og bætir við að björgunarsveitirnar hafi þurft að efla sinn tækjakost til að bregðast við þessari þróun .
Eðli málsins samkvæmt þurfi björgunarsveitirnar að laga sig að aðstæðum .
" Þessi útköll eru alltaf að verða alvarlegri og verkefnin um leið meira krefjandi og beinlínis hættuleg á köflum , " segir Þorsteinn og nefnir sem dæmi bíla sem fallið hafa niður í sprungur og hífa þarf aftur upp á yfirborðið .
" Björgunarsveitarfólk getur þurft að leggja sig í mikla hættu við úrlausn verkefna af þessu tagi með tilheyrandi álagi .
" Útköll vegna óveðurs eru líka snar þáttur í starfsemi björgunarsveitanna í þessu landi og Þorsteinn segir þau orðin yfirgripsmeiri og flóknari innanbæjar en áður vegna þess hvað lausamunum , svo sem trampólínum , hafi fjölgað í grennd við heimili fólks í seinni tíð .
Þá sé glíman við lausar þakplötur sígilt verkefni .
Þorsteinn segir útköll á sjó alltaf viðvarandi og hafi heldur aukist eftir að strandveiðar voru gefnar frjálsar .
" Það er augljós fylgni þar á milli , " segir hann .
Af öðrum verkefnum björgunarsveitanna nefnir Þorsteinn gæslu þjóðhöfðingja sem hingað koma og gæslu á stærri viðburðum , svo sem Menningarnótt í Reykjavík .
" Björgunarsveitirnar eru alltaf reiðubúnar að bregðast við að því gefnu að öryggi manna sé tryggt .
" Fengið frið á einum jólum af síðustu sex Vandræðin gera sjaldnast boð á undan sér , ekkert frekar en slysin , og björgunarsveitir geta verið kallaðar út á öllum mögulegum tímum sólarhrings , allt árið um kring .
Það fékk björgunarsveitin Eining á Breiðdalsvík að reyna á aðfangadagskvöld þegar boð komu um að aðstoða kínverska ferðamenn í vanda .
Fólkið hafði ætlað sér um of við erfiðar aðstæður á Breiðdalsheiði og meðal annars ekið framhjá þremur lokunum á veginum .
Sat þar fast í hálku .
Ingólfur Finnsson , gjaldkeri og fyrrverandi formaður Einingar , segir aðgerðina í sjálfu sér hafa verið einfalda en eigi að síður hafi hún tekið á þriðju klukkustund .
Kallað var út klukkan 19 á aðfangadagskvöld og sinntu þrír sveitarmeðlimir útkallinu , Ingólfur og tveir aðrir .
Ingólfur segir ferðamennina hafa borið því við að þeir hafi ekki skilið merkingarnar um lokun og því fór sem fór .
Þegar búið var að leysa hina kínversku gesti úr prísundinni vildu þeir ólmir halda áfram á Mývatn og skelltu skollaeyrum við aðvörunum Einingarmanna .
" Okkur þótti það ferðalag vonlítið og kom því ekki á óvart þegar önnur beiðni kom um aðstoð upp úr miðnætti , " segir Ingólfur .
Heppni að bíll ók hjá Raunar höfðu ferðamennirnir fest sig aftur skömmu eftir að fyrri aðstoðin barst en gátu ekki gert vart við sig fyrr vegna þess að ekkert farsímasamband var á blettinum sem þeir festu sig á .
Það varð þeim til happs að nærsveitarfólk keyrði fram á þá sem er alls ekki sjálfgefið á þessum slóðum á jólanótt .
Þegar Ingólfur og félagar voru komnir af stað öðru sinni kom í ljós að betur hentaði vegna staðsetningar fólksins að liðsmaður Einingar , sem búsettur er á Stöðvarfirði , gripi inn í og sneru þeir því við til Breiðdalsvíkur .
Vel gekk að koma ferðamönnunum aftur af stað og fer ekki frekari sögum af óförum þeirra .
Það er ekkert einsdæmi að Eining sé kölluð út á jólunum .
" Það sama var uppi á teningnum í fyrra , ég fór í útkall klukkan 17 á aðfangadag , aftur að morgni jóladags og enn annan í jólum .
Það voru sambærileg verkefni , bílar fastir í hálku og snjó , en veðrið var heldur verra .
Maður er svo sem orðinn ýmsu vanur , ég keyri líka sjúkrabílinn hér á Breiðdalsvík og ætli ég hafi ekki náð einum af sex síðustu jólum án truflunar , " segir Ingólfur .
Langalgengast er að Eining sinni útköllum vegna ófærðar eða annarra vandræða akandi vegfarenda .
Af 30 útköllum sem sveitin fór í á árinu 2012 var 21 vegna vandræða á Breiðdalsheiði , þar af voru 18 útlendingar undir stýri .
" Þetta hefur breyst gríðarlega á síðustu fimm til sex árum vegna fjölgunar erlendra ferðamanna , " segir Ingólfur sem hefur aldarfjórðungsreynslu af björgunarsveitarstörfum .
Skortur á reynslu og útbúnaði Hann segir einkum tvennt koma til .
Annars vegar hafi hinir erlendu gestir takmarkaða reynslu og þekkingu á akstri við þau skilyrði sem skapast geta á heiðinni , ekki síst fljúgandi hálku .
Hins vegar séu bílarnir sem þeir eru á , oftast nær bílaleigubílar , í mörgum tilvikum alls ekki nægilega vel útbúnir .
Ingólfur segir til að mynda óalgengt að bílarnir séu á nagladekkjum .
" Ég hef áður hvatt bílaleigurnar til að bæta úr þessu og vil nota þetta tækifæri til að ítreka það .
Það er ábyrgðarhlutverk að leigja útlendingum , sem ekki þekkja til aðstæðna , bíl á Íslandi .
" Ekki bætir úr skák að vegurinn yfir heiðina er ekki með vetrarþjónustu af hálfu Vegagerðarinnar .
Af öðrum verkefnum björgunarsveitarmanna á Breiðdalsvík nefnir Ingólfur leitir að fólki sem týnst hefur í óbyggðum en hann hefur tekið þátt í mörgum slíkum .
Þá var eitt útkall á sjó í fyrra .
Óvenjulegasta aðgerðin á liðnu ári var að bjarga bíl sem ekið hafði verið niður í fjöruborðið í Berufirði og sat þar pikkfastur í sandleðju .
" Þetta var æðisgengið kapphlaup við tímann áður en flæddi að .
Sjórinn var kominn upp á sílsa þegar bíllinn loksins losnaði .
En allt er gott sem endar vel .
" 