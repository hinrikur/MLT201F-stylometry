Lykillinn að góðri myndasögu felst í jafnvæginu á milli mynda og texta , " segir teiknarinn og útgefandinn Jean Posocco .
Hann hefur um árabil rekið útgáfufyrirtæki er nefnist Froskur útgáfa ( myndasogur.i s ) sem sérhæfir sig í útgáfu á myndasögum og hefur m.a. stýrt útgáfu á myndasögublaðinu NeoBlek sem áður hét hasarblaðið Blek og hóf göngu sína árið 1996 og kemur út fjórum sinnum á ári .
Nýverið komu út hjá Froski útgáfu þrjár nýjar bækur , barnabók er nefnist Lára lygakokkur og myndasögurnar Lóa ! – Trúnaðarkver eftir Julien Neel og Tímaflakkararnir eftir Zep , Stan & Vince .
" Ég valdi þessa tvo myndasögutitla af því að mig langaði til að kynna nýtt efni fyrir landanum .
Þetta eru stuttar sögur sem eru mjög skemmtilegar aflestrar , " segir Jean og tekur fram að hann hafi góð tengsl við myndasögubransann erlendis , því hann hefur síðustu ár keypt myndasögur fyrir NeoBlek-blaðið .
" Sumir líta á myndasögur sem strákabækur , enda eru margar af þekktustu söguhetjunum karlkyns .
Mér fannst því mikilvægt að bjóða líka upp á myndasögu sem höfðað gæti til stelpna , " segir Jean og vísar þar til Lóu .
Bendir hann á að Lóa hafi notið mikilla vinsælda í Frakklandi á síðustu árum og komið út í tuttugu löndum .
" Ef viðtökur hérlendis við bókunum tveimur verða góðar stefni ég að því að gefa út fleiri bækur í sömu seríu .
" Jean segist sakna þess tíma hérlendis þegar meira var gefið út af myndasögum .
" Ég veit að ég er ekki sá eini sem saknar þess .
Fjölvi og Iðunn stóðu sig mjög vel á sínum tíma og gáfu meðal annars út Lukku-Láka , Ástrík galvaska , Tinna , Sval og Val svo fáeinar söguhetjur séu nefndar .
Um aldamótin síðustu dró verulega úr myndasöguútgáfunni hérlendis sem varð til þess að Íslendingar hafa að miklu leyti misst af þeim breytingum sem orðið hafa í myndasögubransanum .
Þannig eru t.d. mun fleiri konur farnar að skrifa og teikna myndasögur , sem er spennandi því þær hafa oft aðra sýn og áherslur í sögum sínum .
" Aðspurður segir Jean Lóu og Tímaflakkarana ætlaða fyrir lesendur frá sex ára aldri og upp úr .
Hann leggur hins vegar áherslu á að myndasögur séu ekki aðeins fyrir börn .
" Erlendis eru lesendur myndasagna á öllum aldri .
Þar skammast fullorðið fólk sín ekkert fyrir að lesa myndasögur , enda eru þær teknar mun alvarlegar sem listform .
Það væri ánægjulegt ef hægt væri að innleiða viðlíka viðhorf hérlendis .
Mér finnst alltaf leiðinlegt þegar lítið er gert úr myndlæsi og myndskreytingum bóka .
En vonandi fer þetta að breytast og það mun auðvitað fyrst og fremst gerast með meiri og faglegri umfjöllun .
Hafa verður í huga að fólk sem í dag er á þrítugsaldri ólst upp við mun meira úrval myndasagna hérlendis en finna má í dag .
Vonandi vill þetta sama fólk halda myndasögunum að sínum börnum og þá er mikilvægt að gott úrval sé fyrir hendi , " segir Jean og tekur fram að hann ali með sér draum um að geta líka gefið út klassískar myndasögur .
" Sem dæmi er ég að vinna í því að gefa út bók um Sval og Val sem ekki hefur áður komið út hérlendis .
" Langur ferill Jean Posocco hefur verið búsettur hérlendis sl. þrjátíu ár , en hann er Frakki af ítölskum ættum .
Hann lauk námi frá Myndlista- og handíðaskóla Íslands árið 1989 og hefur síðan þá unnið á auglýsingastofu , starfað sjálfstætt við myndskreytingar og gefið út myndasögur .
Jean hefur á ferli sínum myndskreytt mikinn fjölda barna- og kennslubóka .
Sú nýjasta er Lára lygakokkur sem er saga eftir Margréti Björgu Júlíusdóttur .
Aðspurður segist Jean vera af gamla skólanum þar sem sér þyki alltaf best að vinna myndir með blýanti á pappír , síðan fer hann ofan í línurnar með blekpenna , skannar myndirnar inn og litar þær loks í tölvunni þegar við á .
