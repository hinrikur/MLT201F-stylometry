Þessir listamenn eru allir að víkka málverkið út og að þróa list sína áfram um leið , " segir Sigrún Sandra Ólafsdóttir um listamennina sex sem eiga verk á sýningunni Lög unga fólksins sem verður opnuð í Listasafni Reykjanesbæjar , Duushúsum , á laugardag klukkan 15 .
Þau Sigrún Sandra og Aðalsteinn Ingólfsson eru sýningarstjórar en listamennirnir ungu eru Davíð Örn Halldórsson , Guðmundur Thoroddsen , Jóhanna Kristbjörg Sigurðardóttir , Marta María Jónsdóttir , Ingunn Fjóla Ingþórsdóttir og Ragnar Jónasson .
Öll eru þau fædd á árunum 1974 til 1982 og eiga að baki bæði einkasýningar og samsýningar heima og erlendis .
Heiti sýningarinnar er tvírætt , vísar bæði til áhuga listamannanna á dægurtónlist og dægurmenningu almennt og hins " lagskipta málverks " , bæði í tæknilegu og menningarlegu tilliti , enda eru verk þeirra sögð samsett úr mörgum lögum nútíma sjónmenningar .
Þetta eru verk máluð á striga , tréplötur , viðarbúta og aðskotahluti , höggin í rótarhnyðjur , hlaðin úr keramikvösum , auk þess sem verk Davíðs Arnar og Ingunnar Fjólu eru gerð sérstaklega fyrir sýningarrýmið .
Aðalsteinn situr í listráði safnsins og hefur komið að fjölda sýninga þess gegnum tíðina .
Sigrún Sandra rak Gallerí Ágúst til skamms tíma og vann þar mikið með sumum þessara ungu listamanna .
Hún segir að þegar stjórnendur Listasafns Reykjanesbæjar hafi fengið þá hugmynd að hefja nýtt sýningarár með ungri og hressandi myndlist , og hafi haft nokkra ákveðna listamenn í huga , þá hafi Aðalsteinn boðið sér að vinna með þeim .
" Ég var strax spennt fyrir hugmyndinni en ég hef lengi haft á tilfinningunni að meðal myndlistarmanna af þessari kynslóð megi sjá ákveðna bylgju eða strauma , sem finnast ekki bara hér á landi heldur er alþjóðleg hreyfing .
Þetta fólk er að takast á við málverkið og víkkar heim þess út , með hressilegum hætti , " segir Sigrún Sandra .
Hún segir mega velta þeirri hugmynd fyrir sér , hvort þessi kynslóð listamanna sé undir sérstaklega miklum áhrifum af því að alast upp ááttunda og níunda áratugnum , þegar dægurmenningin var mjög litrík og nýstárlegar teiknimyndir og tónlistarmyndbönd voru að koma fram .
Oft heyrist rætt um meintan dauða málverksins .
Er þessi sýning ekki gott dæmi um að málverk sé alls ekki á grafarbakkanum ? " Ég hef nú aldrei efast um að málverkið lifi góðu lífi , " segir Sigrún Sandra .
" Ég hef alltaf verið sannfærð um lífsþrótt þess og hef horft á listamenn þróa þennan miðil á óendanlegan máta .
Það er spriklandi líf í málverkinu .
Þessir skapandi listamenn koma manni alltaf á óvart með nýjum aðferðum og útfærslum , og það er stórkostlegt .
" Metnaðarfull sýningastefna Listasafns Reykjanesbæjar Í áratug hefur Listasafn Reykjanesbæjar haldið úti metnaðarfullu sýningahaldi í Duushúsum en á þeim tíma hafa bæði sýnt þar erlendir og innlendir listamenn , á einka- og samsýningum sem sýningastjórar hafa sett saman , og í hópi þeirra eru margir kunnustu myndlistarmenn þjóðarinnar .
" Frá upphafi höfum við sett upp um sextíu sýningar og útgáfan er samtímis mjög viðamikil , um sextíu sýningaskrár á tíu árum , " segir Valgerður Guðmundsdóttir , framkvæmdastjóri menningarsviðs Reykjanesbæjar .
Hún segir ekki bara vandað til sýninganna heldur séu bæklingarnir líka vandaðir og mikilvægar heimildir um sýningarnar .
" Sýningastjórarnir og listamennirnir sem sýna , þetta er allt vel menntað og fínt fólk , " segir hún .
Varðandi rekstrarforsendur Listasafnsins segir Valgerður alla vita að eftir 2008 sé erfiðara að afla styrkja til menningastarfs .
" En viðhorf bæjaryfirvalda hefur verið mjög jákvætt .
Safnið hefur notið mikils velvilja og stuðnings menningarráðs og bæjarstjórnar .
" Þá séu Menningarsjóður Suðurnesja og Safnasjóður miklir styrktaraðilar safnsins .
" Unnið er markvisst eftir sýningastefnu þar sem byggt er á fjölbreytni og fagmennsku , " segir hún .
" Þetta er eina listasafnið á Suðurnesjum og gegnir því einnig mikilvægu menntahlutverki .
Við höfum tekið á móti fjölda nemenda , til dæmis komu á þriðja þúsund nemenda í formlegar skólaheimsóknir á sýningar safnsins í fyrra og tekur kennari á móti þeim .
" 