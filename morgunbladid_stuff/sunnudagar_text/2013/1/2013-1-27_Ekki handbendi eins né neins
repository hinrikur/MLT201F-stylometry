Arnar Jónsson leikari fagnaði sjötugsafmæli sínu á dögunum .
Hann er í hópi þekktustu og reyndustu leikara þjóðarinnar en hann steig fyrst á svið barn að aldri .
Hlutverkin á ferlinum eru fjöldamörg en þessa dagana leikur hann í Macbeth eftir Shakespeare og Jónsmessunótt eftir Hávar Sigurjónsson .
Framundan eru svo æfingar á leikritinu Hvörfum sem fjallar um Guðmundar- og Geirfinnsmálið en þar er Sjón höfundur texta og Rúnar Guðbjartsson leikstýrir .
Arnar er fyrst spurður hvenær áhugi hans á leiklist hafi vaknað .
" Faðir minn var áhugaleikari á Akureyri og um tíma formaður leikfélagsins og heima seldi mamma miða á sýningarnar .
Kornungur var ég farinn að þvælast í leikhúsinu og ætli ég hafi ekki fyllst löngun til að verða leikari við að horfa á föður minn leika Georg í Músum og mönnum .
Ég grét úr mér augun og leiksýningin hafði þau áhrif að ég hef líklega ekki jafnað mig enn .
" Þú lékst í Hans og Grétu hjá Leikfélagi Akureyrar tólf ára gamall og lékst síðan í allnokkrum sýningum .
Var ekkert erfitt fyrir ungan dreng að fara á svið ? " Mér fannst þetta bara skemmtilegt .
Ég man hvenær ég fann fyrst sterklega fyrir vellíðan á leiksviði .
Það var í Pabbanum eftir Clarence Day sem Jónas heitinn Jónasson setti upp .
Ég lék elsta soninn og pabbi lék föðurinn .
Mér leið ákaflega vel á sviðinu og fann að þarna ætti ég heima .
Þá vissi ég að ekki yrði aftur snúið .
Þegar ég fór í fimmta bekk í menntaskóla fékk ég blóðsjúkdóm .
Hornhimnan varð gul og menn héldu því að ég væri kominn með gulu .
Ég var sendur suður og var á spítala í þrjár vikur .
Þessi sjúkdómur lýsti sér meðal annars í því að miltað , sem venjulega er 400 grömm , stækkar og þegar það loks var tekið úr mér var það orðið þrjú kíló .
Þá var veikindunum líka lokið .
Það höfðu gengið sögur um að ég væri með banvænan sjúkdóm þannig að það voru ýmsum vonbrigði að þessi ungi og efnilegi leikari skyldi ná fullum bata .
Hitt hefði verið svo dramatískt .
Eftir að hafa jafnað mig á veikindunum ætlaði ég að vinna með Leikfélagi Akureyrar en þegar ég fór suður til að ná í handrit hitti ég Jónas Jónasson sem hvatti mig til að fara í inntökupróf í Þjóðleikhúsinu sem þá stóðu yfir .
Hann sagði mér að þar vantaði stráka .
Ég óð inn og áður en ég vissi af var ég magalentur á sviði Þjóðleikhússins og fór ekki norður aftur .
" Ekkert fyrir flokkspólitík Þú gerðir leikarastarfið að lífsstarfi .
Þetta er fremur illa launað starf .
Var ekki stundum erfitt að koma fjárhagnum heim og saman ? " Jú , maður fór hausinn hvað eftir annað ! Mér bauðst reyndar fastráðning hjá Þjóðleikhúsinu en á þeim tíma voru stofnanir nokkuð sem ég vildi helst ekki koma nálægt .
" Var það ekki óskynsamlegt ? " Að sjálfsögðu .
Ég vann í leikhúsum og með leikfélögum og við Þórhildur áttum þátt í að stofna Leiksmiðjuna og héldum henni úti þar til við þorðum ekki lengur út í búð af því reikningurinn var orðinn svo hár og þá var sjálfhætt .
Við fórum til Akureyrar og stofnuðum Alþýðuleikhúsið árið 1975 .
Það var aldrei tími til að hugsa sig mikið um .
Við vorum að búa til leikhús .
Materíalisminn var ekki á dagskrá .
" Var það pólitík ? " Að hluta til , en uppeldið lék þar líka stórt hlutverk .
Við Þórhildur vorum alin þannig upp að hlutir skiptu ekki öllu máli .
Það sem skipti máli væri að eiga í sig og á og hafa þak yfir höfuðið en hin andlegu verðmæti væru mikilvægari .
" Eiginkona þín , Þórhildur Þorleifsdóttir , er leikhúsmanneskja eins og þú og hefur starfað sem leikstjóri .
Hún er þekkt fyrir sterkar skoðanir og er óhrædd við að segja þær .
Hefur þú líka sterkar þjóðfélagsskoðanir ? " Við Þórhildur höfum þroskast mikið saman .
Til að byrja með var ég miklu pólitískari og róttækari en hún .
Sat á háskólatröppunum og var hent inn í Síðumúla fyrir að mótmæla NATÓ .
Ég hef aldrei verið fyrir flokkspólitík .
Ég vil hafa frelsi til að höggva til hægri og vinstri og inn á miðju ef mér sýnist svo .
Ég vil ekki vera handbendi eins né neins .
Þegar Alþýðuleikhúsið var stofnað vildu margir gera það miklu pólitískara en það var okkar skoðun að leikhúspólitíkin ætti að vera efst á blaði .
Stærsti styrkurinn sem Alþýðuleikhúsið fékk var ekki frá Dagsbrún , sem styrkti okkur um 10.000 krónur , heldur frá manni vestur í bæ sem hringdi í mig og bað mig að koma til sín .
Hann sagðist ekki vera sammála okkur í pólitíkinni en bætti við : Þið eruð vonarneistinn í íslensku leikhúsi .
Þið eruð það sem máli skiptir núna og mig langar til að hjálpa ykkur .
Hann rétti mér 200.000 krónur .
Þetta var Ragnar í Smára .
Ég áttaði mig snemma á því að það breytti engu fyrir listina hverjir væru við völd , ef þeir skildu ekki nauðsyn þess að veita nægilegt fjármagn til lista og inn í skólakerfið .
Við værum að mörgu leyti betur stödd í dag ef fólk fengi listauppeldi frá barnsaldri .
Fólk væri víðsýnna ef það hefði kynnst listum fyrr á ævinni .
Ég er sannfærður um að þá hefðu margir tekið annan kúrs í lífinu .
Mér finnst eins og skólakerfið hafi njörvast niður í heildarlausnir sem henta ekki nema einhverju broti einstaklinga og áherslan er á allt aðra hluti en ætti að vera .
Þar ætti að vera alveg jafnmikil áhersla á listir eins og á stærðfræði eða málfræði .
Þannig væri best hægt að búa nemendur undir flókið líf .
" Slys og missir Þú hefur örugglega átt gott líf en það hefur ekki verið áfallalaust .
" Lífið er mikið búið að lemja á manni .
Ég lenti í alvarlegu slysi og varð fyrir miklum missi , en slíkt er oft hluti af lífinu .
" Segðu mér frá slysinu .
" Ég var um fertugt , við Þórhildur bjuggum á Óðinsgötunni og börnin voru orðin fimm svo við blasti að nauðsynlegt væri að byggja hæð ofan á húsið .
Á fyrsta degi framkvæmda ætlaði Þórhildur í bæinn með langan lista og efst á blaðinu stóð : Tryggja Arnar .
Rétt áður en hún fór fékk hún hringingu frá Þjóðleikhúsinu og fór þangað í stað þess að tryggja mig .
Ég klifraði upp á stillansinn í fimm metra hæð við þriðja mann .
Þá brast falinn kvistur í langbandi og við Kjartan Bjargmundsson hrundum niður .
Ég maskaði á mér báða hælana og ökkla , var í hjólastól í hálft ár og þurfti að læra að ganga upp á nýtt .
Þegar maður er í hjólastól þá eru það litlu sigrarnir á hverjum degi sem halda manni gangandi , eins og til dæmis það að geta einn daginn farið í bað án aðstoðar .
Afleiðingarnar af svona slysi eru margvíslegar , jafnt andlega sem líkamlega .
Í gömlu afmælisdagabókinni minni stendur : Glaðlyndi , fjör og áhyggjuleysi eru aðalþættir skapgerðar þinnar .
Jákvæðni hjálpaði .
Það var alls konar húmor í kringum þennan atburð eins og þegar ég hitti kollega mína í fyrsta sinn eftir slysið á fundi í Leikhúskjallaranum .
Ég var borinn niður í salinn í stólnum og þá sagði Flosi Ólafsson yfir þingheim : Oft hef ég öfundað hann Arnar vin minn , en nú vildi ég ekki hafa tærnar þar sem hann hefur hælana .
Þetta var að mörgu leyti erfiðara fyrir Þórhildi en mig .
Það var ekki einfalt fyrir hana að brasa með karlinn svona á sig kominn .
Allt í einu var hún komin með sex börn .
Þetta var árið 1983 , við vorum í Sigtúnshópnum og vorum að verða gjaldþrota .
Þá brá Þórhildur á það ráð að koma upp Bed and Breakfast fyrir erlenda ferðamenn og djöflaði framkvæmdum áfram þannig að til urðu fimm ný herbergi .
Við fórum í flatsæng í einu horni og svo var leigt út .
Þannig náðum við að bjarga málum .
" Þú nefndir missi .
Þið Þórhildur misstuð dóttur ykkar , Guðrúnu Helgu , úr krabbameini árið 2003 .
Það hefur verið skelfilegt áfall .
" Ég vil bara orða það þannig að enginn ætti að lifa börnin sín .
Menn geta lesið í það hvernig sú líðan er .
Þegar frá líður er ég óskaplega þakklátur fyrir minningarnar sem verða æ dýrmætari .
En þarna er kvika , það er bara þannig .
En að öðru leyti er barna- og barnabarnalánið mikið og samverustundirnar hjálpa og styrkja .
" Nú ertu sjötugur .
Finnst þér tíminn hafa liðið hratt ? " Tíminn hefur liðið fáránlega hratt .
Svo þegar maður staldrar við og skoðar það sem maður hefur gert þá segir maður við sjálfan sig : Hvernig fór ég að þessu ? Það hefur býsna margt komist í verk en það er líka fullt eftir ógert og meðan orkan og lífsgleðin helst er maður þakklátur .
" 