Það er kannski ekkert skrýtið að stjörnurnar hafi flaggað pallíettum á Peoples Choice-verðlaununum í Los Angeles í vikunni .
Nýju ári ber að fagna og það er fátt meira viðeigandi en að fagna því í sínu fínasta pússi .
Pallíettur eru um það bil það fínasta sem hægt er að fara í .
Þú færir til dæmis aldrei í pallíettum í leikfimi , myndir líklega ekki slappa af fyrir framan sjónvarpið í pallíettufötum og aldrei fara út með ruslið í pallíettukjól .
Á verðlaunahátíðinni mátti sjá ótal útgáfur af pallíettufötum en kjólar Kristin Kreuk og Naomi Watts báru af .
Watts klæddist síðkjól frá Alexander McQueen sem var með pallíettustykki að ofan en svörtum neðri parti .
Kjóllinn er afar klæðilegur og elegant .
Kjóll Kreuk er frá Jean Fares og kom hann vel út á rauða dreglinum .
Mjúkur litur á móti gylltum pallíettum er nokkuð sem erfitt er að standast .
Með pallíettufötum dregur maður athyglina frá andlitinu .
Ef þú ert þreytt og illa fyrir kölluð ( sem gerist á bestu bæjum ) en þarft nauðsynlega að fara í boð ( sem gerist líka á bestu bæjum ) , ættir þú að taka fram pallíettuflík og þá tekur enginn eftir því að þú sért ekki í essinu þínu .
Þegar maður er kominn í eitthvað glitrandi er sniðugt að bera á sig ferskjulitan kinnalit og litríkan varalit .
Þegar pallíettu flík er valin þarf að hafa nokkur atriði í huga .
Pallíettur eru kannski ekki alveg þægilegustu föt sem hægt er að klæðast ( pallíettuefni teygist yfirleitt ekki ) og því þarf sniðið að vera hentugt .
Ef þú kaupir pallíettujakka verður hann að passa vel á þig og fara þínu vaxtarlagi .
Hafðu pallíettufötin frekar þrengri en víðari .
Ef þú ert stærri að ofan en minni að neðan skaltu fá þér pallíettupils eða pallíettubuxur og klæðast einhverju einföldu við .
Ef þú ert breiðari að neðan skaltu fá þér pallíettujakka .
Með pallíettunum getur þú skapað meira jafnvægi milli líkamsparta .
Þær sem eru eins og stundaglös í laginu ættu að velja pallíettukjól .
Pallíettur lyfta tilverunni upp á næsta stig og gera okkur einhvern veginn svo glaðar .
Ég segi glaðar því hingað til hef ég bara séð einn íslenskan karlmann í pallíettufötum – hann fær séns því hann er poppstjarna .
martamaria@mbl.is 