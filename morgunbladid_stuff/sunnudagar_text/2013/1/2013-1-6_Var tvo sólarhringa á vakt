Síðustu dagar hafa verið annasamir hjá Sigþóri Guðbrandssyni , starfsmanni Rarik í Ólafsvík , en hann er ábyrgur fyrir því að dísilrafstöðvar fyrirtækisins framleiði rafmagn .
Allt rafmagn í Ólafsvík , Hellissandi og Rifi hefur verið framleitt með varaafli í heila viku .
Sigþór var á vakt fyrstu tvo sólarhringana , en þegar ljóst varð að langan tíma tæki að gera við Ólafsvíkurlínu var maður fenginn frá Hornafirði til að leysa Sigþór af .
" Það er búinn að vera langur vinnudagur hjá flestum starfsmönnum Rarik síðustu daga , ekki síst hjá okkur sem sjáum um dísilvélarnar , " segir Sigþór .
Venjulega eru tveir menn í Ólafsvík til taks ef þörf er á að nýta dísilrafstöðvarnar .
Annar þeirra hafði skroppið í frí til Noregs þegar óveðrið skall á 28. desember og því var Sigþór einn á vakt .
Rekstur á dísilrafstöðvum er sérhæfð vinna sem krefst þekkingar sem aðeins fáir starfsmenn Rarik búa yfir .
Í Ólafsvík eru keyrðar átta dísilrafstöðvar og ein vatnsvél .
Sigþór segir að þessar vélar þurfi að vinna saman til að engir hnökrar séu á orkudreifingu .
Þess vegna þarf að vakta vélarnar allan sólarhringinn meðan þær eru í notkun .
" Við þurftum að fá mann frá Hornafirði því einn maður getur ekki vakað í sjö sólarhringa , " sagði Sigþór .
" Þegar kom í ljós að þetta yrði meira en þriggja sólarhringa törn varð að fá mann á móti mér .
Hann var bara til á Hornafirði .
Pétur Unnsteinsson brást vel við og yfirgaf sína fjölskyldu fyrir áramót til að vinna í Ólafsvík .
Hann kom strax keyrandi og var kominn á miðnætti aðfaranótt sunnudags , en þá var ég búinn að vera á vakt samfleytt í tvo sólarhringa .
" Þakkar íbúum fyrir að spara rafmagn 50-60 staurastæður eru brotnar í Ólafsvíkurlínu og þarf að byggja hana upp frá grunni á stórum kafla .
Stefnt er að því að þeirri vinnu ljúki á sunnudag .
" Þetta er 1.800 manna samfélag sem við höldum orku á .
Við erum heppin núna því að það hefur hlýnað í veðri .
Hér er rafhitun , sem þýðir að við notum um 85% meira rafmagn en þar sem er hitaveita , " segir Sigþór .
Ekki hefur þurft að skammta rafmagn í Snæfellsbæ síðan rafmagnið komst á .
Nokkurn tíma tók að koma því á , m.a. vegna seltu á endabúnaði á línum .
Slökkviliðið aðstoðaði við að þrífa búnaðinn .
Síðan hefur allt gengið vel og ekki þurft að skammta rafmagn .
Þó kom upp smábilun í nótt þegar rafmagn fór af að hluta í um eina klukkustund .
M.a. fór rafmagn af fangelsinu á Kvíabryggju .
Vill að hitunarkostnaður verði jafnaður líkt og símakostnaður Fiskvinnslan í Snæfellsbæ er komin af stað með sína starfsemi eftir jólafrí .
Sigþór segir að það hafi gengið vel .
" Íbúar hérna hafa tekið alveg sérstaklega vel í tilmæli um orkusparnað og án þeirra væri þetta ekki hægt .
Gamlárskvöld er orkufrekasti dagur ársins hjá okkur , en það var aðdáunarvert hvað íbúar á svæðinu gátu dreift notkuninni .
Það urðu því engin vandamál út af því .
Ef gamlárskvöld er undanskilið hefur notkunin þessa daga ekki verið meiri en á góðum sumardegi , " segir Sigþór .
Hann er óhress með að ekki skuli hafa tekist samstaða um að jafna kostnað við rafhitun milli landsmanna .
" Við höfum barist lengi fyrir því að jafna hitunarkostnað milli landsmanna , en við höfum talað fyrir daufum eyrum meðal ráðamanna hingað til .
Á sínum tíma var símakostnaður jafnaður milli landsmanna og sama er með eldsneytisverð .
Bensínið kostar jafnmikið í Ólafsvík og Reykjavík .
Það þykir sjálfsagt í dag að menn borgi það sama fyrir síma og eldsneyti hvar sem þeir eru staddir , en það sama virðist ekki mega gilda um húshitun .
Þetta er ekki stór hluti landsmanna sem býr við þessar aðstæður ; kannski 10% .
Þetta eru sveitabæir og nokkrir þéttbýlisstaðir .
Raforkan er smávægilega niðurgreidd í dag .
Meðaleinbýlishús hér í Ólafsvík borgar 40 þúsund krónur fyrir rafmagn og hita , " segir Sigþór .
5 milljónir á sólarhring í olíu Um 60 dísilrafstöðvar eru um allt land , sem eru sambærilegar þeim sem Sigþór Guðbrandsson hefur haldið gangandi í Ólafsvík samfleytt í tvo sólarhringa .
Um 30 tonn af olíu þarf á sólarhring til að keyra þær dísilrafstöðvar sem nú sjá Ólafsvík fyrir rafmagni , sem gerir kostnað upp á tæpar fimm milljónir á sólarhring .
Fullkomin dísilrafstöð af stærri gerðinni kostar 50-60 milljónir króna en litlar vélar er hægt að fá á 20 milljónir .
" Við erum með þessar vélar ýmist fastar eða lausar á vögnum , " segir Skarphéðinn Ásbjörnsson , deildarstjóri varaaflsdeildar hjá Rarik en kostnaðurinn fer eftir því hvernig stöðvarnar eru útbúnar .
" Það eykur kostnaðinn að hafa þær í veðurvörðum gámum og svo er líka komin upp krafa um hljóðeinangrandi gáma nú á tímum , það er leiðigjarnt að hlusta á hljóðið í þessu .
En við þurfum að fara að þjálfa upp nýja menn til að taka við af Sigþóri , því þetta eru oft ólíkar vélar .
Ástæðan fyrir hans tveggja sólarhringa vakt var aðallega sú að það vildi svo óheppilega til að sá sem er með dísilrafstöðvarnar í Ólafsvík með honum er í fríi í Noregi , " segir Skarphéðinn .
Stefnt á að bæta við færanlegum vélum " Áður fyrr þegar raforkukerfið var veikara voru settar upp fastar stöðvar á nánast öllum þéttbýlisstöðum á landinu .
En eftir að kerfið hefur styrkst er notast meira við þessar vélar til varaafls og þess vegna er þetta að færast frekar á vagna .
En við eigum svosem ekkert margar á vögnum ennþá .
Við erum með tvær á vögnum og svo fjórar í gámum sem við getum sett á vagna .
En við stefnum að því að bæta frekar við færanlegar vélar en fastar .
En einu vélarnar sem við keyrum alla daga ársins eru í Grímsey og á Grímsstöðum á Fjöllum .
" Spurður um þörfina fyrir svona vélar og hvers vegna þær hafi klikkað á Ísafirði , eins og fram hefur komið í fréttum , segir hann að það sé þörf fyrir svona vélar og sambærilegar , þar sem það verði alltaf þörf fyrir varaafl .
" En þetta voru fjórar stórar vélar sem voru til vara á Ísafirði og ég veit ekki til þess að það sé skýring á því hvers vegna þær virkuðu ekki .
En þessu er vel haldið við og við keyrum vélarnar alltaf einu sinni í mánuði í klukkutíma undir álagi til þess að halda þeim liðugum og tilbúnum , " segir Skarphéðinn .
borkur@mbl.is 