Svissneski ljósmyndarinn Marco Paoluzzo hefur dvalið ótal sinnum hér á landi frá árinu 1991 , venjulega í nokkrar vikur í senn , á öllum árstímum , og er afraksturinn nokkrar bækur um Ísland , meðal annars Island og Nord / North sem gagnrýnendur jafnt sem aðrir unnendur vandaðrar landslags- og ferðaljósmyndunar hafa ausið lofi .
Paoluzzo kemur annars víða við á sífelldum ferðalögum sínum og nú eru bækur hans orðnar þrettán , með tveimur nýjum : China Memories og France Atlantique .
Í China Memories eru ljósmyndir frá ferðalögum Paoluzzos um Kína síðan 1998 en í hinni eru myndir sem hann hefur tekið við strendur Frakklands .
Ljósmyndirnar í bókum Paoluzzos eru svarthvítar og ljóðrænar og sjónum beint að mannvirkjum og mannlífi .
