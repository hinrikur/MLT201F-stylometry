Í bókinni , Sælkeraferð um Provence , flakka mæðgurnar um héraðið og birta fjölda gómsætra uppskrifta .
" Þetta var ægilega spennandi verkefni og gaman að við skyldum geta gert þetta saman .
Maðurinn minn hjálpaði mér , því hann tók margir myndir .
Þetta er orðið eins konar fjölskyldufyrirtæki , " segir Sigríður við Sunnudagsblað Morgunblaðsins .
Hún hefur búið í París í 43 ár , Silja er fædd þar og uppalin en er nú búsett á Íslandi .
" Mér fannst þetta frumleg hugmynd í upphafi ; að sameina ferðalag um landið og umfjöllun um matarhefðir í hverju héraði .
Frakkland er stórt , matargerð mjög ólík eftir landsvæðum og byggist alltaf á staðarframleiðslunni .
Þess vegna er maturinn svona góður og ólíkur ; hráefnið mismunandi á milli árstíða og alltaf ferskt .
" Provence er mjög stórt hérað í suðausturhluta landsins ; nær frá Rónardal í vestri austur að landamærum Ítalíu og upp í Alpafjöllin .
" Matargerðin er því mjög ólík í vesturhluta héraðsins og fyrir austan , og ekki sami matur uppi í fjöllum eða við ströndina þótt allt sé hægt að tengja Miðjarðarhafinu .
Allur maturinn á það þó sameiginlegt að vera litríkur og góður .
Héraðið tengist hamingjunni í huga Frakka og margra fleiri .
Margir útlendingar eru búsettir í Provence og mikill fjöldi kemur þangað í frí .
Svæðið er mjög eftirsótt , bæði er loftslagið svo gott , landið einstaklega fallegt , lífið ljúft , maturinn góður og svo er þetta mesta vínræktarhérað Frakklands .
Segja má að svæðið tengist hugmyndinni um paradís á jörðu í huga margra .
Allir vilja flytjast þangað í ellinni ! " Fyrsta bók mæðgnanna kom út 2007 , þar sem þær fjölluðu um allt landið .
" Það var mikið átak en ægilega skemmtilegt um leið .
Það var mikið ferðast og mikið eldað .
" Sigríður eldar alla réttina í bókinni sjálf en dóttirin og eiginmaðurinn mynda .
" Við fórum margar ferðir til Provence vegna nýju bókarinnar , það er gaman að koma þangað á hvaða árstíma sem er .
Það er mikil sól og hamingja í bókinni , ég vona að það skili sér til lesenda , " segir Sigríður Gunnarsdóttir í París .
Apríkósuterta Tarte aux abricots Fyrir 8 Undirbúningur 10 mín. , 1 klst. fyrir bakstur , svo 15 mín. , bakstur um 40 mín .
Bökudeig : 200 g hveiti 100 g lint , saltað smjör 1 dl ískalt vatn Fylling : 600-800 g ferskar apríkósur eða ferskjur 1 glas rjómi 1 egg 50 g saxaðar möndlur eða heslihnetur + 30 g flögur 50 g sykur + 1 msk .
salt Aðferð Útbúið deigið samkvæmt uppskrift og kælið í eina klst. Hitið bökunarofninn í 200° .
Fletjið deigið þunnt út , fyllið stórt bökuform með því og látið það ná vel upp barmana .
Skolið ávextina , skerið í tvennt og fjarlægið steinana .
Leggið helmingana ofan á deigið , látið dældina eftir steinana snúa upp , svo að safinn leki síður úr .
Takið fram skál , þeytið saman sykur , salt , egg , rjómann og söxuðu möndlurnar með eggjaþeytara .
Hellið yfir ávextina .
Dreifið flögunum yfir .
Bakið í 40 mínútur .
Takið tertuna út , sáldrið einni matskeið af sykri yfir .
Berið fram samdægurs .
Tertan er best volg .
Ratatouille frá Nice Ratatouille Niçoise – fyrir 4 Undirbúningur 30 mín. , suða 1 klst. 500 g vel þroskaðir tómatar 500 g kúrbítur 500 g paprika , rauð og græn 500 g eggaldin 500 g laukur 4 hvítlauksrif salt , pipar , timjan , lárviðarlauf , rósmarín , ólífuolía .
Aðferð Skolið grænmetið og afhýðið laukana .
Hreinsið fræin úr paprikunni , dýfið tómötunum í sjóðandi vatn , bíðið í 2 mínútur og afhýðið þá .
Sneiðið niður allt grænmetið .
Hitið smáolíu á djúpri pönnu , látið laukinn og paprikuna krauma við vægan hita .
Þegar þetta er orðið mjúkt bætið þá tómatsneiðunum saman við ásamt afhýddum hvítlauk og kryddgrösum .
Lokið og látið malla í 40 mínútur .
Á meðan hitum við olíu á annarri pönnu , brúnum kúrbítinn og eggaldinin við góðan hita og setjum út í tómatsósuna .
Þetta er látið malla saman í 20 mínútur .
Saltið og piprið .
Ratatouille er yndislegur réttur , sem má borða jafnt sem aðalrétt eða sem meðlæti með grilluðu kjöti eða fiski , með eggjaköku eða á bökubotni .
Hann er jafngóður hvort sem hann er heitur , kaldur eða upphitaður .
Sjö tíma lambalæri Gigot de sept heures - fyrir 8 Undirbúningur 30 mín. , bakstur 7 klst. 1 úrbeinað lambalæri 3 laukar 1 hvítlaukshöfuð 3 gulrætur 5 cl koníak 2 dl hvítvín 200 g sveskjur 1 appelsína í sneiðum 1 sítróna í sneiðum kummin , kóríander , kanill , saffran , salt og pipar Aðferð Þessi uppskrift er ekki sú klassíska með kryddgrösum frá Provence .
Ég kaus að elda lærið í anda Marokkómanna , eða líkt og Tagine .
Í Marseille eru Marokkóveitingahús í öðru hverju húsi , enda liggur við að annar hver maður þar sé upprunninn handan við hafið .
Hitið ofninn í 120° .
Hitið smáolíu á stórri pönnu , brúnið lærið alla vegu .
Hellið koníakinu á pönnuna , kveikið í .
Leggið lærið í stórt eldfast fat með loki , saltið , piprið , nuddið kryddinu á það , setjið ávextina og vínið í fatið , gleymið ekki að setja smávatn á pönnuna , skafa af henni og setja saman við .
Afhýðið laukinn , skerið hann og gulræturnar í sneiðar , afhýðið hvítlaukinn , þetta fer allt í fatið .
Lokið fatinu og leyfið lærinu að bakast í 7 klukkustundir .
Gáið að því öðru hvoru , bætið kryddi og vökva ef þarf .
Upplagt er að bera fram kúskúsgrjón með lærinu .
Þegar við opnum pottinn eftir sjö tíma bakstur leggur himneskan ilm að vitum okkar .
Við tökum upp besta vínið á bænum , helst frá Provence .
