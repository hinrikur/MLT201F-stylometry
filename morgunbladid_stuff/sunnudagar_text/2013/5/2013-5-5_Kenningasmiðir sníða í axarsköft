Hversu oft heyrum við ekki á það minnst að sums staðar á öðrum Norðurlöndunum , ekki síst í Danmörku , leggi menn ekki eins mikið upp úr meirihlutastjórnum og hér sé gert .
Minnihlutastjórnir eru þá einatt sagðar í eðli sínu meiri lýðræðisstjórnir en þær sem njóta meirihlutastuðnings , sem hljómar þó eins og öfugmælavísa .
Neyðarbrauð , ekki náðarsending Virðast þau rök einkum höfð uppi að lýðræðisaukningin af því að hafa færri kjörna fulltrúa á bak við sig felist helst í því að þá komist ríkisstjórnir ekki hjá að semja sín mál eftir hendinni í gegnum þingið og því lúti ríkin ekki " foringjaræði " þar sem stjórnarforingjar neyðist til að semja við foringja annarra flokka , sem ekki fengu sjálfir nægjanlegan stuðning til að mynda stjórn .
Það er svo sérstök ánægjuleg aukageta við að hlusta á þessar kenningar að það voru oft hinir sömu , sem hampa þessu minnihlutaástandi danskra , sem háværastir kröfðust þess að ríkisstjórnin deyjandi beindi meintum meirihluta sínum til að þagga niður í " málþófi " stjórnarandstöðunnar .
Það er raunar svo þekkt að ætti ekki að þurfa að nefna það , að mál sem meirihlutastjórn leggur fyrir á eðlilegum tíma verður ekki stöðvað með málþófi .
En þegar hrúgað er inn málum , illa unnum að auki , á fáeinum dögum fyrir þinglok er staðan önnur , sem betur fer .
En þeir sem þekkja til stjórnmála í þeim norrænu löndum sem helst eru nefnd vita vel að þar þykir mönnum bölvað að búa við þá skipan sem hér er hampað .
Það kallar á óljósari stefnumörkun , leynimakk og hrossakaup í lokuðum sölum eða út undir vegg og að ríkisstjórn sitji í landinu sem getur til eilífðar afsakað stefnuflökt og getuleysi sitt með því að hún hafi ekki raunverulegan stuðning á þjóðþinginu .
Og svo heyrum við ekki sjaldnar um lýðræðishallann sem okkar kosningakerfi á að leiða til umfram flest önnur .
Allt er það tal með nokkrum ólíkindum .
5% múr Nú síðast var mikið agnúast út í " prósenta múrinn " sem svo er kallaður .
Virtust þá fæstir vita að reglan um 5 prósenta fylgi á landsvísu var sett til að milda regluna um að flokkur eða samtök þyrftu að hafa kjördæmakjörinn þingmann til að mega nýta atkvæði sín til úthlutunar jöfnunarsæti .
Flokkur gat því áður haft verulega meira fylgi en sem nam 5 prósentum á landsvísu án þess að fá þingmann kosinn .
Reglan um 5 prósentin var því ekki múr heldur glufa .
Píratar náðu ekki kjördæmakjörnum manni í kosningunum í apríl , en það var " 5 prósenta múrinn " sem " bjargaði " þeim um þrjá þingmenn .
Engar líkur standa til þess að þeir þrír menn muni þar hafa mikil áhrif , með fullri virðingu fyrir þeim einstaklingum sem í hlut eiga .
Mikið er rætt um atkvæði litlu flokkanna sem " féllu dauð " og reiknimeistarar verið fengnir til að sýna fram á hvernig réttlátara kerfi hefði getað tryggt landslýð að fjórir eins manns flokkar sætu nú á þingi með 1-2 % fylgi hver .
Væri það virkilega eftirsóknarvert ? Hjá öðrum Í bandarískum forsetakosningum kýs gjarnan um helmingur atkvæðisbærra manna og tæpur helmingur atkvæða þeirra " fellur dauður " í hvert eitt sinn , án þess að menn haldi því fram að lýðræðið sé í uppnámi .
Sama gerist í tilviki hvers öldungadeildarþingmanns .
Á Íslandi hefur tekist að tryggja í aldarfjórðung að fylgi þeirra flokka eða samtaka sem bjóða fram og ná mönnum á þing endurspeglar vel stuðning þeirra með þjóðinni .
Við kosningar nú tókst þetta þó ekki að fullu , en frávikið er lítið og mun minna en löngum var hér á landi .
Tilvikið nú helgast af mjög sérstökum aðstæðum hér á landi og er ekki merki um galla kerfisins .
Lengi hefur verið deilt um breska kosningakerfið .
Þar fellur óhemju fylgi " dautt " miklu mun meira en þar sem hlutfallsreglur gilda .
Eftir mikla umræðu ákváðu Bretar að efna til þjóðaratkvæðagreiðslu um hvort hverfa ætti frá núverandi kerfi .
Þar gilti einn maður – eitt atkvæði .
En ekki fór sú niðurstaða eins og handhafar réttlætisins endanlega héldu .
Þvert á móti .
Bretar felldu með yfirburðum að hverfa til þess kerfis sem er fullyrt að sé miklu lýðræðislegra en það sem í einmenningskjördæmum felst .
Kosningar til þings ESB eru auðvitað lýðræðislegar að þessu leyti , en ekki dregur það kjósendur að og er þátttaka í þeim ótrúlega dapurleg .
Ekki er ólíklegt að niðurstaðan yrði svipuð á Íslandi og varð í Bretlandi , ef reynt yrði að stuðla að því , með útþynningu kosningakerfisins , að smáflokkafjöldi einkenndi Alþingi umfram það sem nú er .
Varla dettur nokkrum í hug að slík breyting bætti virðingu Alþingis .
Svo eru það sigurvegararnir Umræða um sigurvegara kosninga fer allt öðruvísi fram á Íslandi en annars staðar .
Úthlutun stjórnarmyndunarumboðs dregur dám af því .
Í vetrarkosningunum í desember 1979 fékk Sjálfstæðisflokkurinn 35,4 % atkvæða og munaði miklu á honum og næststærsta flokknum .
Það var Framsóknarflokkurinn sem fékk 24,9% atkvæða og hafði unnið á um 8 prósentustig .
Sjálfstæðisflokkurinn hafði unnið á um 3,1 prósentustig .
Sjálfstæðisflokkurinn hafði fengið 43.841 atkvæði , 12.970 atkvæðum fleiri en Framsóknarflokkurinn ( eða um 42% meira fylgi ! ) En þau atkvæði " féllu dauð " í mati á sigurvegara kosninganna ! Íslendingar töpuðu eitt sinn 14-2 fyrir Dönum .
Sennilega hefðu Íslendingar verið útnefndir " sigurvegarar " næsta landsleiks hefðu þeir þá tapað 13-3 ef sömu spekingar spjölluðu eins og eftir kosningar .
Í samræmi við hið séríslenska sigurvegaramat fékk Framsókn stjórnarmyndunarumboð 1979 fyrstur , en ekki sá flokkur sem var eftir kosningarnar stærsti flokkur þjóðarinnar , svo munaði miklu .
Og hin skrítnu dæmi eru fleiri .
Andríki rifjar eitt þeirra upp : " Í alþingiskosningunum 1991 vann Sjálfstæðisflokkurinn mikinn sigur , fór úr 27,2% atkvæða í 38,6% og var að sjálfsögðu langstærsti flokkur landsins .
Ekki voru þó allir ( sáttir ) við að hann myndaði ríkisstjórn .
Í sömu kosningum fór Alþýðubandalagið úr 13,3% í 14,4% .
Formaður þess lýsti Alþýðubandalagið mikinn " sigurvegara " og að nú yrði að halda Sjálfstæðisflokknum utan ríkisstjórnar .
Formaður Alþýðubandalagsins gekk svo langt að leggja til að formaður Alþýðuflokksins , sem í sömu kosningum hafði farið úr 15,2% í 15,5% atkvæða , yrði forsætisráðherra , svo hægt yrði að koma í veg fyrir að Sjálfstæðisflokkurinn myndaði ríkisstjórn .
Þegar Alþýðuflokkurinn féll ekki fyrir þessum gylliboðum skipulagði formaður Alþýðubandalagsins hringingar á skrifstofu Alþýðuflokksins , þar sem hringjendur sögðu skrifstofufólki að þeir væru reiðir kratar sem tækju ekki í mál að Sjálfstæðisflokkurinn myndaði ríkisstjórn .
" Sömu tilþrif enn á ferð Svipaðir atburðir þeim , sem lýst var þarna síðast , hafa gerst oftar og eru að gerast aftur núna , þótt leikarar séu aðrir og nýjum aðferðum beitt við brellurnar , kannski til að undirstrika að betri tækni bætir ekki endilega siðferðið .
Árið 1995 sat Framsóknarflokkurinn einnig undir skipulögðu áreiti af svipuðu tagi , sem Halldór Ásgrímsson , þáverandi formaður , hristi af sér .
Á meðan Árni Páll Árnason var enn eins og vankaður eftir mikla hrakför flokks síns í þingkosningunum gaf hann margvíslegar skrítnar yfirlýsingar .
Ein var sú að Framsóknarflokkur og Sjálfstæðisflokkur hefðu ekki " lýðræðislegt umboð " til að taka við stjórn landsins , þótt þeir hefðu 38 þingmenn á bak við sig , mun fleiri en fráfarandi stjórn hafði nokkru sinni .
Formaður annars af tveimur ríkisstjórnarflokka sem misst höfðu 18 af 34 þingmönnum sínum í frjálsum kosningum lét eins og hann hefði sérstakt umboð til að fella slíkan furðu úrskurð .
Og í einum af furðulegasta fréttatíma Ríkisútvarpsins , sem fluttur hefur verið lengi og er þá mjög langt til jafnað , fimbulfömbuðu þeir Svanur Kristjánsson og Gunnar Gunnarsson slíkt óráðshjal um stjórnmál að ömurlegt var að verða vitni að .
Fengu þeir að auki aðsendan pistil utan úr víðri veröld sem ekki bætti úr skák .
En sigurvegaraúrskurðir og margvíslegt tal og misjafnt er sem betur fer ekki það sem að lokum ræður úrslitum .
