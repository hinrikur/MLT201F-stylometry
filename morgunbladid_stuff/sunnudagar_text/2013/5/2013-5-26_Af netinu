Skálmeldingurinn Snæbjörn Ragnarsson sýndi á fésbókinni fyrr í vikunni að hann er ritfærari en flestir þegar hann birti langa og ítarlega lýsingu sína á því annars fremur óáhugaverða athæfi að fara út að hlaupa .
Lýsing þungarokkarans á hlaupaferðinni telur alls 1.342 orð sem telst í lengra lagi fyrir stöðuuppfærslu á samfélagsvefnum .
Hin stílfærða færsla hlaut umsvifalaust athygli þeirra sem lásu og tóku alls 225 vinir Snæbjörns á samfélagsmiðlinum sig til og deildu þessari stöðuuppfærslu og um hundrað tjáðu sig um málið á veggnum hans .
Margfeldisáhrif samfélagsmiðilsins gera það svo að verkum að sagan flaug víðar um vefinn en tölurnar að ofan segja til um .
Líklega má að einhverju leyti rekja vinsældir færslunnar til þess hve margir tengdu við þjáninguna sem lesa mátti út úr hinni óborganlegu hlaupaferðarlýsingu .
" Ég er frekar vambstór orðinn og komst að því að tunnan á mér telur sennilega þónokkur kíló .
Í hverju þunglamalegu skrefinu lyftist systemið í heilu lagi og við lendingu togaði Newton óskaplega í allt saman .
Við þrálátar endurtekningar leið mér orðið eins og vömbin væri að rifna af festingunni .
Í máttlausri tilraun til að berjast á móti virðist ég hafa spennt mína óvönu magavöðva óskaplega , og strax fyrir fyrstu labbpásu var ég orðinn logandi sár um mig miðjan , bæði að innan og utan .
" Í upphafi lýsingarinnar greinir þungarokkarinn frá því að tilefni hlaupaferðarinnar var mynd sem fréttamaðurinn Magnús Halldórsson setti inn á sína fésbókarsíðu af sjálfum sér á hlaupum .
Mun Snæbjörn þá hafa hugsað með sér að rétt væri að gera slíkt hið sama .
Á vefnum hun.is er lýsingin birt í heilu lagi , en lokum hennar lýsir Snæbjörn svo : " Pastarétturinn minn brennir mig að innan , ég er að drepast í löppinni , lungun eru svo sár að ég get ekki andað nema hálfa leið niður og mér líður eins og spikið hafi rifnað frá sixpakkinu sem vísast er þarna undir einhverstaðar .
Í stuttu máli er ég úrvinda og sár eftir að hafa gert mig að fífli .
En hey , ég fór út að hlaupa .
" 