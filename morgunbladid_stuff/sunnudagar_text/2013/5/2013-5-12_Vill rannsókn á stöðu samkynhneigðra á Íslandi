Páll Óskar Hjálmtýsson telur að þótt margt hafi áunnist í réttindabaráttu samkynhneigðra þurfi að rannsaka stöðu þeirra hér á landi og kanna hvort hinsegin fólk sé í raun hamingjusamt .
Hann segir gifta skápahomma hafa orðið til þess að hann hætti að fara á stefnumótasíður og vonar að enginn þurfi að burðast með það enn í dag að vera inni í skápnum .
Hann telur NASA vera falinn demant í borginni og skorar á Besta flokkinn að endurskoða ákvörðun sína um hótel við Austurvöll .
Texti : Ingvar P. Guðbjörnsson ipg@mbl.is Ljósmyndir : Kristinn Ingvarsson kring@mbl.is Ég get lofað alveg yndislegri kvöldskemmtun upp á gamla mátann .
Þetta verður eins og að mæta á söngskemmtun og revíu í Gamla bíói nema hvað núna erum við í Eldborg í Hörpu .
Það verður stiklað á stóru í dægurlagasögu Íslendinga frá okkar bæjardyrum séð – mín , Ragga Bjarna og Diddúar .
Við ætlum að reyna að gera þetta í tímaröð þannig að Raggi byrjar , Diddú er næst í röðinni og ég rek lestina , " segir Páll Óskar Hjálmtýsson , tónlistarmaður um tónleikana " Vorkvöld í Reykjavík " sem verða í Hörpu 12. maí .
" Við syngjum allar okkar helstu sólóperlur en auðvitað kíkjum við í heimsókn til hvert annars , blöndum geði , segjum brandara , syngjum dúetta og stundum náum við að vera þrjú saman á sviðinu í einu , " segir Páll Óskar og að þetta sé tilraun sem þau langi að gera með að segja söguna á þennan hátt og hvernig gangi að skapa nánd í svona stórum sal sem Eldborgarsalurinn í Hörpu er .
Blaðamaður settist niður með Páli Óskari í Hörpunni í vikunni og ræddi um tónleikana , Eurovision-ballið sem ekki verður , málefni Nasa , nígeríska flóttamanninn Martin sem ekki fær hæli hér á landi , en hann er samkynhneigður og hún er ekki viðurkennd í heimalandi hans , ræddum málefni samkynhneigðra hér heima og Páll Óskar spáði í úrslitin í Eurovision í Malmö um næstu helgi .
Hann segir að það geri sér ekki allir grein fyrir því á hvaða hátt hann , Diddú og Raggi þekkist .
" Ég hitti litla krakka sem gera sér enga grein fyrir því að Diddú er systir mín .
Það er komin kynslóð og jafnvel tvær sem tengja engan veginn okkur tvö saman .
Við Diddú erum sem sagt systkini , það er ljóst .
Ég og Raggi unnum saman með Milljónamæringunum og kynnumst þar í kringum árið 2000 og tróðum mikið upp saman með þeim .
Diddú að sama skapi hefur unnið mikið með Ragga þegar hún var með Sumargleðinni – hún var partur af því ævintýri .
Svo hafa leiðir okkar legið saman undir ótrúlegustu kringumstæðum þannig að einn góðan veðurdag poppaði upp spurningin : Af hverju gerðum við ekki eitthvað saman ? Ég og Diddú höfum sungið einn og einn dúett hér og þar undir hinum og þessum kringumstæðum en aldrei verið á tónleikum saman áður .
Við höfum alltaf sungið bara eitt og eitt lag og farið svo heim , " segir hann .
Fóru hvor sína leið í tónlistinni -En hvers vegna ætli það sé ? " Ein skýringin er auðvitað sú að þótt við séum systkini þá erum við gríðarlega ólík , með ólíkt raddsvið og við kusum tvær gjörólíkar leiðir í tónlistinni .
Diddú fór yfir í klassíkina og varð ein skærasta díva okkar Íslendinga sem við höfum kannski nokkurn tímann átt .
Ég fer aftur á móti á fullri ferð í poppið .
Ég og Diddú þurfum því að vanda svolítið valið og mætast á miðri leið þegar við tökum dúetta .
En aftur á móti get ég lofað því að það er eitt sem ég og Diddú eigum sameiginlegt og það er að við elskum að troða upp .
Mig grunar að þar sé " Hjálmtýsgenið " á ferð .
Pabbi , Hjálmtýr Hjálmtýsson , elskaði að troða upp og maður sá það á honum um leið og hann labbaði inn í sal með hóp af fólki – hann tók alltaf út salinn .
Það var eins og hann væri að ímynda sér að það væri ljóskastari á honum .
Það var alveg sama hvar pabbi kom fram að hann stal alltaf senunni .
Ég held svei mér þá að við tvö höfum bara erft það frá honum .
" Talið berst að tónlistarfólki og þeim fjölmörgu sem hafa hæfileika en fara eigi að síður ekki út í atvinnumennsku í tónlist .
Páll Óskar segir að það sé ekki öllum gefið að stunda þetta af atvinnu jafnvel þó það hafi alla hæfileika sem þurfi til að syngja .
" Ég lærði það mjög fljótt á eigin skinni að hæfileikarnir koma þér bara svo og svo langt áfram .
Hæfileikarnir eru kannski 20% af pakkanum .
Hin 80% eru erfiðisvinnan , andvökunæturnar , svitinn , blóðið , tárin , bömmerarnir , hæðirnar og lægðirnar .
Allt þetta sem þú þarf að vera tilbúinn að gera , allar fórnirnar – mikil fórn fyrir kannski litla uppskeru , " segir hann og að hann skilji vel þó sumir kjósi að pakka saman og leita í meira atvinnuöryggi .
" Það skiptir engu máli hver listgreinin er.Það er til ofsalega mikið af fallegu , yndislegu fólki með ofsalega stórar og miklar gjafir en það hefur kannski ekki hugmynd um hvað það á að gera við þær .
Kannski vantar það hvatningu , það er kannski eitthvað í þeirra nánasta umhverfi sem leyfir það ekki eða hefur bara ekki hugmynd um hvernig á að markaðssetja sig og það vantar kannski bara frekjudósina í það sem getur staðið í báðar lappir og sagt : Fyrirgefið þið en ég er frábær ! " " Bílskúrinn minn hét Moulin Rouge " Páll Óskar segist hafa miklar áhyggjur af því að raunveruleikaþættir á borð við X-factor og Idol séu að geta af sér kynslóð fólks sem haldi að þetta sé leiðin til að verða tónlistarmaður .
Standa í biðröð þangað til röðin komi að þeim , til að syngja nokkrar línur fyrir dómnefnd sem segi þeim hvort þau eigi sér framtíð eða ekki .
Leiðin sé fremur eins og David Grohl í Nirvana sagði að fólk ætti að kaupa sér hljóðfæri á skransölu , fara inn í bílskúr og byrja að " bulla eitthvað með sjálfum þér og vertu ömurlegur .
Þú átt að fara í þennan bílskúr og gjörsamlega sökka .
Þú átt að gera þetta , hóa í vini þína , spila bara og skemmta þér konunglega yfir því hvað þú sökkar mikið .
Einn góðan veðurdag þá breytist þú í Nirvana .
Þetta er nákvæmlega það sem gerðist fyrir þá , " segir Páll .
" Ég hef sömu sögu að segja – þó ég hafi þennan grunn að koma frá söngfjölskyldu , þá þurfti ég líka að fara í minn bílskúr .
Bílskúrinn minn hét Moulin Rouge sem var dragskemmtistaður við Hlemm .
Það var pöbb fyrir útigangsmenn á efri hæðinni .
Ég og Maríus vinur minn gerðum dragshow hverja helgi og tróðum upp hvað sem tautaði og raulaði .
Sum þessi show voru ömurleg en önnur voru algjör snilld .
Það var þarna inni sem ég lærði smám saman að troða upp fyrir allar tegundir fólks í allskonar ástandi .
Þarna lærði ég að standa í lappirnar – á tólf sentimetra háum hælum .
" Páll Óskar sagir að það sleppi enginn við þessa lexíu og að þetta sé dýrmætasta lexían í lífinu .
Síðan hafi sú reynsla að fara hringinn í kringum landið með Milljónamæringunum kennt sér mikið .
" Þetta var sá besti söngskóli sem ég hefði nokkurn tímann getað komist í og besti " fame-skólinn " .
Þetta var algjör gjöf að fá þetta tækifæri .
" Páll Óskar hefur í tíu ár haldið ball í tenglum við Eurovision-keppnina á skemmtistaðnum Nasa .
Í ár hefur hann hinsvegar tilkynnt að það verði ekkert Pallapartý á Eurovisionkvöldinu 18. maí þar sem Nasa hefur nú verið lokað .
" Allavega ekki hjá mér en það er ekki öll nótt úti enn þó það verði ekkert Pallaball á Nasa .
Ég veit að Friðrik Ómar og Eurobandið verða með ball í Hlégarði í Mosfellsbæ þetta sama kvöld , laugardaginn 18. maí .
Ég fór á tónleikana þeirra í Eldborg um daginn og þau gera þetta ofsalega vel .
Það er valinn maður í hverju rúmi .
Mjög þétt band og ofsalega flottir söngvarar sem vita nákvæmlega hvað þeir eru að gera .
Ég aftur á móti ætla bara að pakka saman .
Ég ætla að stinga af og vera erlendis í kringum þetta Eurovision-tímabil .
Ætla að fara til Berlínar og njóta Eurovision í faðmi þýskra kynvillinga .
Ég verð örugglega staddur í Hamborg laugardaginn 18. maí .
Þar er Eurovision-æði – Berlínarbúar eru ekkert að spá í Eurovision .
Hamborg er suðupottur á þessu stóra torgi .
Ég ætla að vera maur á þessu torgi til tilbreytingar .
Það er alltaf sýnt beint frá þessu torgi þegar Þjóðverjar gefa stigin sín .
Ég ætla að vera gaurinn í bleika gallanum með íslenska fánann og vinka ykkur .
" Síðasti salurinn í Reykjavík með sál -En nú hefur þú séð um þættina Alla leið á RÚV í nokkur ár og verið með þetta Eurovision-partý þannig að það hljóta að vera mikil viðbrigði að gera ekkert í ár tengt Eurovision annað en að halda á íslenskum fána í Hamborg ? " Að vissu leyti er ég feginn því að fá smá frí .
Ég ætla að njóta þess að fá að vera áhorfandi í þetta sinn .
Það breytir því ekki að ég er ákaflega sorgmæddur í hjartanu yfir því að Nasa sé farið .
Ég biðla til Besta flokksins og þeirra sem eru í borgarstjórn , líka minnihlutans og húseigandans Péturs Þórs Sigurðssonar – að hætta við þetta og hverfa frá byggingu þessa hótels á þessum reit .
Þetta er mjög slæm hugmynd og örugglega ein sú versta hugmynd sem hefur komið upp í skipulagi Reykjavíkurborgar til lengri tíma .
Ég veit að það hljómar ekkert voðalega sexí að ætlast til þess að Alþingi verði þarna með skrifstofur í þessu sama húsnæði , gamla Landssímahúsnæðinu .
En mér líst betur á þá hugmynd heldur en að hafa hótel þarna á þessum stað .
Ég veit að Besti flokkurinn hefur verið að agitera fyrir því að það vanti líf á þennan reit og að lífið felist í því að vera með veitingastaði , kaffihús og einhverja þjónustu þarna á neðstu hæðinni .
En ég veit ekki hvort þau gera sér grein fyrir því en þar með , með því að byggja hótelið þarna , eru þau búin að slökkva á lífinu sem var alltaf í salnum á Nasa .
" Páll Óskar segir að af fenginni rúmlega 20 ára reynslu af því að koma fram á Íslandi hafi hann séð það gerast of oft að hótel sé byggt í góðum ásetningi og að í hótelinu sé rými sem ætlað sé fyrir böll , gleðskap og annan tónlistarflutning .
" En sagan endar alltaf eins .
Þegar það er talið í giggið – hverjar verða afleiðingarnar ? Hótelgestir á hótelinu brjálast og kvarta og sagan endar alltaf eins .
Tónlistarflutningurinn lúffar fyrir hótelrekstrinum .
Bassinn smitast alltaf upp í svefnherbergi .
Þetta er óumflýjanlegt og ég hef ekki enn hitt neinn nógu brjálaðan vísindamann sem hefur fundið upp hina fullkomnu hljóðeinangrun til að blokkera bassabústið frá dansiballinu og upp í svefnherbergið .
Nema þú ætlir að reka bara partýhótel sem ég held að sé mjög erfitt .
Ég held að lausnin sé að Alþingi og Reykjavíkurborg kaupi húsnæðið af Pétri Þór .
Nasa-salurinn á að fá að standa .
Það má þó svo sannarlega flikka upp á hann .
Það má sannarlega hjálpa honum að líta betur út en þetta er síðasti salurinn í Reykjavíkurborg sem er með sál .
Með fullri virðingu fyrir Hörpunni þá er Harpan lítið barn sem er ennþá á bleyjunni við hliðina á þessum Nasasal .
Hann er falinn demantur í miðri Reykjavíkurborg með ofsalega mikla sögu og sál .
Ekki nóg með það – arkitektúrinn þarna inni hefur haldist nær óbreyttur frá opnun salarins 1945 .
Við eigum líka að hlúa að sögu innanhúss byggingalistar á Íslandi .
Það er eins og enginn sé að pæla í henni .
Það er ekki hægt að selja mér þá hugmynd að það sé í lagi að rífa þetta allt niður til þess að byggja það upp í sömu mynd .
Það er engu líkara en að Besti flokkurinn og allir í stjórn Reykjavíkurborgar elski þessa hugmynd með þetta hótel .
Það er upplifun mín af þessu máli .
Þessi hótelást er þar að auki í algerri andstöðu við Alþingi Íslendinga , sem nú hefur mótmælt þessum fyrirhugðu framkvæmdum , því Alþingi fengi inngang hótelsins beinlínis í hlaðið hjá sér .
Ég hef orðið fyrir vonbrigðum með Besta flokkinn í sambandi við þetta hótelmál .
Þetta er fólk sem ég leit upp til .
Ég er búinn að líta upp til þessa fólks í Besta flokknum í rúmlega 20 ár .
Þessi ákvörðun er örugglega ein stærstu vonbrigði lífs míns .
Ég biðla til þeirra að hverfa frá þessari hugmynd og ég vona að Alþingi kaupi þetta húsnæði til sinna eigin nota .
Það sárvantar húsnæði .
Það er vel hægt að reka veitingahús , kaffihús og einhverja þjónustu og lundabúðir handa túristum á jarðhæðinni þó skrifstofur Alþingis séu á efri hæðunum .
Samhliða þessu er svo hægt að reka Nasa áfram sem tónleika- og viðburðasal .
" Hann segir að það að reka skrifstofur með sal eins og Nasa fari mjög vel saman því hljóðprufur og annað líf sé að færast inn í salinn á Nasa á þeim tíma sem fólkið er að fara heim af skrifstofunum .
Vill gera tilraun í Hafnarhúsinu á Gay Pride " Ég er búinn að reyna mitt besta til að finna annað húsnæði fyrir þessa tvo viðburði vegna þess að ef ég myndi ná að halda bara tvo viðburði í Reykjavík á ári , bara Eurovision-ball og Gay Pride , yrði ég mjög ánægður .
Það eru ekki allir viðburðir sem passa hér í Hörpuna .
Tónleikarnir mínir , Ragga Bjarna og Diddúar passa örugglega vel hérna inn .
Ég og Sinfóníuhljómsveit Íslands smellpössum hérna inn .
En ég get ekki farið með Eurovision-ballið mitt inn í Silfurberg .
Til þess þyrfti ég að breyta Silfurbergi í klúbb og það gerist aðeins með gríðarlegum tilkostnaði .
Þessi partý gengu út á að ég var fyrir framan nefið á áhorfendum að troða upp .
Þessi nánd næst ekki í Silfurbergi , " segir Páll Óskar .
" Þetta er viðráðanlegt í Listasafni Reykjavíkur í Hafnarhúsinu .
Það er hægt með því að drappera og setja tjöld með öllum veggjum og strengja síðan tjöld og drapperingar uppi , yfir allt heila þakið nærðu að búa til bæði nánd og gott sánd og þú hefur ágætis stjórn á hlutunum þarna inni .
Þar að auki er listasafnið sæmilega hrátt .
Nógu hrátt til þess að þú viljir labba þarna inn í partýstuð og á sama tíma nógu glæsilegt til þess að viðburðirnir geti verið " glamorous " .
Málið er bara að það er ekkert þak á Hafnarhúsinu .
Það var aldrei smíðað þak þannig að hljóð berst mjög auðveldlega upp um þakið og í réttri vindátt , sérstaklega þegar blæs úr norðaustanátt , fer allt heila hljóðið – allir heilu tónleikarnir yfir í Grjótaþorp .
Þetta hef ég prófað að hlusta á sjálfur , " segir hann þegar hann fór með hljóðmæli um páskana og mældi þetta .
" Við ætlum okkur að finna lausn á þessu og okkur langar að gera tilraun með hljóðdeyfingu í húsinu .
Ég vona að ég fái að gera þessa tilraun á Gay Pride .
En ég get ekki verið að halda svona ball þarna í óþökk íbúanna í Grjótaþorpinu .
Þetta verður að vera framkvæmt í sátt og samlyndi við þá og ég ætla að biðla til þeirra að leyfa mér að prófa að gera svona tilraun í Listasafninu á Gay Pride og biðla til þeirra að hafa þolinmæði fyrir þessu Gay Pride partýi þessa nótt og þeirra þolinmæði verði þeirra framlag til GayPride .
Ef þessi tilraun heppnast vel og ef okkur tekst að klappa niður hljóðið þá verð ég vonandi í betri aðstöðu að gera Eurovisionpartý árið 2014 .
" -Hvað finnst þér um málefni Nígeríumannsins Martin sem fær ekki hæli hér á landi ? " Við eigum að leyfa honum að vera og veita honum landvistarleyfi .
Þetta er mín skoðun .
Ég veit alveg að stjórnvöld þurfa að bugta sig og beygja og hlýða allskonar reglugerðum , siðum , venjum , samningum og lögum – en þegar líf einstaklingsins er í hættu þá finnst mér persónulega að það megi líta framhjá þessu öllu .
Mér finnst það skjóta skökku við að stjórnvöld státa sig af því að Ísland sé umburðarlynt gagnvart samkynhneigðum og jafnvel hefur borið á þessu í markaðssetningu á þessu landi að Ísland sé nokkurs konar gay-paradís .
En á sama tíma komum við svona fram við fólk sem er að leita hælis vegna þess að það er samkynhneigt og á það á hættu að vera tekið af lífi þegar það kemur heim .
Í þessu tilfelli eigum við að horfa framhjá lögum og reglum og líta í hjartað okkar og leyfa þessum manni að vera hérna á þessu landi í algjörum kærleika .
Sýna þar með líka fordæmi út á við og sýna að við séum mannelskandi þjóð .
" Páll Óskar segir að auðvitað kunni einhverjir að spyrja sem svo hvort það eigi þá að leyfa öllu samkynhneigðu fólki frá Nígeríu , Úganda og frá öðrum sambærilegum löndum að flæða inn í landið .
En það sé einföldun á málum .
Enginn biður um pólitískt hæli að gamni sínu .
Spyr hvers vegna svo margir séu enn í skápnum " Ég færi bara hreinlega varlega í að markaðssetja Ísland sem einhverja gay-paradís þó samkynhneigt fólk sé svo sannarlega búið að ná öllum sömu réttindum hér .
Við erum alveg jafnrétthá gagnkynhneigðu fólki og eftir mikla erfiðisvinnu – ég get ekki gert lítið úr því .
En stærsta verkefnið finnst mér núna vera eftir og það er að tékka á því hvort samkynhneigt fólk á Íslandi sé raunverulega hamingjusamt , " segir Páll Óskar .
Hann vill að gerð verði fagleg rannsókn á því hvort hinsegin fólk á Íslandi sé raunverulega hamingjusamt og í hverju sú hamingja felist .
Hvort fólk sé heilsuhraust , hver fjárhagsstaðan sé , hvort hinsegin fólk sé í þeirri vinnu sem það vilji , hvort það nái fótfestu í skólakerfinu , hvort samkynhneigð börn og unglingar búi enn við óréttlæti í skólakerfinu og sé lagt í einelti .
Hann nefnir líka nokkrar starfsstéttir og samfélagshópa og spyr hvernig útlitið sé í sjómannastétt , íþróttasamfélaginu , heilsugeiranum , fjármálaheiminum , stjórnmálaheiminum og svo hvernig hinsegin fólk komi sjálft fram við annað hinsegin fólk .
" Ég væri ofsalega þakklátur ef einhver vildi taka þetta að sér að rannsaka þetta til hlítar .
Ég get fúslega viðurkennt fyrir þér að ég er sjálfur á lausu og er búinn að vera það mjög lengi .
En ég tel mig vera hamingjusaman hér á Íslandi af því að það er ákvörðun sem ég tók .
Auðvitað er hamingjan ákvörðun sem þú tekur .
Það er engin önnur manneskja sem getur gert þig hamingjusaman .
Draumavinna , peningar , staða og stétt í samfélaginu er ekki það sem gerir þig hamingjusaman .
Hamingjan er ákvörðun .
Þú tekur þá ákvörðun að vera hamingjusamur burt séð frá því hvað er að gerast hjá þér í lífinu .
Aftur á móti er ég orðinn svo leiður á því að vera á lausu og ég prófaði að fara á internetið á svona gay-stefnumótasíðu og vildi kanna markaðinn hérna á Íslandi .
Hvað er það sem ég kemst að ? Sláandi mikill meirihluti þeirra sem eru þarna á þessum gay-stefnumótasíðum eru karlmenn í skápnum – í bullandi skáp .
Karlmenn sem eru búnir að taka þá ákvörðun að lifa tvöföldu lífi inni í skápnum .
Þetta eru menn sem eru giftir konum .
Eiga með þeim börn og páfagauk .
Þeir kjósa síðan og sætta sig við að lifa kynlífi með öðrum karlmönnum eftir skrifstofutíma en svo þurfa þeir að hlaupa heim fyrir klukkan sjö til að ná kjötbollum hjá konunni sinni .
" Páll Óskar segir að hann hafi ekki kíkt á svona stefnumótasíðu í mörg herrans ár og að hann hafi gefist upp á þeim árið 2003 einmitt vegna þessarar stöðu að það væri of mikil leyndarhyggja í gangi og hann hafi ekki getað sætt sig við leikreglurnar í kringum þetta .
" Ég kaus frekar að vera á lausu .
Ég vil frekar vera hamingjusamur með sjálfum mér og rækta þá ferilinn minn , heimilið mitt , vinnuna mína , vini mína og sjálfan mig .
Það sló mig að sjá þetta á þessari stefnumótasíðu og ég spyr sjálfan mig : Hvers vegna í ósköpunum er svona rosalega mikið af fólki ennþá í skápnum hér á þessu umburðarlynda Íslandi ? Hér á þessu kærleiksríka Íslandi þar sem svo mikið hefur áunnist í réttindabaráttu samkynhneigðra .
Hvers vegna eru Íslendingar ennþá í skápnum eftir áratug af Gay Pride göngum ? Sem koma ekki fram undir nafni ? Getur verið að það taki okkur tuttugu til þrjátíu ár í viðbót að lenda þessu ? Þetta fólk tók kannski þessa ákvörðun fyrir tuttugu árum síðan þegar aðstæður voru allt aðrar .
Ég veit alveg að það er kannski svolítið erfitt að gera háskólaritgerð um fólk í skápnum .
Hvernig ætlar þú að tala við ósýnilegt fólk ? Hvernig ætlar þú að ná að taka viðtal við ósýnilega manninn ? Það er ekkert mál að vera samkynhneigður á Íslandi – en það er orðið vandamál þegar það er leyndarmál .
Þá fer mikil orka í það og fyrirhöfn með tilheyrandi sálarangist .
" Hann segir marga þessara manna ekki þora að taka sénsinn og vilja ekki koma út úr skápnum .
Hann segir suma þeirra ekki geta þetta þar sem hjónaband þeirra sé orðið fyrirtæki og eins að menn vilji ekki særa eiginkonu sína , vilji ekki að börnin sín hafni sér og treysti sér ekki til að ganga í gegnum fyrirhöfnina við að skipta upp búinu .
" En við þessa menn get ég bara sagt : Reynsla þeirra sem koma út úr skápnum núna í dag er oftar en ekki sú sama .
Viðbrögðin eru oftast nær mjög góð .
Viðbrögðin eru oftar en ekki : Ég er feginn að þú sagðir mér þetta eða ég er glaður fyrir þína hönd .
Ég vissi þetta allan tímann .
Í sumum tilfellum eru viðbrögðin kannski harðari og einhverjir vinir hafna manni í kjölfarið .
En þá veistu líka hverjir eru vinir þínir og hverjir ekki .
Aftur á móti get ég líka sagt þessum " skápum " að allir hjónaskilnaðir sem ég hef orðið vitni að hafa verið erfiðir .
Það er alltaf erfitt að standa í skilnaði og alltaf erfitt að stíga það skref .
Burt séð frá því hvort þú sért gay eða " straight " .
Ég held að þetta sé oft spurning um ótta að sumt fólk þori ekki að stíga yfir þröskuldinn og kýs frekar að lifa tvöföldu lífi .
" Spáir Danmörku sigri í Eurovision í ár -En hvað með Eurovision-keppnina í ár .
Hver heldur þú að sigri ? " Ég held að það sé ljóst að það verður skandinavískur sigur í ár .
Við erum örugglega á leiðinni til Köben á næsta ári .
Uppáhaldslagið mitt í keppninni er hollenska lagið .
Hollenska lagið er örugglega með því besta sem ég hef heyrt í keppninni í mörg ár .
En að öðru leyti finnst mér þetta frekar slök , líflaus og leiðinleg keppni í ár .
Það er enginn að flippa , enginn að gera neitt ögrandi , enginn að reyna að finna upp hjólið nema þá þessi hollenska söngkona , Anouk .
Hún er með lag sem hefði getað verið samið af Scott Walker árið 1970 .
Ofsalega fallega samið , fallega útsett og vel sungið af henni – Birds .
Ég er búinn að hlusta á þetta lag þúsund sinnum .
" Páll Óskar segist vona að Anouk takist að heilla dómnefndirnar og nái þannig að koma sér í eitt af efstu sætunum í keppninni þar sem atkvæði dómnefnda gilda jafnt á við símaatkvæði .
" Ég verð ofsalega glaður fyrir hennar hönd ef hún nær að vera ofarlega , " segir Páll Óskar í lokin á þessu opna og hressandi spjalli okkar í Hörpunni .
