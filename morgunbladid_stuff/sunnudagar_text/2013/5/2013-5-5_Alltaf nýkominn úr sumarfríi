Albert Eiríksson mætir til viðtals í blárri peysu sem hann hefur sjálfur prjónað .
" Þetta er jómfrúprjónið mitt í uppáhaldslitnum mínum , " segir hann og bætir við að hann ætli næst að prjóna sér sumarpeysu .
Umræðan um prjónaskap heldur áfram stutta stund en Albert upplýsir að maður hans , Bergþór Pálsson söngvari , hafi prjónað í mörg ár .
" Ég hef séð hvað það hefur góð áhrif á hann að prjóna og nú þegar ég hef líka tekið upp prjónaskap getum við setið saman og prjónað fyrir framan sjónvarpið .
Það er óskaplega þægilegt að prjóna og maður nær góðri tengingu við sjálfan sig .
" Albert er reyndar mun þekktari fyrir matreiðslu en prjónaskap en hann hefur í rúmt ár haldið úti netsíðunni alberteldar.com þar sem hann birtir uppskriftir .
" Upphaflega ætluðum við Bergþór að safna saman á netinu uppskriftum sem við notum .
Við vildum hafa þær á einum stað en svo fór þetta framtak að spyrjast út þannig að síðan var gerð opinber , " segir Albert .
" Síðan hefur verið vinsæl og oft eru það mörg þúsund manns á dag sem lesa hana .
Fyrir nokkrum árum tókum við Bergþór mataræðið í gegn og það má segja að netsíðan endurspegli það , þótt hinar og þessar syndir og gúmmelaði sé látið fljóta með .
" Eins og nýr maður Segðu mér frá þessu breytta mataræði .
" Fyrir fjórum árum tókum við Bergþór mataræðið í gegn og það hefur haft mikil áhrif á líf okkar og heilsu .
Við ákváðum að breyta um mataræði en vissum ekki beint hverju við vildum breyta þannig að við prófuðum eitt og annað .
Svo gerðist það að Bragi , sonur Bergþórs , sem þá bjó í London , fór til læknis vegna meltingartruflana og fleiri kvilla og læknirinn lét hann fá trefjatöflur .
Honum fannst ótrúlegt að fá tilbúnar trefjar sem hann gæti fengið úr fæðinu .
Hann , sem var mikil kjötæta , fór að lesa sér til um heilsu og mataræði og fræddist um það að kjöt er trefjalaust .
Hann ákvað síðan að gerast " vegan " , en það er nafn yfir þá sem borða ekkert úr dýraríkinu .
Hann léttist um þrjátíu kíló á einu ári bara með því að breyta um mataræði .
Við Bergþór heilluðumst af þessum lífsstíl .
Fyrst ætluðum við að prófa vegan-fæði í þrjá mánuði en okkur líkaði svo vel að við höfum haldið okkur við það og reyndar gengið lengra og prófað hráfæði .
Við tókum tíu daga hráfæðiskúr þar sem við borðuðum einungis hráfæði .
Við vorum að gera tilraunir á okkur sjálfum .
Ég hafði heyrt að fólk sem borðaði hráfæði fylltist af orku og svæfi lítið .
Eftir að hafa neytt hráfæðis í nokkra daga svaf ég einungis fjóra eða fimm klukkutíma á nóttu og var á ferðinni allan daginn því orkan var svo mikil .
Vegan-fæðið hafði líka mjög mikil áhrif á mig .
Ég fékk mjög oft blóðnasir sem barn og þær héldu áfram á fullorðinsárum en eftir þrjár vikur snarhættu þær og hafa ekki komið síðan .
Áður var ég oft mjög þrútinn og orkulaus og hafði fyrir venju að leggja mig á daginn .
Þetta breyttist líka .
Orkan er orðin jafnari , ég er aldrei óskaplega svangur eða óskaplega saddur .
Ég var geysimikil kjötæta , kominn úr sveit þar sem kjöt var á borðum þrjá til fjóra daga í viku , og þambaði mjólk eins og þjóðin gerði .
Þannig að ég hélt að ég myndi sakna kjötsins .
En það ótrúlega var að það gerði ég ekki .
Ég þurfti ekki að neita mér um neitt , mig langaði bara ekkert lengur í það sem ég hafði áður sótt í .
Það var helst að ég félli einstaka sinnum fyrir feitum ostum .
" Hefurðu hugsað þér að kynna þessa reynslu þína af breyttu mataræði eitthvað nánar ? " Ég mæti stundum á fundi og samkomur og segi frá mataræðinu .
Ég er ekki að predika , heldur að segja frá því hvaða áhrif breytt mataræði hafði á líf okkar Bergþórs .
Það þyrfti að gera átak í því að bæta mataræði þjóðarinnar .
Ef þjóðin tæki sig á í mataræði myndi heilsufar hennar um leið snarbatna .
Það er vitað að vestrænir velferðarsjúkdómar eru flestir matartengdir .
Fólk verður að taka ábyrgð á eigin heilsu .
Þar getur matur hjálpað .
Ég er að vinna að matreiðslubók sem er heilsutengd og byggist á reynslu minni .
Mér finnst gaman að kynna þessar hugmyndir fyrir fólki , hvort sem þær snúa að hráfæði eða bara heilsufæði , því þeir sem eru tilbúnir að prófa verða svo ánægðir .
Ég segi við fólk : Hugið að heilsunni og því sem þið borðið vegna þess að við stjórnum því að miklu leyti sjálf hvernig okkur líður .
Sjálfum líður mér alltaf eins og ég sé nýkominn úr löngu og góðu sumarfríi .
" Ást við fyrstu sýn Víkjum aðeins að einkalífinu .
Bergþór sagði mér einu sinni að þið tveir hefðuð kynnst á götu þegar þú gafst þig á tal við hann .
Segðu mér frá þessu .
" Á þessum tíma bjó ég á Fáskrúðsfirði þar sem ég er fæddur og uppalinn .
Eins og öll þjóðin vissi ég af þessum manni og fannst hann afskaplega myndarlegur .
Án þess að þekkja hann nokkuð fannst mér framkoma hans í fjölmiðlum benda til að hann hlyti að hafa afskaplega fallegt hjartalag .
Ég var ákveðinn í því að gefa mig á tal við hann ef ég rækist á hann og segja honum í óspurðum fréttum hversu mikill gleðigjafi hann væri .
Ég átti sjaldan erindi í bæinn og reiknaði ekkert sérstaklega með því að þetta myndi ganga eftir .
Svo einn dag í janúar 1999 er ég staddur í Reykjavík og er að fara yfir götu .
Þá sé ég að enginn annar en Bergþór Pálsson er að fara yfir sömu götuna .
Þá var að hrökkva eða stökkva .
Ég vatt mér að manninum og sagði : Nei , er þetta ekki Bergþór Pálsson ! Alltaf hefur mig langað til að kynnast þér ! Við spjölluðum þarna saman nokkra stund og hann bauð mér í kaffi .
Síðan höfum við fetað saman vorn æviveg .
Þetta var ást við fyrstu sýn hjá okkur báðum .
Við höfðum báðir verið einir mjög lengi og vorum ekki að leita að lífsfélaga .
Þetta bara gerðist .
En við vorum svo tilbúnir þegar við hittumst .
Það var mikið að gera hjá Bergþóri í söngnum , alveg eins og núna , og ég fylgdi honum oft til útlanda , sem var upplifun fyrir mig .
Ég kynntist nýjum og skemmtilegum heimi .
Ég náði strax góðu sambandi við son hans , sem á tvö börn , ársgamlan strák og fimm ára stelpu sem kallar okkur báða afa .
" Hvernig er sambúðin hjá ykkur Bergþóri , rífist þið aldrei ? " Það kemur norðanátt og kuldatíð , en samt mjög sjaldan .
Við erum ekkert sérstakega uppteknir af því eins og margir að fara ekki ósáttir í rúmið .
Stundum þarf maður að sofa á ágreiningsefni því maður er ekki tilbúinn að afgreiða erfið mál samdægurs .
En við höfum gott lag hvor á öðrum þannig að ágreiningur ristir ekki djúpt .
Við erum mjög samhentir og höfum báðir gaman af því að elda og viljum hafa snyrtilegt í kringum okkur .
Við erum búnir að vera saman í fjórtán ár og ég held að fátt geti komið í veg fyrir að við verðum gamlir saman .
" Hafið þið einhvern tímann orðið varir við fordóma vegna sambands ykkar ? " Þegar þetta ber á góma er ég minntur á að einhvern tíma hafi verið tabú að vera samkynhneigt par á Íslandi .
Dags daglega dettur mér það aldrei í hug .
Þetta hefur aldrei verið erfitt , ekki einn dag , og við höfum aldrei orðið varir við fordóma , enda er réttindabarátta samkynhneigðra komin lengra hér á landi en víðast annars staðar .
Ég skal þó játa að í byrjun varð ég stundum var við að fólk sem hafði varann á sér gagnvart okkur breyttist þegar það kynntist okkur og mat okkur frekar út frá mannkostum en kynhneigð , enda erum við bara manneskjur eins og allir aðrir , hvorki verri né betri , og kynhneigð hefur engin áhrif þar á .
Enn þann dag í dag má líka sjá á netinu að til er fólk sem lætur fara í taugarnar á sér að allir séu ekki nákvæmlega eins og það sjálft hvað kynhneigð varðar .
Slík viðhorf eru þó á hröðu undanhaldi , alveg eins og fólk sem ekki þoldi konum að fá kosningarétt eða þrælum að fá frelsi .
" Tilfinningaríkar stundir Áttu þér önnur áhugamál en mat ? " Ætli ég teljist ekki vera grúskari .
Ég hef gaman af sögu og því þjóðlega .
Þegar ég var krakki á Fáskrúðsfirði heyrði ég mikið af sögum um franska sjómenn á Íslandsmiðum en stærsta verstöð þeirra á Austfjörðum var á Fáskrúðsfirði .
Þegar ég var orðinn fullorðinn var ég stöðugt að hvetja sveitarstjórnarmenn til að gera þessari arfleifð skil á einhvern hátt .
Það var lítill áhugi þá svo ég bretti bara upp ermarnar og stofnaði safn á Fáskrúðsfirði til minningar um franska sjómenn .
Þegar eldmóðurinn er óslökkvandi getur fólk allt .
Það var þannig í mínu tilfelli .
Í byrjun varð til einföld ljósmyndasýning en gestir streymdu að og fóru að gefa safninu muni og sýning varð að safni .
Ég sökkti mér ofan í verkefnið og talaði við gamalt fólk sem mundi eftir Frökkunum og fór til Frakklands á slóðir franskra sjómannna og kynnti mér þeirra hlið og gerði útvarpsþætti um þessi mál .
Að ári liðnu var safnið svo opnað á nýjum stað , í endurbyggðum Frönskum spítala á Fáskrúðsfirði .
Áhuginn er mikill , bæði á Íslandi og í Frakklandi , og það væri gaman að stofna regnhlífarsamtök Frakka og Íslendinga til að halda minningu franskra sjómanna á loft .
Þegar ég rak safnið á Fáskrúðsfirði kom þangað á hverju sumri fólk sem átti forfeður sem höfðu verið á Íslandsmiðum um tíma eða dáið þar , drukknað eða látist vegna veikinda .
Einu sinni kom fullorðinn maður til að vitja leiðis afa síns .
Hann kom í eins konar pílagrímsför með bréf sem afi hans skrifaði heim til Frakklands þegar hann lá banaleguna á spítalanum á Fáskrúðsfirði .
Hann hafði líka með sér tillkynningu frá spítalanum um andlátið og útförina .
Þessi maður , sem var á að giska 75 ára , hágrét eins og barn þegar hann var kominn á staðinn þar sem afi hans dó .
Á hverju ári varð ég vitni að tilfinningaríkum stundum eins og þessari .
Það snart mig mjög .
" Þú virðist vera kátur og léttur í lund .
Ertu mjög glaðsinna ? " Ef einhver upplifir mig glaðlyndan þá er ég ánægður með það .
Mér finnst óskaplega gaman að taka þátt í lífinu .
Það eitt er öruggt að ég verð ekki eilífur og ég vil njóta þess að vera til meðan ég er hérna .
Ég býst við að ég eigi auðvelt með að umgangast fólk að upplagi , en samt sem áður er mikill galdur fólginn í því að einbeita sér að þeim sem byggja mann upp og smita frá sér einlægri lífsgleði og ljóma , en láta hina lönd og leið .
Kannski hef ég bara verið heppinn með fólk í áranna rás .
Svo ég nefni dæmi er það fólk sem ég umgengst í gegnum Bergþór óskaplega opið , einlægt og kátt og ég smitast auðveldlega af því .
Eins og allir vita er ákaflega skemmtilegt og gefandi að umgangast glaðlegt fólk .
" 