Á dögunum fékk Hjörtur Þórarinsson á Selfossi menningarviðurkenningu Sveitarfélagsins Árborgar .
Í tímans rás hefur Hjörtur sinnt ýmsum menningarmálum fyrir austan fjall , þar sem hann hefur verið búsettur í áratugi .
Það var íþrótta- og menningarnefnd sveitarfélagsins sem tók ákvörðun um að veita Hirti þessa viðurkenningu , sem Kjartan Björnsson , formaður nefndarinnar , og Eyþór Arnalds , formaður bæjarráðs , afhentu .
Hjörtur er 86 ára og hefur sinnt ýmsum verkefnum á löngum ferli .
Hann var einn af stofnendum Tónlistarfélags Árnesinga árið 1955 , hefur í áratugi sungið í kirkjukórum og starfað í ýmsum klúbbum og velferðarfélögum .
Auk þess hefur hann kynnt íþróttir , leiki og heilsurækt fyrir eldri borgum víða um land í gegnum Félag áhugafólks um íþróttir aldraðra .
Þá hefur Hjörtur ort , skrifað og flutt ræður við ýmis tilefni og hafa þau innlegg gjarnan haft menningarlega skírskotun .
sbs@mbl.is 