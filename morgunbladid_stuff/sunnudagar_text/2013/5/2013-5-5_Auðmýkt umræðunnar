Undanfarna daga hefur talsvert farið fyrir umræðu um hver sagði hvað í aðdraganda og eftirskjálfta kosninga , á kostnað hvers , hvaða orð hefðu ekki átt að falla , hver kastaði skít í hvern og svo mætti áfram telja .
Dyggðum á borð við auðmýkt , drengskap , umburðarlyndi og heiðarleika – sem margir vilja skreyta sig með óháð innistæðu – er nú gjarnan slegið fram í fjölmiðlum .
Eitt af vinsælli hugtökum í umræðunni er þó umræða enda mikið gert af því að kalla eftir " bættri umræðuhefð " .
Eiginlega er þó varla hægt að segja að það sé tekist á um þetta atriði , því í meginatriðum virðast allir nokkurn veginn sammála .
Umræðuhefðina þarf að bæta .
Meira að segja eru flestir sammála um hvernig það skal gert .
Stjórnmálamenn verða að slaka á svívirðingum , niðurrifi og hroka og snúa sér að málefnum .
Sleppa hástöfum , upphrópunarmerkjum og setja mál sitt fram svo aðrir skilji .
Til að ná fram umbótum á hinni margumræddu umræðuhefð kemur dyggð á borð við auðmýkt í góðar þarfir .
Auðmýkt er sérlega gagnlegur eiginleiki fyrir stjórnmálamenn .
Ekki síður gætu ungliðar flokkanna haft gagn og gaman af því að fletta orðinu upp .
Auðmýkt er því marki brennd að hana er ekki hægt að mæla .
Í rannsóknum á auðmýkt reka fræðimenn sig jafnan á þann leiða annmarka að sjálfspróf gefa vonda niðurstöðu .
Sá / sú sem segist auðmjúk ( ur ) er ólíkleg ( ur ) til að vera það í raun , enda felst augljós þversögn í því að bera eigin auðmýkt á torg .
Sama á við um umburðarlyndi , drengskap , heiðarleika og fleiri dyggðir .
Betur fer á að láta verkin tala og aðra um að dæma þau .
