Fatamerkið Freebird , hannað af Gunnari Hilmarssyni og Kolbrúnu Petreu Gunnarsdóttur , opnaði á dögunum nýja verslun á Laugavegi 46 .
Ný vetrarlína frá fyrirtækinu kemur á markað í ágúst / september og undirbúningur fyrir næsta vor er í fullum gangi hjá fyrirtækinu .
" Við erum ákaflega stolt af því að hafa opnað Freebird-búðina á Laugaveginum í samstarfi við Eydísi Björgu Sæmundsdóttur og Hólmgeir Hólmgeirsson , samstarfsfólk okkar til margra ára .
Við höfðum saknað þess að vinna með þeim .
Með versluninni þá tekst okkur að endurspegla alla Freebird-veröldina á einum stað .
Línan er stór og margbreytileg og það kemur sterkt fram í búðinni , " segir Gunnar .
Vorlínan 2014 frumsýnd í júlí Um þessar mundir er vorlínan fyrir 2014 í undirbúningi og að sögn Gunna er verið að klára að teikna hana .
" Við erum búin að vera dag og nótt síðustu vikur í því verkefni .
Sú lína verður frumsýnd víða um heim núna í júlí .
Við erum ákaflega spennt fyrir því , " segir hann að lokum .
