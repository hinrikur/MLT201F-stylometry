Þegar maður vinnur svona verkefni verður maður að sýna ákveðið hlutleysi og ekki setja sig í neitt dómarasæti .
Manni er treyst .
Fólkið fann að ég hef áhuga á þessari mótorhjólamenningu , og ég varð á vissan hátt hluti af henni , " segir Spessi ljósmyndari , Sigurþór Hallbjörnsson , um sýninguna Nafnlaus hestur sem hann opnar í Ljósmyndasafni Reykjavíkur á laugardag klukkan 13 .
Sýningin er á dagskrá Listahátíðar í Reykjavík .
Á sýningunni eru ljósmyndir á mótorhjólaköppum sem Spessi myndaði á árunum 2011 og 2012 en þá var hann búsettur í Kansas í Bandaríkjunum og myndaði þar í kring – á einhverju fátækasta svæði Bandaríkjanna .
Hann segir markmiðið hafa verið í senn að skrá og veita innsýn í þennan sérstaka menningarkima , sem hann hefur sökkt sér í .
Ásamt Bergsteini Björgúlfssyni kvikmyndagerðarmanni vinnur hann nú einnig að heimildakvikmynd um mótorhjólameninguna , " bækerana " eins og þeir eru kallaðir þessir karlar sem bruna um þjóðvegina og mörgum stendur ógn af , enda sumir þeirra bendlaðir við sitthvað misjafnt .
Spessi er einn kunnasti ljósmyndari landsins , þekktur fyrir afgerandi hlutlægan stíl hvort sem hann sýnir fólk eða staði ; margir þekkja bækur hans Bensín og Location .
Hann segir þetta verkefni hafa legið í loftinu í mörg ár , allar götur síðan hann sá kvikmyndina Easy Rider í London árið 1979 í London .
" Fyrsta mótorhjólið eignaðist ég árið 1986 , svo tók ég mér hlé en upp úr aldamótunum fékk ég mér Harley Davidson-hjól og öðlaðist mikinn áhuga á þessum kúltúr .
Mér fannst hann spennandi og langaði að kynna mér betur hvaðan hann kemur , " segir hann .
" Þeir hafa lifað lífinu " Áhuginn gat ekki annað en leitt Spessa til Bandaríkjanna – " í upphafi er þetta amerísk menning , " segir hann .
Í byrjun árs 2008 lét Spessi sérsmíða fyrir sig mótorhjól í Las Vegas og þegar það var tilbúið um vorið flaug hann út og ók á því á mótorhjólahátíð í Suður-Dakóta , og svo áfram suður til Memphis í Tennessee .
" Á þessum tíma ákvað ég að gera portrettbók um mótorhjólamenn , " segir hann .
Kunningi hans stakk upp á því að hann gerði samtímis heimildamyndina um þessa menningu .
Síðan hefur verkefnið þróast og Spessi ákvað að hann þyrfti að dvelja um tíma vestanhafs , í nábýli við eigendur mótorhjólanna stóru .
" Ég endaði í Kansas þar sem konan mín fór í skóla sem skiptinemi – og það var hárrétti staðurinn ! Þetta er svo mikil Ameríka og menning mótorhjólamannanna þar svo rótgróin og óspillt .
Ég kynntist " bækerafjölskyldu " ; pabbinn er sjötugur og hefur hjólað í hálfa öld , synir hans eru allir á mótorhjólum og vinirnir líka , þessir flottu gömlu kallar .
Þeir hafa lifað lífinu , " segir Spessi og hlær , enda hefur hann heyrt hjá þeim margar sögur .
" Ég komst inn í þennan hóp og kynntist menningunni innan frá , kjarnanum , á meðan ég hef venjulega horft utan frá í öðrum verkefnum sem ég hef unnið með myndavélinni .
" " Eins og þjóðflokkur " Í þessum nýjum myndum Spessa segir hann ákveðinn samruna þeirrar hlutlægu nálgunar sem hann er þekktastur fyrir og hefðbundinnar heimildaljósmyndunar , ljósmyndafrásagna eins og þekktar eru úr eldri tímaritum .
" Þetta verkefni sver sig í ætt við mín fyrri en nálgunin er líka klassísk ; þetta krafðist annarrar nálgunar en ég er vanur .
Þetta er mjög sjónræn menning .
Mótorhjólamennirnir eru eins og þjóðflokkur .
Tilfinningin er að allir " bækerar " séu vinir .
Gömlu karlarnir segja mér að hvort sem menn voru í klúbb eða ekki þá héldu þeir saman .
Þótt þessir menn eigi fjölskyldur snýst allt um mótorhjólamenninguna ; ef einhver deyr þá er farið á mótorhjólunum í útförina .
Það þykir virðingarvottur .
" Rætur þessarar mótorhjólamenningar eru raktar aftur Kaliforníu árið 1947 og þetta voru gjarnan uppgjafahermenn sem áttu bágt með að aðlagast hinu daglega lífi að nýju .
Spessi segir þá hafa stofnað klúbba sem séu að vissu leyti byggðir upp eins og herdeildir og þeir flökkuðu um eins og kúrekar í villta vestrinu , nema hjólin komu í stað hesta .
Þessa sögu mun Spessi segja í heimildakvikmyndinni .
Og auk þess að hafa mikinn áhuga á þessari menningu , menningu sem sumir fyrirlíta og aðrir óttast , þá segist Spessi hafa samúð með henni .
Og hann gerir ekki mikið úr því að hún spretti víða upp úr fátækt , eymd og fáfræði .
" Vissulega er nokkur fátækt en margir þessara karla stunda sína vinnu og þeir eru alls ekki allir í einhverjum klúbbum .
Þetta er heillandi heimur , " segir Spessi .
