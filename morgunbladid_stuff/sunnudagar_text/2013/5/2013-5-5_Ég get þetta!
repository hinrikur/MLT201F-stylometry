Handabandið er þétt og ekki fer á milli mála að maðurinn er í vargaformi ; hér er engin skrifstofublók á ferð .
Kanadamaðurinn Nick Cienski var staddur hér á landi í vikunni til að prófa búnað sem hann hyggst nota þegar hann gerir tilraun til að verða fyrstur manna til að klífa fjórtán hæstu tinda heims á sama árinu .
Yfirskrift verkefnisins er Mission 14 enda fjöllin fjórtán og árið sem verður tímaramminn 2014 .
Það kemur því ekki á óvart að búnaðurinn samanstendur af fjórtán hlutum , aðallega flíkum en einnig skóm .
Cienski hefur hannað það allt sjálfur , nema skóna , en hann starfar sem hönnuður hjá bandaríska íþróttavörufyrirtækinu Under Armour í Baltimore .
Skórnir eru sérhannaðir á Ítalíu en Cienski leggur mikið upp úr þeim enda er hann þegar einni tá fátækari vegna kals .
Í starfi sínu horfir hann ekki til tísku heldur notagildis .
" Áhugi minn á hönnun er vísindalegur , ég lít á útivistarfatnað eins og verkfæri í verkfærakassa .
" Skjótt skipast veður í lofti Ástæðan fyrir því að Cienski kom hingað til Íslands til að prófa þennan búnað er einföld .
" Ég veit að hér skipast veður skjótt í lofti , " segir hann sposkur á svip .
Láttu okkur þekkja það , lagsi ! Hann fór upp á Vatnajökul í fjóra sólarhringa ásamt eiginkonu sinni og Guðmundi Einari Halldórssyni fjallaleiðsögumanni .
Þar beið þeirra allskonar veður , svo sem kafaldsbylur , 10 gráða frost og vindhviður upp á 45 metra á sekúndu .
Þá brotnaði öxullinn undan bílnum .
Guðmundur henti sér þá bara á bakið og gerði við það , eins og góðum leiðsögumanni sæmir .
" Niðurstöður tilraunarinnar eru mjög góðar .
Fyrst ég fann ekki fyrir kulda í hlífðargallanum mínum við þessar aðstæður er ég fær í flestan sjó , " segir Cienski en þess má geta að hann var aðeins á nærklæðunum undir .
" Það er ekki sjálfgefið að ég komist alltaf milli búða á fjöllunum og ég gæti fyrir vikið þurfti að hafast við undir berum himni einhverjar nætur , í fimbulfrosti .
" Hraðinn skiptir öllu máli í Mission 14-verkefninu og fyrir vikið er kappsmál fyrir Cienski að allur búnaður sé eins léttur og kostur er .
Flíkurnar eru til að mynda límdar á samskeytum en ekki saumaðar .
Þá er trefjaefnið í flíkunum þess eðlis að það hleypir auðveldlega út öllum raka .
Cienski þarf með öðrum orðum ekki að hafa áhyggjur af því að svitna í fötin á göngu sinni og þyngjast þannig við hvert fótmál .
Þurfti bara hvatningu Eftir þessa gæðavottun fer búnaður Cienskis nú í kynningu hjá Under Armour og væntir hann þess að almenningur geti fest kaup á honum í verslunum keðjunnar strax á næsta ári .
Fjallabakterían tók sér bólfestu í Cienski meðan hann var táningur og 24 ára gamall var hann farinn að stjórna leiðöngrum í Himalaja-fjöllum .
Hann hefur klifið fjöll um allan heim og býr yfir ómældri reynslu .
En hvers vegna setur hann markið svo hátt nú ? " Það hafa bara rúmlega tuttugu manns klifið öll þessi fjöll frá því Reinhold Messner gerði það fyrstur á níunda áratugnum en það hefur tekið þá fimm til fjórtán ár .
Mig hefur lengi dreymt um að gera þetta á einu og sama árinu , " segir Cienski .
Allt sem vantaði var hvatning og hún kom úr óvæntri átt .
" Árið 2010 heimsóttum við hjónin Níkaragúa .
Það hafði djúpstæð áhrif á okkur .
Við hittum meðal annars blásnautt fólk sem býr í orðsins fyllstu merkingu á öskuhaugunum .
Þar urðum við vitni að skelfilegum hlut – mansali .
Börn gengu kaupum og sölum .
Það var skelfilegt upp á að horfa en veruleiki sem fólk býr við þar um slóðir .
Mansal er stærsti atvinnuvegurinn í undirheimunum á eftir fíkniefnum en samt er lítið sem ekkert um það talað , vandamálinu er bara sópað undir teppi .
Þessu verður að breyta .
" Þar með var Cienski kominn með markmið : Að ganga á fjórtán hæstu tinda heims til að vekja athygli á mansali .
Safnaði sex milljónun dala Verkefnið fór snemma á flug og nú hefur Cienski tekist að safna tæplega sex milljónum Bandaríkjadala .
" Ég held ég geti leyft mér að fullyrða að þetta sé stærsta fjallgönguverkefni sem ráðist hefur verið í , " segir Cienski en fjármagnið kemur frá fjölmörgum fyrirtækjum vestra .
Það gerir honum kleift að hafa einvalalið aðstoðarmanna með sér í verkefnið , vísindamenn , burðarmenn og fjallagarpa .
Bandaríkjaher hefur meðal annarra komið að skipulagningu .
Cienski mun því klífa við allra bestu skilyrði , þyrla mun meira að segja skutla honum milli búða .
Markmið í markmiðinu verður að slá hraðamet á Everest-fjalli en það stendur í átta klukkustundum og 49 mínútum .
Til samanburðar má geta þess að flestir gefa sér þrjá mánuði til að ná þeim eftirsótta tindi .
Um leið og hann klífur freistar Cienski þess að safna fjármunum til að berjast gegn mansali .
Þar sem verkefnið hefur þegar verið fjármagnað renna áheitin óskipt í þann sjóð .
Hann hvetur alla sem eru aflögufærir , einstaklinga og stofnanir , til að leggja málstaðnum lið .
" Margt smátt gerir eitt stórt .
Ég er ekki að þessu fyrir mig , heldur til að vekja athygli á góðum málstað , baráttunni gegn mansali .
" Hægt er að nálgast frekari upplýsingar um aðkomu á heimasíðu verkefnisins , mission14.org .
Ekki áhættulaust Cienski hvetur áhugasama einnig til að fylgjast með ævintýrinu á snjáldrusíðu þeirra hjóna en eiginkona hans mun blogga grimmt meðan á verkefninu stendur .
Hún mun fylgja honum að rótum hvers fjalls um sig og bíða átekta meðan hann klífur .
Það er ekki áhættulaust að ganga á eitt fjall , hvað þá fjórtán á einu og sama árinu .
Cienski veit allt um það .
" Ég geri mér fulla grein fyrir því að ég er að stofna mér í hættu .
Ég er hins vegar vanur fjallamaður og hef undirbúið mig eins vel og kostur er , bæði andlega og líkamlega .
Ég er líka þrjóskari en andskotinn , eins og ég á kyn til , þannig að það er enginn vafi í mínum huga : Ég get þetta ! " Nú tekur frúin , Sandy , við sér en hún hefur staðið álengdar og tekið samtal okkar bónda síns upp á myndband .
" Heyr , heyr , ég get staðfest það .
Hann er þrjóskari en allt þrjóskt .
Ég er löngu búin að sætta mig við það .
" Hún hlær .
Sandy kveðst gera sér grein fyrir því að verkefnið sé hættulegt en hefur fulla trú á sínum manni .
" Ég hef trú á Nick og ég hef trú á málstaðnum .
Hann er göfugur .
Ég er sannfærð um að hann mun ljúka þessu verkefni með sóma , með hjálp Guðs og góðra manna .
" 