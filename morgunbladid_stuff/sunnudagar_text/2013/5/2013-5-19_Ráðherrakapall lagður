Stjórnarmyndunarviðræður Sjálfstæðisflokksins og Framsóknarflokksins voru komnar á lokastig á föstudag , samkvæmt heimildum Morgunblaðsins .
Náðst hefur samkomulag um helstu lykilmál og drög hafa verið lögð að skiptingu ráðuneyta .
Samkvæmt þeim verður ráðherrastólum fjölgað um einn til tvo , þó að óljóst sé hvenær af því verður .
Ekki er þó mikilla tíðinda að vænta fyrr en eftir helgi .
En auðheyrt er að gott traust ríkir milli formanna flokkanna sem byggist á samstarfi þeirra í stjórnarandstöðu allt kjörtímabilið .
Skipting ráðuneyta Það liggur fyrir að töluverð breyting verður á því hvernig ráðuneytin eru samansett .
Heimildir herma að lagt sé upp með að Sigmundur Davíð Gunnlaugsson verði forsætisráðherra en Bjarni Benediktsson fjármála- og efnahagsráðherra .
Þá verði skipt upp innanríkisráðuneytinu , þar sem ólíkum málaflokkum var blandað saman , og það verði í grunninn aftur að dómsmálaráðuneyti og samgönguráðuneyti .
Einnig verði velferðarráðuneytinu skipt upp í heilbrigðismál annarsvegar og félagsmál hinsvegar .
Sjálfstæðisflokkurinn hefur lagt áherslu á að fara með atvinnumál , en viðræður undanfarna daga hafa meðal annars snúist um hvað nákvæmlega heyri undir það ráðuneyti .
Til greina kemur að orku- og iðnaðarmál fari í sérstakt ráðuneyti , en það er þó ófrágengið .
Útlit er fyrir að Framsóknarflokkurinn fari auk forsætisráðuneytisins með utanríkismálin og félags- og tryggingamálin .
Þá fari flokkurinn einnig með samgöngumál og umhverfismál .
Samningar við kröfuhafa Margir hafa velt því fyrir sér hvort flokkarnir myndu skipta með sér forystu í ríkisstjórn á kjörtímabilinu .
Ekkert slíkt er til umræðu milli flokkanna á þessum tímapunkti .
Þá er gamalgróin hefð fyrir því að sá flokkur sem ekki fær forsætisráðuneytið taki utanríkisráðuneytið , en Bjarna Benediktssyni hefur ekki þótt það fýsilegur kostur .
Ekki frekar en Steingrími J. Sigfússyni á síðasta kjörtímabili .
Ljóst er að Bjarna bíður mikið verkefni .
Á hans könnu verða meðal annars samningar við kröfuhafa gömlu bankanna , en í þeim samningum gæti falist að bankarnir kæmust aftur í eigu ríkisins og það þyrfti að koma þeim í verð .
Óvíst er þó að því ferli ljúki á kjörtímabilinu .
Þá leggja báðir flokkar áherslu á að vinda ofan af hallarekstri ríkissjóðs og greiða niður skuldir , auk þess sem sjálfstæðismenn lögðu áherslu á skattalækkanir og uppskurð á skattkerfinu í kosningabaráttunni .
Þá hóf Sigmundur Davíð viðræður við alla flokka á því að leggja áherslu á skuldamál og ljóst er að báðir flokkar þurfa að gefa eftir af sínum ýtrustu kröfum til að ná saman um þann málaflokk .
Sjávarútvegur og landbúnaður Líklegt er að Hanna Birna Kristjánsdóttir , varaformaður Sjálfstæðisflokksins , geti haft áhrif á hvaða ráðuneyti hún fær og samkvæmt heimildum hefur hún augastað á atvinnuvegaráðuneytinu .
Undir það heyra að líkindum landbúnaðar- og sjávarútvegsmál , en önnur mál gætu færst yfir á önnur ráðuneyti .
Er það í takt við gagnrýni á fráfarandi ríkisstjórn , en innan stjórnarandstöðunnar var talað um Steingrím sem " allsherjarráðherra " vegna þess hversu breitt verksvið hann hefði .
Á meðal verkefna sem bíða hennar er að ná sátt um stjórn fiskveiða og veiðigjald , en í vikunni bárust fregnir af þingflokksfundi Sjálfstæðisflokksins um að veiðigjaldið yrði tekið til endurskoðunar , þótt enn sé óvíst um það með hvaða hætti það verði lagt á í framtíðinni .
En flokkarnir eru sammála um að núverandi fyrirkomulag veiðigjalds geti ekki staðið óbreytt .
Margir um hituna Ljóst er að oddvitar Sjálfstæðisflokksins munu skipta með sér þeim ráðherrastólum sem eftir eru .
Flest bendir til þess að Sjálfstæðisflokkurinn fái heilbrigðisráðuneytið og dómsmálaráðuneytið .
Sú óvenjulega staða er uppi í oddvitahópnum að eini lögfræðingurinn í hópnum er jafnframt formaður flokksins .
Það á því enginn af oddvitunum sterkara tilkall en annar til dómsmálanna .
Eftir ræðu Bjarna á landsfundi er líklegt að tvær konur verði í ráðherrahópnum ef flokkurinn fær fimm ráðherra .
Það er því líklegt að Ragnheiður Elín Árnadóttir verði ráðherra .
Það styrkir stöðu Kristjáns Þórs Júlíussonar að vera annar varaformaður flokksins , en þó stendur hann frammi fyrir samþykkt landsfundar , sem kveður á um að annar varaformaður geti ekki jafnframt verið ráðherra .
En svo er það Einar Kr. Guðfinnsson sem hefur lengsta þingreynslu þingmanna Sjálfstæðisflokksins .
Hann er eini þingmaður stjórnarflokkanna sem hefur áður setið í ríkisstjórn , en það yrði að teljast einsdæmi ef enginn af þeim sem settust í nýja ríkisstjórn hefði reynslu af því .
Hvað um Landspítala ? Í heilbrigðisráðuneytinu eru kjaramálin eitt stærsta viðfangsefnið .
Og þó að samhljómur sé á milli flokkanna um Landspítalamálið , báðir hafi þeir goldið varhug við byggingaráformum , þá eru skiptari skoðanir innan þingflokks Sjálfstæðisflokksins um málið .
Hvað varðar menntamálaráðuneytið beinast augu manna að Illuga Gunnarssyni , sem hefur miklar og góðar tengingar við listalífið í landinu .
Og ljóst er að í þeim málaflokki bíða ærin verkefni , ekki síst ef farið verður út í að stytta námstímann fram að háskólastiginu , auk þess sem kjaramál kennara bíða úrlausnar .
Þá er ótalin staða forseta Alþingis , sem líklegt er að fari til Sjálfstæðisflokksins , en litið er á það embætti sem ígildi ráðherra .
Formaður flokksins hefur lagt á það þunga áherslu í ræðu og riti að efla starfsemi þingsins .
Sá oddvitinn sem ekki verður ráðherra kemur sterklega til greina á þann póst , en sömuleiðis Ragnheiður Ríkharðsdóttir sem verið hefur varaforseti .
JÖFN KYNJAHLUTFÖLL Samkvæmt heimildum liggur á borðinu að Sigmundur Davíð Gunnlaugsson verði forsætisráðherra .
En þá vaknar spurningin hvaða þingmenn flokksins skipta á milli sín öðrum ráðherraembættum , en það er á reiki hvort þau verða fjögur eða fimm .
Líklegt þykir að varaformaðurinn Sigurður Ingi Jóhannsson taki við samgöngumálum og er til skoðunar að hann fari einnig með umhverfismál .
Þá taki ritari flokksins Eygló Harðardóttir við félags- og tryggingamálunum .
Ef Sigmundur Davíð fer þá leið að jafna kynjahlutföll eins og samstarfsflokkurinn verður Vigdís Hauksdóttir í lykilstöðu .
Þá þykir Gunnar Bragi Sveinsson vera í sterkri stöðu .
Frosti Sigurjónsson er oddviti í Reykjavík , en á móti kemur að hann hefur litla þingreynslu .
Það hefur hinsvegar Ásmundur Einar Daðason sem gæti komið til greina , þó að hann skipi annað sæti í sínu kjördæmi .
Það sama á við um Höskuld Þórhallsson .
Þjóðmál Pétur Blöndal pebl@mbl.is " Menn eru að klára að hnýta slaufur og setja punkta yfir i-in og fara yfir málefnaskiptinguna .
Ekkert gerist fyrr en eftir helgi .
Magnús Geir á Eyjunni hringdi og spurði hvort hann gæti ekki farið í golf í Borgarnesi á morgun .
" Jú , jú , farðu bara í golf , " svaraði ég .
" Jóhannes Þór Skúlason aðstoðarmaður Sigmundar Davíðs Gunnlaugssonar 