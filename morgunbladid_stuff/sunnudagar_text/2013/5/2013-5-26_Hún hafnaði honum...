Kvikmyndahátíðin í Cannes stendur nú yfir í 66. skipti en fyrsta hátíðin var haldin 1946 .
Allar helstu þokkagyðjur úr heimi kvikmyndanna hafa átt ógleymanleg augnablik í Cannes .
Í alíslenskri vorrigningu og jafnvel hagléli er hressandi að skoða kjólana og skartið og fá fréttir af því hver hafi verið með hverjum og hver vildi ekki hvern á þessum eftirsótta stað .
Mbl.is sagði frá því í vikunni að unga og eftirsótta ofurfyrirsætan , Cara Delvinge , hefði hafnað leikaranum Leonardo DiCaprio , sem er 38 ára .
Delvinge mætti í eftirpartí í tilefni af sýningu The Great Gatsby í Cannes klædd svörtum blúndukjól frá Burberry .
Þegar hann reyndi að stíga í vænginn við hana sneri hún upp á sig og vildi lítið með leikarann hafa .
Þeir sem hafa séð kvikmynd Baz Luhrmanns um hinn mikla Gatsby eru eflaust eitt spurningarmerki yfir viðbrögðum Delvinge .
Maður hefði haldið að töfrar myndarinnar hefðu kannski haldist út eftirpartíið , en svo varð víst ekki .
Skýringin sem Delvinge gaf var að henni fyndist DiCaprio of gamall fyrir sig ...
Konur sem komnar eru yfir þrítugt í kringum mig stóðu á öndinni yfir þessu .
Hver hafnar DiCaprio ? Þegar Smartland bauð lesendum sínum á myndina í vikunni þurfti að ræða DiCaprio sérstaklega eftir sýninguna .
Ekki var rætt hvað hann hefði leikið vel í myndinni heldur hvað hann væri vel klæddur og liti vel út .
Einhverjar höfðu líka orð á því að það væri eins og hann væri í formalíni , hann eltist ekki neitt .
Ég veit ekki alveg hvort það er jákvætt eða neikvætt en það skiptir svo sem engu máli .
DiCaprio hafði þó ekki bara áhrif á kvenpeninginn því fleiri en einn karlmaður sem ég talaði við í vikunni höfðu orð á því að þá langaði að breyta um fatastíl eftir að hafa séð myndina .
Ég hef bara eitt að segja um það .
Látið það eftir ykkur ! martamaria@mbl.is 