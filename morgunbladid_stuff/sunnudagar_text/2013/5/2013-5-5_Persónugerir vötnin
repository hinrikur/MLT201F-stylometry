Nýjustu verkin á sýningunni ...
lýsa vel ljóðrænni og næmri myndhugsun Kristínar og þeim hógværa en áleitna undirtóni sem býr í verkunum , " skrifaði Anna Jóa , myndlistarrýnir Morgunblaðsins , um sýningu Kristínar Jónsdóttur frá Munkaþverá sem stendur nú yfir í Listasafni ASÍ við Freyjugötu .
Anna bendir á að í þessum nýju verkum taki Kristín afstöðu með vötnum landsins sem eigi undir högg að sækja þegar neysluhyggjan er annars vegar .
Á sýningunni megi hlusta eftir hljómfalli minninganna , niði ánna og vatnanna .
Óhætt er að taka undir þau orð .
Sýning Kristínar ber hið ljóðræna heiti Orðin , tíminn og blámi vatnsins og er yfirlitssýning á verkum hennar frá síðustu þremur áratugum en viðfangsefnin tengjast yfirleitt landinu og menningunni .
" Þetta eru nokkur stærstu íslensku stöðuvötnin , " segir Kristín um nýja myndröð , Andlit vatna , sem hún hefur stækkað upp , málað með vatnslitum og sýnir í Gryfjunni .
" Það eru ótrúlega falleg form á þessum vötnum .
Þegar þau eru stækkuð svona upp koma þessar kynjamyndir í ljós .
Ég er að persónugera vötnin og er farin að sjá svipinn á þeim , " segir listakonan sem varð áttræð í mars en vinnur enn af kappi .
Kristín , sem kennir sig við bæinn þar sem hún ólst upp , Munkaþverá í Eyjafirði , nam við Handíða- og myndlistaskólann á árunum kringum 1950 og stundaði framhaldsnám í Kaupmannahöfn og París .
Bakgrunnur hennar er í textíl og hefur hún einnig notað orð og tungumálið á virkan hátt í verkunum , eins og glögglega má sjá á sýningunni , en á síðustu árum hefur hún þó einkum unnið með plexígler og vatnslitamyndir .
Allra nýjustu verkin eru Umbreyting vatna , þar sem hún fellir fjórðunga fjögurra ólíkra vatna saman í eitt .
" Mér þótti gaman að gera þetta en það býr líka meining að baki , " segir hún .
" Maðurinn er ansi mikið að breyta náttúrunni , hefur vald til þess , en eins og tæknin getur verið góð þá getur hún líka farið á hættulegt stig .
Ráðamenn leyfa sér stundum að færa þessa heima til á þennan hátt .
Náttúran er okkur dýrmæt og vatnið er mikil auðlind , og viðkvæm að sama skapi .
Þegar náttúruhamfarir verða , eitthvað sem við ráðum ekki við , þá bregðumst við alltaf vel við sem þjóð og reynum að hjálpa til og bæta skaða .
Á sama tíma erum við að brjóta og skera , grafa og rífa heilu fjallshlíðarnar sundur .
Það er mikill tvískinnungur .
" Fyrstu verkin með vötnum málaði Kristín þegar Kárahnjúkavirkjun var hvað mest í umræðunni .
Hún vann út frá landakortum og dró upp ár .
" Þessi stóru illúðlegu fljót verða að fínum æðum á landakortinu , " segir hún og bendir á slíkt æðakerfi vatna á veggnum .
Dreymdi örnefni á nóttunni Þær Kristín G. Guðnadóttir , safnstjóri Listasafns ASÍ , og Steinunn G. Helgadóttir eru sýningarstjórar og kann listakonan þeim miklar þakkir fyrir ánægjulegt samstarf .
Í Arinstofu safnsins hafa þær komið fyrir áhrifamiklu verki frá 2002 , Landslagi , þar sem þéttskrifaðar plexíglerplötur hanga niður úr loftinu og orðaflóð blandast þegar gengið er um salinn .
" Þetta eru allt örnefni úr íslenskri náttúru , " segir Kristín .
" Ég valdi örnefni sem lýsa staðnum um leið og maður les þau .
Mynd kemur í hugann .
Fjóluhvammur , Ljósuskriður , Kvennabrekka , Svörtuloft ...
" les hún .
Og orðin fann hún víða , meðal annars í Árbókum Ferðafélagsins og í héraðslýsingum , og var lengi í orðaleitinni .
" Það er alltaf gaman þegar verkin lifna en undirbúningsvinnan er líka oft skemmtileg , eins og við þetta verk .
Ég las og las örnefni og var orðin full af orðum ; dreymdi þau jafnvel á nóttunni .
" Mörg örnefnanna eru komin frá æskuheimilinu , bæjum í kring og afréttinum þar fyrir norðan .
" Þessi áhugi á örnefnum kemur líklega úr bernsku því pabbi , sem bjó á Munkaþverá í nærri áttatíu ár , hann safnaði örnefnum , aðallega af landareigninni , og seinna voru þau send til Örnefnastofnunar .
Ég nýtti orðalista pabba í þetta verk og þótti það ánægjulegt .
Ég hafði heyrt pabba og fleiri tala um þessi örnefni en sá marga staðina ekki fyrr en ég var orðin stálpuð .
Suma hef ég enn ekki séð , eins og þá sem eru uppi á afrétti .
Stelpur fengu ekki að fara í göngur , " segir hún og brosir .
Í minningu ólánsamra kvenna Í Ásmundarsal má sjá hvernig vinna Kristínar með þæfða ull og tungumálið þróaðist í verkunum .
Dulsmál heitir eitt , frá 1987 , og spratt af því þegar hún var að aðstoða eiginmann sinn , Jón Óskar heitinn skáld , þegar hann var að vinna að merkri bók sinni um flökkumanninn Sölva Helgason .
Þau voru að fara gegnum gömul málskjöl og " þá rákumst við aftur og aftur á mál kvenna sem höfðu verið dæmdar grimmilega , og eflaust oft saklausar , fyrir að hafa laumast út í útihús og fætt barn , og að hafa drepið barnið , " segir hún þar sem við skoðum verkið þar sem orð og lýsingar úr yfirheyrslum og dómum yfir þessum ólánsömu konum eru í þæfðri ullinni .
Nærri því er verk frá 2002 , Skjól , sem Kristín sýndi fyrst í aflagðri kirkju í Santiago de Compostela á Spáni .
Það eru einskonar legsteinar úr plexígleri með nöfnum kvenna sem voru dæmdar fyrir að drepa börn sín , og undir nafninu er ártalið þegar atburðurinn gerðist .
Glerið hvílir á ull sem aftur er á ofanristum úr kirkjugarði .
" Ég reyni að halda minningu þessara ólánsömu kvenna á lofti , " segir Kristín .
" Hvernig gat annað gerst en að ég ynni verk út frá þessu efni ? " Einni konunni var drekkt , önnur dæmd til að verða hálshöggvin en dó í varðhaldinu .
" Varla var að sjá í málskjölunum að nokkur tæki afstöðu með þessum veslings konum .
Kristín Bjartmarsdóttir var dæmd til að fá tvisvar sinnum 27 vandarhögg .
Rannveig á hinum endanum , " segir hún og bendir á eitt nafnið , " fékk þrisvar sinnum 27 högg .
Svo var æran farin .
En nú er ég alveg komin yfir í vatnslitinn , það er auðveldara en að glíma við textílinn , og ég get málað heima við stofuborðið , " segir Kristín að lokum .
