Erla Þórarinsdóttir myndlistarkona á verk á samsýningunni Tilraun til að beisla ljósið í Hafnarborg en síðustu sýningardagar eru nú um helgina .
Á sýningunni er leitast við að varpa ljósi á áhrif andlegra fræða á myndlist .
" Mér finnst afskaplega eðlilegt að hafa áhuga á andlegum málum , " segir Erla .
" Ég ólst að hluta til upp í Svíþjóð þar sem lífið er mjög efnislegt og fólk talar ekki eins mikið um andleg mál og við gerum í hversdagslífinu á Íslandi þar sem fólk segir hvert öðru frá draumum sínum og ræðir mjög opinskátt um andleg mál .
" Tengist áhugi þinn á andlegum málum á einhvern hátt trúmálum ? " Ég lærði að lesa í Landakotsskóla og ég held að dvölin þar hafi dálítið bólusett mig fyrir Kristi á krossinum .
Ég fermdist ekki , það var ekki vegna andúðar á kristinni trú , ég sá bara ekki tilgang í fermingunni .
Ég held að ég sé mjög trúuð en kristnin hefur ekki höfðað til mín .
Ég trúi miklu frekar á sköpunarverkið og hið stóra samhengi og hef þörf fyrir að skilja það .
" Þú trúir því að við séum fyrst og fremst andlegar verur ? " Auðvitað erum við sem manneskjur líka í efninu en við þróumst og þroskumst andlega .
" Heldurðu að það sé líf eftir dauðann ? " Ég sé engin rök fyrir því að með dauðanum sé öllu lokið .
" Víkjum að listastarfinu .
Varstu strax sem barn heilluð af listum ? " Ég ólst upp við það að fólk í kringum mig var alltaf að gera eitthvað í höndunum .
Mamma , Guðrún Katrín , var mikil handavinnukona og mamma hennar , amma Guðrún , var óskaplega flink , heklaði , prjónaði og batt inn bækur .
Hún nýtti allt og gerði eitthvað úr öllu .
Föðursystur mömmu saumuðu út , hekluðu og tálguðu .
Ég lærði mjög snemma að vera alltaf að .
Pabbi var héraðslæknir á Hvammstanga í þrjú ár og þar ólst ég upp frá átta til tíu ára aldri .
Þar bjuggum við börnin við mikið frelsi og við vorum alltaf að búa eitthvað til , klipptum út dúkkulísur og bjuggum til alls kyns leikföng því það var ekkert til af dóti í kaupfélaginu .
Kannski var ég dundari að upplagi og hafði þörf fyrir að sjá eitthvað verða til .
Ég vissi ekkert um fagrar listir og sá enga fyrirmynd í listakonum því þær voru svo fáar .
" Þú sagðir í upphafi að þú hefðir að hluta til alist upp í Svíþjóð , segðu mér frá því .
" Ég var tíu ára þegar við fjölskyldan fluttum til útlanda .
Pabbi fór í framhaldsnám og við vorum eitt og hálft ár í Danmörku og fórum svo til Gautaborgar .
Ég var eitt ár í menntaskóla á Íslandi en fór aftur til Svíþjóðar og fór í listaháskóla þar sem ég lærði hönnun og myndlist .
Þar fann ég fyrirmyndir í rússnesku byltingarlistakonunum sem unnu bæði í myndlist og hönnun og töldu að listin væri fyrir alla .
Föt á verkamanninn ættu að vera falleg af því hversdagslífið á að vera fallegt og fjöldaframleiða ætti stóla til að hinn vinnandi maður gæti hvílst í fallegum stól .
Ég heillaðist mjög af þessum kenningum .
Ég varð líka fyrir frönskum áhrifum því ég fór árlega til Parísar á vorin , þar var ódýrt að vera .
Ég gekk um og fór á söfn og kynntist frönskum straumum og stefnum í listaheiminum .
Þegar ég útskrifaðist svo úr listaháskólanum árið 1981 var pönkið að heilla mína kynslóð og það var mikill sprengikraftur í gangi .
Ég fór strax að sýna verk mín í Stokkhólmi og fór síðan til New York .
Ég var kannski á vissan hátt á undan sjálfri mér , það var mikill hraði á mér .
Þegar ég svo kom aftur til Íslands var ég í lausu lofti og þurfti að feta mig áfram á listabrautinni og líka hægja aðeins á .
" Andleg söfn Ég veit að þú hefur farið til Indlands nokkrum sinnum .
Ertu heilluð af fjarlægum löndum ? " Kína heillaði mig áður en ég kynntist Indlandi .
Árið 2005 fór ég fyrst til Kína og var í fjóra mánuði og eftir það hef ég komið þangað þrisvar .
Ég var í Xiamen í Suður-Kína þar sem raki er mikill og því ekki gott að mála eins og ég geri , en þar er mikil þekking á steinvinnu og ég fór að gera skúlptúra , en málverkin mín eru eins konar tvívídd þrívídd .
Þegar ég byrjaði á því sá ég endalausa möguleika og mig langaði að halda áfram þeirri vinnu svo ég fór aftur til Kína , leigði þar íbúð ásamt þremur öðrum listamönnum íslenskum og amerískum , og við skiptumst á að vera þar .
Þegar hrunið varð gátum við ekki borgað leiguna því ekki var hægt að koma peningum til Kína .
En þegar einar dyr lokast opnast aðrar og ég kynntist Indlandi .
Ég hef stundað jóga í fimmtán ár .
Fyrir nokkrum árum kom indverskur jógameistari í heimsókn til Íslands .
Hann bauð mér að koma í heimsókn til sín á Indlandi svo ég fór þangað til að hitta hann og skoða mig um .
Ég hef farið þangað þrisvar .
Indland er ævintýri , þar er eins og eitthvað guðlegt gangi á jörðinni , fólk talar um guðlegan mátt og lifir og hrærist í honum .
Ég lærði margt um mennskuna .
Sú skynjun varð stöðugt dýpri og fallegri því lengur sem ég var þar .
Það eru engin takmörk fyrir fegurð á Indlandi og margt sem gleður augað .
Indverjar búa að sterkri hefð og mikilli sögu og ef maður ætlar sér að reyna að lesa heiminn þá er á Indlandi endalaust hægt að taka við , bæta við sig og læra .
Það eina sem maður þarf að gera er að vera opinn fyrir því að skynja .
Alls staðar eru hof sem fólk streymir í og þau eru andleg söfn .
Í hvert sinn sem maður fer þar inn dýpkar skilningur manns á lífinu .
" Breyttust viðhorf þín til Íslands við það að vera í Kína og á Indlandi ? " Það var skrýtið að koma aftur heim frá Kína árið 2005 .
Hér var svo mikill æsingur og fólk bjó ekki yfir þeirri ró sem einkennir Kínverja svo mjög .
Hér var manískt lið í brussugangi keyrandi á risastórum bílum .
Og hvert sem maður horfði snerust byggingakranarnir .
Ég tók mikið af ljósmyndum á þessum tíma og það hjálpaði mér til að átta mig á ástandinu .
Á þessum myndum sést að hér var mikið brjálæði í gangi .
Það kom mér á óvart að fá menningarsjokk við að koma aftur til Íslands og ég þráði að komast aftur út .
Ég spurði mig hvort ég ætti heima hérna , hvort ég ætti ekki allt eins heima einhvers staðar annars staðar á hnettinum .
Núna finnst mér ástandið hér á Íslandi mun eðlilegra og ég finn fyrir bjartsýni í loftinu .
" Of mikil sorg Foreldrar þínir skildu og móðir þín Guðrún Katrín Þorbergsdóttir giftist Ólafi Ragnari Grímssyni og þau urðu seinna forsetahjón á Bessastöðum .
Hafði það einhver áhrif á líf þitt að móðir þín var forsetafrú ? " Það hafði ekki nein áhrif á mig , ég var orðin fertug þegar það gerðist .
Forsetaembættið er bara eins og það er og það er ekkert listrænt við það .
Ég var úti í Svíþjóð þegar mamma hringdi til að segja mér að þau Ólafur Ragnar hefðu ákveðið að bjóða sig fram í forsetakosningum .
Mamma var forsetafrú í tvö ár , hún varð opinber persóna og þegar hún dó var hún jörðuð í beinni útsendingu .
Þetta var opinber harmur sem var mikið álag fyrir fjölskylduna .
Fáum mánuðum áður hafði pabbi dáið .
Hann var yfirlæknir gjörgæsludeildar Landspítalans , vel liðinn , og þegar hann var jarðsettur var kirkjan troðfull .
Mánuði eftir lát mömmu dó minn góði vinur Þorgeir Kjartansson .
Þannig að þetta var mjög erfitt ár og mikill harmur .
Ég varð tilfinningasljó , fannst ég varla vera til .
Þetta var of mikil sorg .
Ég hugsaði : Hver deyr næstur ? Mér fannst undarlegt að vera á lífi .
Ég gat ekki sofið en svo fór ég að stunda jóga og það styrkti mig .
Þessi mikli missir hafði líka áhrif á myndlist mína og ég fór að gera verk þar sem ég lagði áherslu á tímann og ljósið .
Ég varð að gera ljóshylki fyrir fólkið mitt .
Á þessum tíma var ég staurblönk en sótti um bandarískan styrk sem ég fékk og gat því unnið í heilt ár án þess að hafa fjárhagsáhyggjur .
Það var bæði galdur og blessun .
Það var mikil heilun sem felst í því að vinna .
Það verða allir fyrir áföllum og þá er nauðsynlegt að fara í gegnum sorgarferlið en festast ekki í sorginni .
" Hvernig er samband þitt við Ólaf Ragnar Grímsson ? " Ég er elsta barnið og hann þurfti ekki að ala mig upp því ég fór svo ung til útlanda en við höfum gott fjölskyldusamband .
" Þú býrð ein og ert barnlaus .
Hefur þig aldrei langað til að eignast barn ? " Það hefur aldrei verið á dagskrá hjá mér að eiga barn .
Ég er elsta systirin og hef passað mikið af börnum , það hefur alveg nægt mér .
Frá því ég var sautján ára var ég alltaf með kærasta en undanfarin þrjú ár hef ég verið ein .
Það þýðir að ég hef getað hagað lífinu á minn hátt , get verið mjög einbeitt og líka haft tíma til að hugleiða .
Það er enginn að trufla mig .
Fyrst fannst mér skrýtið að vera ein því ég er óvön því .
En svo uppgötvaði ég hversu gott þetta er .
Núna á ég mig sjálf .
" 