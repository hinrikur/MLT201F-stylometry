Núverandi ríkisstjórn lagði mikið upp úr því að ýmsar grundvallarbreytingar yrðu gerðar innan stjórnsýslunnar , þar á meðal á skipulagi Stjórnarráðsins .
Lögum var breytt á þá lund að hægt yrði að breyta ráðuneytum og verkaskiptingu þeirra í milli án aðkomu Alþingis .
Um þetta var harkalega deilt á þingi .
Mörgum þótti þetta ótækt og haldnar voru fleiri ræður og lengri en nokkur vill nú muna .
Afgreiðsla á öðrum málum frestaðist .
Ríkisstjórnin taldi sig verða að koma þessu gegn .
Stjórnarandstaðan taldi sig á hinn bóginn verða að stöðva málið .
Koma í veg fyrir þessa ósvinnu .
Það á að vera meira en að segja það að umturna stjórnsýslunni , var sagt .
Stjórnarandstaðan hafði nokkuð til síns máls .
En hitt er líka rétt að stjórnsýslan má ekki staðna , hún þarf að geta tekið breytingum , með tilliti til nýrra aðstæðna , breyttra þarfa og nýrra viðfangsefna .
Þetta þarf þó að gerast með yfirveguðum hætti .
Þar kunna gagnrýnendur að hafa haft rétt fyrir sér ; að hraðinn hafi verið of mikill og ekki hugað nægilega vel að þeim verkefnum sem voru undir .
Andstaðan varð ekki til þess að stöðva málið .
Lögum um Stjórnarráð Íslands var breytt og í kjölfarið var stofnanakerfinu breytt í veigamiklum atriðum .
Ráðuneyti voru lögð niður eða sameinuð .
Sumt fór úrskeiðis , annað gekk bærilega og margt gekk afbragðsvel og hefur skilað góðum árangri .
Í þeim tilfellum byggðust breytingar á skynsamlegum grunni og starfsfólkið var staðráðið í því að láta dæmið ganga .
En hvað gerist nú að afloknum kosningum ? Hinar herskáu raddir stjórnarandstöðu sem sáu ÖLLUM breytingum ALLT til foráttu eru þagnaðar .
Ekki nóg með það .
Nú heyri ég ekki betur en um það sé rætt að breyta Stjórnarráðinu , verkaskiptingu þar og skipulagi með einu pennastriki ! Sundra ráðuneytum að nýju .
Og hvers vegna ? Vegna þess að skipulagið verði betra , stjórnsýslan markvissari ? Nei , talað er um að breyta vegna þess að það er talið munu þjóna betur stundarhagsmunum við stjórnarmyndun að hafa fleiri ráðuneyti en færri .
Þess vegna þurfi nú að fjölga ráðherrum .
Nú vill svo til að ráðuneyti er annað og meira en bygging , annað og meira en reglugerð .
Ráðuneyti samanstendur af fólki – í sumum tilfellum of fáu fólki − sem sinnir tilteknum verkefnum .
Í tvö ár er búið að vinna að því að móta nýja verkferla í nýjum ráðuneytum , stokka allt kerfið upp , ráða fólk til tiltekinna starfa , færa aðra til , sameina og samþætta .
Ég hef orðið var við að starfsfólk stjórnsýslunnar fylgist náið með stjórnarmyndunarviðræðum og yfirlýsingum stjórnmálamanna um fá ráðuneyti eða mörg , hvort fækka þurfi eða fjölga ráðherrum .
Taflmennskan í stjórnarmyndunarviðræðum getur nefnilega haft afgerandi áhrif á allt gangverk stjórnsýslunnar og þar með á líf og starf þess fólks sem þar starfar .
Sjálfur tel ég að gera þurfi ýmsar breytingar á Stjórnarráðinu .
Slíkar breytingar kalla á yfirvegun nú sem fyrr .
En svo allir séu látnir njóta sannmælis , líka stjórnmálamenn , þá þarf að huga að því að Stjórnarráðið sé þannig skipulagt að það svari þörfum stjórnmálanna .
Þegar allt kemur til alls hafa ráðherrar lýðræðislegu hlutverki að gegna í stjórnsýslunni sem handhafar framkvæmdavaldsins .
Eðlilegt er að hugað sé að því þegar verkaskipting innan Stjórnarráðsins er ákveðin .
Ögmundur Jónasson ogmundur @ althingi.is 