Ég sit á bekk við litla vatnið í kyrrláta garðinum sem er einungis spölkorn frá 20 fermetra íbúðinni okkar Ingimars .
Yfirleitt skunda ég hér í gegn á hverjum morgni á leið minni á lestarstöðina en í dag ákvað ég að staldra við og njóta þess að vakna með hverfinu .
Ég fylgist með skjaldböku-fjölskyldu sem keppist letilega við að klifra upp á stein til að njóta fyrstu sólargeislanna .
Morgunhanar hverfisins tínast í garðinn .
Kona með sólhlíf , barðastóran hatt og hanska gengur framhjá .
Hún ætlar sér ekki að fá eina einustu freknu , annað en ég sem teygi andlitið í átt að sólu og tek hinum langþráða D-vítamín skammti fagnandi .
Hinum megin við vatnið rölta þrjár konur um með lítil kríli sem klæðast nýjustu hundafatatískunni .
Minnsta hundinum er ýtt áfram í bleikri barnakerru .
Ég dríf mig af stað , hoppa upp í lest , set tónlist í eyrun og bý mig undir annan dag í þessari mögnuðu borg .
Ég er þakklát fyrir hverfið mitt , garðinn og kyrrðina .
15 mínútum síðar er ég komin inn í iðandi mannmergðina .
Valý Þórsteinsdóttir .
