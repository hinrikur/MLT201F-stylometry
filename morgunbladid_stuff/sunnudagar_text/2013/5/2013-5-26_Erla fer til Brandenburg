Erla Tryggvadóttir hefur verið ráðin viðskiptastjóri hjá auglýsingastofunni Brandenburg .
Starfsmenn stofunnar eru nú orðnir 13 talsins – en starfsemi hennar hefur vaxið fiskur um hrygg á undanförnum misserum .
" Erla er hugmyndarík og kraftmikil markaðsmanneskja – og mikill happafengur fyrir stofuna , sem hefur verið að sækja í sig veðrið á auglýsingamarkaði , " segir Ragnar Gunnarsson , framkvæmdastjóri Brandenburg , sem var stofnuð árið 2012 af Ragnari , Braga Valdimar Skúlasyni , Hrafni Gunnarssyni og Jóni Ara Helgasyni .
Stærstu viðskiptavinir Brandenburg eru Nýherji , Harpa , Þjóðleikhúsið , Kjörís , Foodco , Skeljungur og MP banki .
Fjölbreyttur ferill Víðtæk reynsla og fjölbreyttur ferill er talinn Erlu til tekna en hún hefur unnið hjá RÚV , bæði við sjónvarp og útvarp .
Hún hefur einnig reynslu af markaðsstörfum , meðal annars frá Straumi fjárfestingarbanka , á árunum 2007-2009 .
Hún er með meistarapróf í alþjóðaviðskiptum og markaðsfræði frá Háskólanum í Reykjavík og Copenhagen Business School árið 2011 – en á fyrri stigum las hún og lauk prófi í stjórnmálafræði frá Háskóla Íslands .
