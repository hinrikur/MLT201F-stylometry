Deon Meyer er einn þekktasti rithöfundur Suður-Afríku og bækur hans njóta vinsælda víða um heim .
Meyer var hér á landi á dögunum en spennubók hans Djöflatindur er komin út á íslensku .
Bókin hlaut bæði sænsku og frönsku glæpasagnaverðlaunin árið 2010 .
Atburðarásin er á þá leið að maður nokkur hefur einkastríð og drepur barnaníðinga en lögreglumaðurinn Benny Griessel er staðfastlega þeirrar skoðunar að menn eigi ekki að taka lögin í eigin hendur og drepa morðingja og misindismenn .
Þegar hans eigin börn lenda í hættu reynir á þessa skoðun hans .
Meyer er spurður hvort það sé siðferðilegur tónn í þessari bók hans .
" Að hluta til en það gerist nánast ósjálfrátt , " segir hann .
" Ég er ekki að skrifa til að koma ákveðnum boðskap til skila og síst af öllu er ég að predika .
Alls kyns málefni rata inn í bækur mínar , þjóðfélagsleg og siðferðileg .
" Hvað hefurðu að segja um aðalsöguhetju þína , lögreglumanninn Griessel .
Þú hefur skrifað nokkrar bækur um hann .
" Griessel var aukapersóna í fyrstu bókinni minni en ég kunni vel við hann og hef skrifað fjórar bækur um hann og er að skrifa þá fimmtu .
" Hvenær ákvaðstu að verða rithöfundur ? " Alveg frá því ég var lítill drengur langaði mig til að segja sögur sem myndu heilla fólk .
En þegar kom að hugmyndum um rithöfundastarfið þá voru karlkynsrithöfundar í mínum huga afar virðulegir menn sem reyktu pípu .
Ég vissi að ég yrði ekki þannig og þess vegna sá ég ekki fyrir mér að ég myndi falla inn í ímyndina af rithöfundi .
En svo fetaði ég þessa slóð .
" Lestu mikið af spennusögum ? " Ég hef alltaf haft gaman af spennusögum og ólst upp við sögur manna eins og Eds McBains og Johns D. MacDonalds og annarra bandarískra spennuhöfunda .
Ég les enn þó nokkuð af glæpasögum , þar á meðal norrænar og hef lesið nokkrar íslenskar spennusögur sem mér þykja góðar .
Hins vegar gerist það óhjákvæmilega þegar maður skrifar jafnmikið og ég geri að það verður ekki mikill tími afgangs til lestrar .
" Hafa pólitískar hræringar í Afríku áhrif á þig .
Skrifarðu til dæmis um aðskilnaðarstefnuna ? " Ég ólst upp á tíma aðskilnaðarstefnu sem síðan var afnumin .
Ég varð sannarlega var við óréttlætið og misréttið og mótmælti því .
Bækur mínar gerast allar eftir að aðskilnaðarstefnunni lauk en sögupersónur tala stundum um það hvernig ástandið var á þessum vonda tíma .
Skuggi aðskilnaðarstefnunnar grúfir enn yfir Afríku og ég skrifa stundum um það .
Mín kynslóð man eftir þeim tíma .
" Stundum heyrist það viðhorf að spennusögur séu léttvægar og ekki sé hægt að taka mjög alvarlega þá höfunda sem skrifi þær .
Hvað finnst þér um þetta viðhorf ? " Mér gæti ekki staðið meira á sama .
Mér er ekkert umhugað um að vera tekinn alvarlega , ég vil bara að fólk hafi ánægju af bókunum mínum .
Ég leitast ekki við að skrifa fagurbókmenntir , ég leitast við að skemmta .
" Þú hefur hlotið verðlaun fyrir bækur þínar .
Það hlýtur að gleðja þig ? " Það er ávallt mikill heiður að hljóta verðlaun og þau gleðja útgefendur mína sem hafa lagt á sig mikla vinnu við að koma bókum mínum á framfæri .
Mesta viðurkenningin er ef fólk les bækur mínar .
Ég get ekki kvartað undan viðtökum .
Þetta hefur verið ótrúlegt ferðalag fyrir suðurafrískan rithöfund að vera nú þýddur á 28 tungumál .
Stundum trúi ég því varla að þetta hafi gerst .
" Bækur Kolbrún Bergþórsdóttir kolbrun@mbl.is Bók vikunnar Heimspekibókin Hver er ég og ef svo er hve margir ? eftir Richard David Precht kom út í kilju fyrir nokkru og nýtur vinsælda og selst ágætlega .
Orðanna hljóðan Allir þessir glæpir Ég bý að því láni að hafa gaman af spennusögum því það getur verið mikil og góð hvíld í því að lesa góða spennusögu .
Samkvæmt þessu gæti vorið og sumarið orðið ein löng notaleg hvíld , svo mikið er á markaði af spennusögum .
Kannski of mikil hvíld því það er fulleinhæft að lesa bara glæpasögur vikum og mánuðum saman , jafnágætar og þær geta samt verið .
Það vantar sárlega meiri fjölbreytni í skáldsagnaútgáfuna á þessum tíma .
Þeir lestrarhestar sem hafa engan áhuga á spennusögum hljóta að andvarpa því það er erfitt að koma auga á fagurbókmenntirnar innan um allar glæpasögurnar .
Fólkið vill víst glæpi og morð , eins og metsölulistarnir sýna og sanna .
Ekki er ætlunin að lasta glæpasögurnar sem margar eru ansi góðar , sumar hreint frábærar .
Og maður veit að það er frekja eða kannski bara óraunsæi að biðja um að bókaforlög leggi sig fram um að láta þýða erlenda klassík eins og Dickens og Tolstoj .
" Erlend klassík selst ekki hér á landi , " er svarið sem maður fær í hvert sinn sem maður spyr .
En má samt ekkki reyna ? Er það ekki einmitt hlutverk metnaðarfullra bókaútgefenda að gefa út klassísk verk jafnvel þótt salan á þeim sé ekki góð ? Tapið má svo bæta upp með útgáfu á James Patterson og félögum .
Þá ættu flestir að verða ánægðir .
Metnaðarfullir þýðendur sem hafa áhuga á klassískum verkum finnast sannarlega enn .
Ég er einlæglega þakklát Sölku Guðmundsdóttur fyrir þýðingu hennar á Emmu eftir Jane Austen .
Ég vona að Salka , sem er ung að árum og á framtíðina fyrir sér , eigi eftir að gleðja unnendur klassískra verka með enn fleiri þýðingum , hvort sem það er á verkum Austen eða annarra höfunda .
Atli Magnússon hefur verið iðinn við að þýða verk úrvalshöfunda á íslensku .
Nú er nýkomin í kilju þýðing hans á skáldsögu Nathanael West , Ungfrú einmana , sem höfundurinn sendi frá sér árið 1933 .
Það er mikið tilhlökkunarefni að fá að lesa þá bók í íslenskri þýðingu .
Og notaleg tilbreyting frá öllum glæpunum sem hellast yfir okkur - án þess að verið sér að lasta þá .
Í uppáhaldi Guðni Ágústsson fyrrverandi landbúnaðarráðherra Ég er að lesa bókina Glettur og gamanmál eftir Vilhjálm Hjálmarsson á Brekku .
Vilhjálmur er mesti heiðursmaður Íslands í dag og undramaður ; var fyrst kosinn á Alþingi 1949 , vorið sem við öldungarnir ég og Kári Stefánsson fæddumst .
Vilhjálmur sat á Alþingi í þrjátíu ár .
Hann hefur skrifað um þrjátíu bækur eftir það og tvær á leiðinni , önnur fyrir hundrað ára afmælið 2014 .
" Lifandi eða dauður mun ég gefa bókina út , " segir Vilhjálmur og hlær .
Ætli það sé ekki heimsmet að hundrað ára maður skrifi bók ? Vilhjálmur var skemmtilegur pólitíkus , þorði að vera húmoristi þótt það teljist ekki gáfnamerki af þingmanni , hvað þá menntamálaráðherra .
Þakka þér fyrir bækurnar , Villi minn , og allan fróðleikinn .
Þeir feðgar Sigfús á Brekku og Vilhjálmur eru nauðalíkir .
Fyrir skömmu var Sigfús á skemmtun , þá kom til hans maður og sagði : " Helvíti ertu brattur , Villi gamli , enn á balli .
" Svo er auðvitað Njála á náttborðinu eftir að Einar Kárason fullyrti að Sturla Þórðarson hefði skrifað hana .
Það er alls ekki rétt hjá Einari .
Ég er að sannfærast um að Snorri Sturluson hafi verið langt kominn með hana þegar Gissur Þorvaldsson frændi minn framdi ódæðisverkið .
Sturla hefur hins vegar komið að lokagerðinni á bókinni eftir fráfall Snorra .
Njála er listaverk , Sturlunga er tyrfin , auðvitað skrifaði snillingurinn Snorri Sturluson Njálu , eins og Helgi á Hrafnkelsstöðum sagði .
Sunday Times hrósar Yrsu Horfðu á mig er metnaðarfyllsta og dýpsta skáldsaga Yrsu Sigurðardóttur sem hefur komið sér fyrir á eða við hátind norrænna glæpasagna , segir breska stórblaðið The Sunday Times í gagnrýni um síðustu helgi .
Someone to Watch Over Me , eins og bókin nefnist á íslensku , er nýkomin út þar í landi .
Times hefur áður fullyrt að Yrsa sé í hópi fremstu glæpasagnahöfunda Norðurlanda og Times Literary Supplement fullyrti að bækur hennar stæðust samanburð við það sem best gerðist í glæpasögum samtímans , hvar sem er í veröldinni .
Horfðu á mig kom upphaflega út á íslensku árið 2009 og hefur þegar verið gefin út víða um lönd .
Í dómnum segir meðal annars : " Yrsa Sigurðardóttir hefur komið sér fyrir á eða við hátind norrænna glæpasagna og lögmaðurinn Þóra Guðmundsdóttir er heillandi söguhetja sem glímir við hversdagsleg vandamál .
Horfðu á mig er metnaðarfyllsta og dýpsta skáldsaga Yrsu , þar sem hún leggur litla áherslu á íslenskt landslag en þeim mun meiri á laskað sálarlíf persónanna .
" Metsölubók á leiðinni Þú afhjúpar mig eftir Sylviu Day kom út í íslenskri þýðingu á síðasta ári og fór strax á metsölulista hér á landi .
Í byrjun næstu viku kemur út hjá Lesbók framhald þeirrar bókar , Þú speglar mig í þýðingu Þórdísar Elvu Þorvaldsdóttur .
Hjá Lesbók hafa menn rækilega orðið varir við að margir geta ekki beðið eftir framhaldsbókinni því mikið hefur verið hringt í forlagið til að forvitnast um útgáfu á henni .
Biðinni er nú senn lokið Sylvia Day gaf Þú afhjúpar mig út á eigin vegum en var fljótlega uppgötvuð af Penguin-forlaginu , og komin á samning þar á bæ sem þeir sjá líklega seint eftir að hafa gert .
Bókin fór rakleiðis á toppinn á metsölulistum og velti Fimmtíu gráum skuggum úr fyrsta sæti á aðeins nokkrum dögum .
Metsöluhöfundurinn Sylvia Day hefur hlotið fjölmargar viðurkenningar fyrir bækur sínar , sem gefnar hafa verið út í 39 löndum .
Hún hefur hlotið tilnefningu til Goodread Choice Award-verðlaunanna .
Hún hefur unnið til RT Book Reviews Reviewers ' Choice Award-verðlaunanna og hefur einnig tvisvar verið tilnefnd til RITA-verðlauna ( rómantískasti rithöfundur Bandaríkjanna ) .
Örlög útigangsmanns Bók Arnaldar Indriðasonar , Reykjavíkurnætur , hefur verið endurútgefin .
Útigangsmaður finnst drukknaður í gamalli mógröf í Reykjavík .
Örlög hans sækja á Erlend sem fer að grafast fyrir um fortíð mannsins .
Þessi prýðilega bók kom út árið 2012 og fékk afar góða dóma , eins og búast mátti við enda kann Arnaldur sitt fag og verður eins og gagnrýnandi Sunday Times sagði " sífellt betri " .
Friðrika Benónýsdóttir sagði í Fréttablaðinu að þessi bók væri meðal best skrifuðu bóka Arnaldar .
Þeir sem ekki hafa lesið Reykjavíkurnætur ættu að ná sér í kiljuna og sökkva sér niður í vel sagða sögu .
Páll Ásgeir vísar til vegar Í bókinni Gönguleiðir vísar hinn þaulreyndi útivistarmaður Páll Ásgeir Ásgeirsson til vegar um nokkrar af vinsælustu gönguleiðum landsins ; Kjalveg , Öskjuveg , Lónsöræfi , Laugaveginn og Fimmvörðuháls .
Hverri gönguleið fylgja góð kort auk fjölda ljósmynda .
Bókin er jafnt ætluð þeim sem eru að stíga fyrstu skrefin í útivist og hinum reyndari .
Splunkunýr glæpasagnahöfundur Það er alltaf fréttnæmt þegar nýr höfundur stígur fram í dagsljósið .
Sverrir Berg er splunkunýr spennusagnahöfundur þjóðarinnar og fyrsta bók hans , Drekinn sem er nýkomin út , gerist á Íslandi vorið 2013 .
Flest bendir til að forstjóri Einarshafnar hafi fyrirfarið sér en ekki er allt sem sýnist .
Brynjar , sem starfar hjá ráðgjafafyrirtæki , rannsakar málið og dregst inn í mjög svo óvænta atburðarás .
Fuglamyndir Helga í fallegri bók Wise Birds of Iceland er afar falleg bók á ensku með myndum af fuglum eftir Helga Skúlason .
Bókin er ekki síst ætluð erlendum ferðamönnum en Helgi Skúlason hefur á síðustu árum getið sér mjög gott orð fyrir náttúrumyndir sínar og hefur sérhæft sig í fuglamyndum .
Hann hefur haldið nokkrar sýningar á myndum sínum , til dæmis í Ráðhúsi Reykjavíkur , sem vakið hafa mikla athygli .
Nýjar bækur Fuglamyndir Helga , glæpir og útivist Ástæða er til að mæla með fallegri ljósmyndabók um fugla eftir Helga Skúlason .
Íslenskir glæpir eru á sínum stað , en ný íslensk glæpasaga er komin á markað og Arnaldur kemur út í kilju .
Útivistarmenn fylgja síðan Páli Ásgeiri Ásgeirssyni eftir og kynnast landinu sínu betur .
" Látið menninguna í friði ; þá getur hún séð um sig sjálf .
" Vilmundur Jónsson Málsháttur vikunnar Bragð er að þá barnið finnur .
