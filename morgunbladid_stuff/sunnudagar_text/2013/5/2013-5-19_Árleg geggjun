Söngvakeppni evrópskra sjónvarpsstöðva 1987 situr í minninu .
Írinn Johnny Logan kom , sá og sigraði í hvítum jakka .
Munnsvipurinn er ógleymanlegur og hreyfingarnar á sviðinu sömuleiðis .
Það var eitthvað sannfærandi við það hvernig hann beygði sig í hnjánum og söng " hold me now , don ' t cry " þannig að áhorfandinn trúði því innilega að hann meinti þessi orð .
Johnny Logan skyldi sko fá að halda utan um okkur .
Og engin tár skyldu falla – nema gleðitár .
Í sömu keppni söng ísraelskur dúett hubba-hulle-grínsönginn sem naut talsverðra vinsælda og Halla Margrét leið hægt og hljótt um sviðið með framlag Íslands við undirleik Valgeirs Guðjónssonar .
Langlífasta númerið frá þessari merku keppni 1987 er þó líklega framlag Ítalíu frá Umberto Tozzi & Raf , en þeir fluttu lagið Gente di Mare , sem átti eftir að gera það gott um ókomin ár .
Þegar söngkeppnin gengur í garð , hvort sem við köllum hana júróvisjón , evróvisjón eða bara söngvakeppnina , þá rennur á okkur árlegt æði þar sem niðurbældar tilfinningar fá að flæða .
Alltaf skal gæsahúðin koma jafnmikið á óvart , enda fer restin af árinu í að reyna að telja sér trú um að þessi blessaða keppni sé tímaskekkja .
Samt horfum við , gleðjumst saman , styðjum okkar fólk og fellum jafnvel tár .
Jafnvel þótt Johnny Logan sé sestur í helgan stein .
Reyndar er líklegt að tæknin spili með minnið þegar söngkeppnin 1987 er annars vegar .
Undirrituð er ekki endilega forfallinn aðdáandi akkúrat þeirrar keppni .
Hins vegar var sú keppni tekin upp á forláta vhs-spólu á æskuheimilinu og því heldur oftar horft á hana en aðrar .
Segið svo að sjónvarpsáhorf hafi ekki áhrif .
