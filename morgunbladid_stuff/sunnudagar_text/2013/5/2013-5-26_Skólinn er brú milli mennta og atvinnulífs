Fyrr í mánuðinum útskrifaðist 31 nemandi frá Stóriðjuskóla Norðuráls .
Markmið grunnnáms Stóriðjuskólans er að auka færni og þekkingu nemenda í vinnubrögðum við örugga og hagkvæma framleiðslu á áli og bæta þannig árangur í rekstri .
" Með aukinni þekkingu starfsmanna stuðlum við að gagnkvæmum skilningi á störfum hver annars , bættri stjórnun og öruggara vinnuumhverfi .
Það stuðlar líka að auknum samskiptum og samvinnu á milli vinnuhópa og svæða innan álversins , " er haft eftir Gunnari Guðlaugssyni , framkvæmdastjóra Norðuráls , í tilkynningu .
Hann telur námið vera ávinning fyrirtækisins en ekki síður nemenda , enda opni það nemendum möguleika á að taka að sér ábyrgðarmeiri störf eða fara til frekara náms .
Mikill áhugi Norðurál gerði samning við Símenntunarmiðstöðina á Vesturlandi og Fjölbrautaskóla Vesturlands um námið , en auk þess koma sérfræðingar frá Norðuráli að kennslunni .
" Þetta verkefni er gott dæmi um hvernig má brúa bilið á milli menntastofnana og atvinnulífsins á svæðinu , " segir Inga Dóra Halldórsdóttir , verkefnisstjóri Stóriðjuskólans og framkvæmdastjóri símenntunar á Vesturlandi .
Mikill áhugi er á náminu meðal starfsmanna Norðuráls og stefnt er að því að bjóða upp á framhaldsnám við Stóriðjuskólann á hausti komanda , til viðbótar við grunnnám .
sbs@mbl.is 