1 Grande , einleikur eftir Tyrfing Tyrfingsson , verður sýndur í Tjarnarbíói á laugardagskvöld .
Verkið segir af móður og syni í Hlíðunum sem eru að æfa drag-sýningu og er sagt vera um ödipusduldina .
2 Á sunnudag klukkan 14 ganga Harpa Þórsdóttir , forstöðumaður Hönnunarsafnsins , og Sigríður Erla Guðmundsdóttir leirlistakona um sýninguna " Innlit í Glit " í safninu .
Spjalla þær um íslenska leirinn og reynslu Sigríðar af honum .
3 Síðustu sýningar á leikverki Lab Loka , Hvörfum , verða í Kúlunni í Þjóðleikhúsinu á laugardags- og sunnudagskvöld .
Þetta athyglisverða leikverk byggist á málsskjölum úr Guðmundar- og Geirfinnsmálinu .
Það er sett upp með fantasíuívafi og er merkilegt innlegg í umræðu um ófullkomleika rannsókna dómsmála hér á landi .
4 Íslenski dansflokkurinn sýnir tvö verk í Borgarleikhúsinu á sunnudagskvöldið , Walking mad og Óttu .
" Verkin eru nokkuð ólík í eðli sínu en eiga það sameiginlegt að vera mjög kraftmikil , þau reyna á tæknilega færni dansaranna auk þess sem tjáning skiptir meginmáli , " skrifaði rýnir .
5 Kvikmyndahátíðin Reykjavík Shorts & Docs stendur nú yfir í Bíó Paradís .
Á laugardagskvöld er einnig sýnt í portinu við KEX hostel , m.a. myndir kvenna .
Dögg Mósesdóttir og Helena Stefánsdóttir eru meðal höfundanna .
