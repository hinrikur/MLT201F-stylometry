Seiðandi danstónlist , kraftmikið slagverk og riddaraleg lúðraköll einkenna hrífandi færeyskt tónlistarævintýri fyrir börn , Veiða vind , sem komið er út á bók hér og verður að auki flutt af Sinfóníuhljómsveit Íslands á fjölskyldutónleikum í Eldborg í dag , laugardag , klukkan 14 .
Þetta spennandi ævintýri er eftir færeyska þríeykið Rakel Helmsdal rithöfund , Kára Bæk tónskáld og myndskreytinn Janus á Húsagarði .
Sagan byggist á minninu um riddarann Ólaf Liljurós og hetjudáðir hans .
Myndskreytingum Janusar er varpað upp á stórt tjald meðan á flutningi ævintýrisins stendur .
Með því móti er öllum boðið að taka þátt í upplifuninni .
Sagan kom fyrst út í Færeyjum fyrir tveimur árum og flutti Sinfóníuhljómsveit Færeyja þá verkið í Norðurlandahúsinu í Þórshöfn við mikinn fögnuð .
Upptaka af þeim tónleikum fylgir með íslensku útgáfunni , ásamt flutningi Benedikts Erlingssonar á sögunni sem Þórarinn Eldjárn þýddi .
Benedikt tekur einnig þátt í flutningnum á tónleikunum á laugardag .
Veiða vind segir frá litlabróður sem nennir ekki að hanga inni og drífur sig út í ótryggt aprílveðrið sem sveiflast á milli allra árstíðanna eins hratt og systir hans skiptir um trélit .
Þegar út er komið tekur ímyndunaraflið völdin og hann lendir í æsispennandi ævintýri , þar sem við sögu koma álfastúlka , grimmur björn , háfleygur örn og síðast en ekki síst forneskjulegur dreki .
Auk flutningsins á Veiða vind eftir Kára Bæk flytur Sinfóníuhljómsveitin Íslensk rímnadanslög Jóns Leifs og útsetningu Atla K. Petursens á Ólavi riddararós , en það er kröftug og hressileg tónlist á þjóðlegum nótum sem rímar einkar vel við riddarann og álfastúlkuna .
Auk þess að leika á fjölskyldutónleikunum klukkan 14 verður barnastund klukkan 11.30 í Hörpuhorninu á annarri hæð Hörpu fyrir framan Eldborg með félögum úr Sinfóníuhljómsveitinni .
Hún er ætluð yngstu hlustendunum , sem eru ef til vill of ungir til að sitja heila tónleika í Litla tónsprotanum .
Flutt verður tónlist í um 30 mínútur .
Kynnir í Barnastundinni er trúðurinn Barbara og hljómsveitarstjóri Bernharður Wilkinson .
Sérstakur gestur er Maxímús Músíkús .
Gestir eru hvattir til að taka með sér sessur og er aðgangur ókeypis .
