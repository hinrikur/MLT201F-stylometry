Mér finnst afskaplega ánægjulegt að fá svona verkefni , að vera beðin um að skrifa , " segir Auður Ava Ólafsdóttir rithöfundur um þátttöku sína í verkefninu " Rýmin & skáldin " á Listahátíð í Reykjavík .
Í þessu samstarfsverkefni Listahátíðar , Útvarpsleikhússins og Borgarbókasafnsins var sex leikskáldum boðið að skrifa ný leikverk sem verða flutt í tvígang hvert í útibúum bókasafnsins meðan á Listahátíð stendur .
Verkin verða síðan þróuð áfram og hljóðrituð á vegum Útvarpsleikhússins , og útvarpað næsta vetur .
Fyrsta verkið verður flutt í Aðalsafninu við Tryggvagötu á þriðjudagskvöldið , Lán til góðverka eftir Auði Övu .
Hin verkin eru Rökrásin eftir Ingibjörgu Magnadóttir , í leikstjórn Hörpu Arnardóttur ; Páfuglar heimskautanna eftir Ragnheiði Hörpu Leifsdóttur , í leikstjórn Mörtu Nordal ; Gestabókin eftir Braga Ólafsson , í leikstjórn Stefáns Jónssonar ; Slysagildran eftir Steinunni Sigurðardóttur , Hlín Agnarsdóttir leikstýrir ; Blinda konan og þjónninn eftir Sigurð Pálsson , leikstjóri Kristín Jóhannesdóttir .
Bókasöfnin menningarhlið Viðar Eggertsson Útvarpsleikhússtjóri segir rætur þessa áhugaverða samstarfsverkefnis liggja í því þegar fyrrverandi listrænn stjórnandi Listahátíðar , Hrefna Haraldsdóttir , óskaði eftir samstarfi við leikhúsið .
Það leiddi til flutnings fjögurra nýrra útvarpsleikrita sem voru leiklesin á Listahátíð í fyrra og unnin áfram fyrir útvarp .
" Þetta þótti takast mjög vel og Hanna Styrmisdóttir , nýr listrænn stjórnandi hátíðarinnar , vildi halda áfram með verkefnið , í samvinnu við Borgarbókasafnið , " segir Viðar .
Borgarbókasöfnin í Reykjavík eru sex talsins og var ákveðið að bjóða sex leikskáldum að semja jafn mörg verk , eitt fyrir hvert safn .
" Bókasöfnin eru í sex hverfum og eru einskonar menningarmiðstöðvar ; menningarhlið inn í hverfin , " segir hann .
" Þetta eru verk í vinnslu og þegar skáldin hafa opnað gestum sýn inn í smiðjur sínar á Listahátíð , þá gefst þeim og leikstjórunum tækifæri til að þróa verkin áfram og fara með þau inn í leiklistarhljóðver Ríkisútvarpsins .
Verkin verða síðan frumflutt í Útvarpsleikhúsinu næsta vetur .
" Viðar segir að leitað hafi verið til karla og kvenna af mismunandi kynslóðum og með ólíka reynslu .
" Þau Steinunn Sigurðardóttir og Sigurður Pálsson hafa mestu reynsluna sem skáld en þau hafa bæði skrifað leikrit fyrir útvarp .
Síðan má segja að af millikynslóðinni séu Auður Ava Ólafsdóttir , sem er að skrifa sitt fyrsta útvarpsleikrit en hefur skrifað leikrit fyrir svið , og Bragi Ólafsson sem er reyndastur í skrifum fyrir útvarp af þeim öllum .
Hann hefir líka skrifað fyrir svið .
Loks eru tvær ungar konur , Ingibjörg Magnadóttir og Ragnheiður Harpa Leifsdóttir sem hafa báðar á síðustu árum aflað sér víðtækrar reynslu af leikhúsi og skrifum .
Þær hafa báðar sýnt áhuga á því að vinna fyrir útvarp , " segir Viðar .
Allir voru til Leikskáldunum eru settar þær skorður að verkin eiga að vera um 50 mínútur á lengd , með tveimur til fimm leikurum .
" Það var afar ánægjulegt hvað leikskáldin tóku því öll vel þegar ég hafði samband og pantaði verk hjá þeim .
Þau voru öll til , " segir Viðar .
Steinunn Sigurðardóttir segir verk sitt , Slysagildruna , hafa verið í uppsiglingu þegar hún fékk þessa skemmtilegu pöntun og " það lá beint við að segja já .
Þegar ég fékk svo þær viðbótar-súperfréttir að Steinunn Ólína væri til í að taka að sér hlutverk , þá ætlaði ég að venda kvæði mínu og semja einleik fyrir hana .
En niðurstaðan núna varð Slysagildran .
Ég held að hlutverkið hennar Steinunnar kalli á sérstaka hæfileika , svo hún er algjör happafengur fyrir verkið .
" Sveinn Ólafur Gunnarsson leikur einnig í verkinu .
Auður Ava segist hafa skrifað sitt verk , Lán til góðverka , afar hratt .
Í því eru þrjár persónur , leiknar af Ilmi Kristjánsdóttur , Sveini Ólafi og Víkingi Kristjánssyni .
Kveikjan var einskonar útúrsnúningur á lánum sem banki bauð hér eftir hrun undir yfirskriftinni " lán til góðra verka " , líklega til að bæta ímyndina eftir að íslenskt samfélag fór út af sporinu í græðgi og sjálfsupphafningu .
Gjörólíkir heimar Þetta er í fyrsta skipti sem Auður skrifar fyrir útvarp og hún segist hafa nálgast það " eins og Þorvaldur Þorsteinsson orðaði það : gerði fyrst hlutinn og spurði síðan hvort ég mætti það .
Okkur leikskáldunum var boðið upp í útvarpshús að hlusta á upptökur af evrópskum útvarpsleikritum héðan og þaðan og kynnast möguleikum miðilsins .
Vandamálið með mig var bara að ég skrifaði verkið svo hratt að ég var þá búin með það , " segir Auður brosandi og bætir við að sig langi til að skrifa fleiri útvarpsleikrit .
Þá mun hún eiga verk á fjölum Þjóðleikhússins á næsta leikári .
" Leikritaformið hentar mér ágætlega .
Þetta er erfitt en allt annað en að skrifa skáldsögur ; mér finnst ákveðin hvíld í því að skrifa leikrit .
" Steinnun Sigurðardóttir hefur hins vegar áður skrifað fyrir útvarp , leikritið Svefnmanninn sem var fyrst sett á vandaðan hátt hjá þýsku NDR-útvarpsstöðinni og í framhaldinu í Útvarpsleikhúsinu í Efstaleiti .
" Ég vann lengi á útvarpinu , bæði sem fréttamaður og svo þáttagerðarmaður .
Ég er sérstök áhugamanneskja um útvarpsheiminn – þetta er minn heimavöllur .
Það er frábært að geta komið efni til skila eingöngu fyrir eyrun , það gefur svo vítt ímyndunarsvigrúm fyrir njótandann , " segir Steinunn .
Hún segir mikinn mun vera á því að skrifa leikrit og skáldsögur .
" Þessir heimar eru einfaldlega gjörólíkir .
Að sumu leyti er leikritið viðsjárverðasta formið , þar sem uppistaðan eru samtöl .
Okkar daglega brauð er jú samtöl , þanig að það lægi þá beint við að halda að allir gætu skrifað leikrit , úr því þeir geta staðið í því að skrafa við náungann .
En svona einfalt er það ekki , það þarf að vera sérstakur taktur og tónn í samtölunum til þess að þau virki , og leikskáldin sem ná þessu best finnst manni hálfgöldrótt , Beckett , Pinter , Brecht , " segir hún .
