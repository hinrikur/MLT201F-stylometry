Mosi er lítið hönnunarteymi sem rekið er af Hrefnu Björg Tryggvadóttur og Gunnari Þorfinnssyni .
Gunnar er byggingarfræðingur og sér um tæknilegar hliðar fyrirtækisins en Hrefna Björg hefur lært listgreinar í Danmörku og sér um hönnun og útlit .
" Við höfðum lengi gengið með þessa hugmynd í maganum en við höfum bæði áhuga á fallegri hönnun og þræðum gjarnan hönnunarsýningar .
Svo má segja að stóra systir mín hafi gefið mér spark í rassinn og hvatt okkur til að láta slag standa sem við og gerðum , " segir Hrefna Björg .
Þau byrjuðu á að hanna þrjár vörur undir heitinu Mosi sem voru mismunandi vegglímmiðar .
Einn í formi Íslands , annar kvöldbæn og loks kríur þrjár sem líkt og steypa sér niður af veggnum .
Segir Hrefna Björg þessar vörur enn vera þær vinsælustu hjá fyrirtækinu en kvöldbænin hefur verið vinsæl í sængur- og skírnargjafir þó hún henti að sjálfsögðu fólki á öllum aldri .
Með verkstæði í bílskúr foreldranna " Mig langaði til að búa til hönnunarvörur í fallegum umbúðum og skapa fallega umgjörð utan þær .
Eins þótti mér mikilvægt að koma þeim inn í hönnunarverslanir til að auðvelt væri að nálgast þær og að verðið væri gott þannig að vörurnar gætu verið tilvalin tækifærisgjöf .
Límmiðarnir eru t.d. skemmtileg leið til að fegra heimilið fyrir lítinn pening .
Þeir eru líka léttir og því gott að senda þá sem gjafir til útlanda , " segir Hrefna Björg .
Nafnið Mosi er jú eins íslenskt og hugsast getur og segir Hrefna Björg það tilkomið af þeim sterku tengslum sem blundi í flestum ef ekki öllum Íslendingum .
Hún segir ætíð nóg af hugmyndum í kollinum og vinnur hönnunarteymið Mosi nú að þremur nýjum vörum fyrir heimilið sem koma á markað fyrir jól .
Þau Hrefna Björg og Gunnar vinna vörurnar sjálf frá grunni og eru svo heppin að fá að vera með verkstæði í bílskúrnum hjá foreldrum Hrefnu Bjargar .
" Manni þykir enn vænna um vöruna þegar maður býr hana til alveg frá a til ö og það eykur drifkraftinn þegar við fáum jákvæð viðbrögð frá viðskiptavinum , " segir Hrefna Björg og bætir við að þau hafi einnig unnið sérpantanir fyrir fólk .
Hrefna Björg segir að sér finnist markaður fyrir hönnun á Íslandi vera að blómstra og sé Hönnunarmars t.a.m. frábær vettvangur fyrir hönnuði .
" Ég held að það sé auðveldara að koma vöru á framfæri nú en fyrir nokkrum árum .
Fólk er orðið opnara fyrir einhverju nýju og skilur meira hvað hönnun snýst um , " segir Hrefna Björg .
