Ég heyrði af mjög einkennilegu viðhorfi um daginn sem ég vona að sé ekki víðtækt .
Ein hörkudugleg kona á sextugsaldri sagði mér frá samtali sínu við samstarfskonu sína .
Þessi hörkuduglega hjólaði einn daginn í vinnuna úr ræktinni og var örlítið móð þegar hún kom inn en endurnærð og tilbúin að takast á við daginn .
Samstarfskona hennar á svipuðum aldri spyr hana hvort þetta sé nú ekki að verða búið .
Mín kona skilur ekki alveg spurninguna og spyr hvað sé að verða búið .
" Þessi líkamsrækt alltaf hreint , " segir samstarfskonan .
" Jú , jú , einmitt .
Ég er búin í dag , en á morgun tekur við nýr dagur , " svarar mín og brosir .
Samstarfskonan heldur áfram og spyr hvort hún ætli sér alltaf að vera í þessu sprikli , hvort hún ætli aldrei að slaka á .
Mín útskýrir að hreyfingin sé nú hluti af daglegri rútínu hjá sér og veiti henni einmitt svo mikla slökun og vellíðan .
Lengi býr að fyrstu gerð Vana- og hegðunarmynstur okkar hefur mikil áhrif á líkamlega og andlega heilsu og oft er erfitt að breyta áralöngum venjum hversdagsleikans .
Því er svo mikilvægt að skapa tiltekna hegðun snemma , því þær eiga það til að festast við mann .
Okkur er kennt þegar við erum lítil að bursta tennurnar á hverjum degi , fara í hreina sokka , heilsa með handabandi og þakka fyrir okkur svo dæmi séu tekin .
Þess vegna gerum við það á hverjum degi án þess að hugsa um það .
" Kennslan " fer ekki síst fram í gegnum foreldrana sjálfa sem eru stærstu fyrirmyndirnar og þeir eru það líka varðandi hreyfinguna .
Ef hreyfing er hluti af hversdagsleikanum sem barn eru meiri líkur á að hún verði það líka á fullorðinárum og minni líkur á að maður velti fyrir sér að hætta henni einn daginn .
Sá hæfasti lifir ! Ég tel að Darwin hafi hitt naglann á höfuðið þegar hann sagði að það sem segði til um lífslíkur lífverunnar væri aðlögunarhæfni hennar .
Sá hæfasti lifir ! Allar lífverur ganga í gegnum einhverjar breytingar á æviskeiði sínu og því er það gulls ígildi að kunna að bregðast rétt við slíkum breytingum .
Góð aðlögunarhæfni er það sem færir okkur velgengni , í víðasta skilningi þess orðs , á meðan vanhæfni til aðlögunar lætur okkur dragast aftur úr og veikjast .
Offituvaldamál Vesturlanda er af mörgum talið faraldur , í það minnsta alvarlegt heilbrigðisvandamál .
Hér er um að ræða afleiðingu óheilbrigðs hegðunarmynsturs okkar og slæmra ávana , þar sem við nýtum til dæmis ekki líkama okkar nægilega , þó að meltingarvegurinn hafi oftast nóg að gera ! Við höfum ekki haft nægilega aðlögunarhæfni og ekki náð að bregðast rétt við breytingum síðustu 100 ár .
Þegar lífsins gæði og tækifæri eru í hættu vegna hreyfingarleysis og ofneyslu sýnir það fram á aðlögunarhæfni að endurskoða hegðunarmynstur okkar áður en það verður of seint .
Borghildur Sverrisdóttir 