Það var eiginlega alveg óvart , " svarar Steinn Vignir Kristjánsson sposkur á svip þegar hann er spurður hvernig það kom til að hann fór í þriggja mánaða ævintýraferð til Suðaustur-Asíu .
" Tveir félagar mínir , Jökull Brynjarsson og Viktor Daði Einarsson , voru búnir að plana ferð , sem raunar var af allt öðrum toga , í nokkurn tíma þegar ég kom inn í myndina .
Seinna bættist Davíð Steinar Ásgrímsson í hópinn .
Eftir nokkrar vangaveltur ákváðum við að setja stefnuna á þessar slóðir .
" Fjórmenningarnir flugu til Bangkok í janúar síðastliðnum og á þeim tímapunkti var ekkert fastákveðið nema flugið heim , tiltekinn dag í apríl .
" Við vorum strax staðráðnir í að spila þetta eftir eyranu , binda okkur alls ekki .
Langaði okkur að vera viku lengur á ákveðnum stað létum við það bara eftir okkur , " útskýrir Steinn .
Höfum það býsna gott á Íslandi Þeir héldu af landi brott í svartasta skammdeginu og voru sannast sagna fegnir að hvíla sig á áhyggjunum og krepputíðinni hér heima .
" Við sáum hins vegar fljótlega eftir að við komum út að við höfum það býsna gott á Íslandi .
Fólk er alltof gjarnt á að gleyma því þegar það er að barma sér .
" Félagarnir heimsóttu alls fjögur lönd í ferðinni : Taíland , Víetnam , Kambódíu og Laós .
Enginn þeirra hafði komið til Asíu áður og staðfestir Steinn að margt hafi komið þeim spánskt fyrir sjónir , ekki síst lífshættir blásnauðra á þessum slóðum .
" Markmiðið með ferðinni var ekki að skoða helstu túristastaði heldur kynnast lífi venjulegs fólks í þessum löndum .
Margir búa við afar kröpp kjör í þessum heimshluta og það var eins og að fá blauta tusku framan í sig að koma í allra fátækustu hverfin .
" Þeir komu meðal annars í lítið þorp í Kambódíu þar sem rafmagnslaust hafði verið í viku fyrir þær sakir að þorpsróninn hafði ekið niður aðalrafmagnsstaurinn .
Í Saigon í Víetnam kynntust þeir breskri konu , spámiðli , sem hrökklast hafði frá Balí , þar sem hún átti og rak hótel , eftir hryðjuverkaárásirnar vegna þess að ferðaþjónustan hrundi eins og spilaborg .
" Nú dregur hún fram lífið í Saigon með því að spá fyrir fólki og kemst ekki í burtu .
Mikið var ég þakklátur fyrir flugmiðann minn heim eftir að hafa heyrt hennar sögu .
" Það orð fer af íbúum Suðaustur-Asíu að þeir séu gestrisnir og ljúfir í viðkynningu .
Steinn staðfestir það .
Hluta ferðarinnar voru fjórmenningarnir á mótorhjólum og þegar eitt þeirra bilaði í grenjandi rigningu einhvers staðar í fásinninu í Víetnam voru heimamenn fljótir á vettvang .
" Við vorum dregnir inn í hlýjuna hjá fjölskyldu nokkurri , gefið að borða og hringt á bifvélavirkja til að aðstoða okkur .
Okkar ágætu gestgjafar töluðu ekki stakt orð í ensku en samt gekk allt eins og í sögu .
Þarna kom víetnamska frasaorðabókin , sem við höfðum meðferðis , í góðar þarfir .
" Heimilisfaðirinn hafði barist í Víetnamstríðinu og var , að sögn Steins , með einskonar stríðsminjasafn í bakgarðinum .
" Hann var greinilega mjög stoltur af þessu .
" Þetta var ekki í eina skiptið sem þeir voru minntir á stríðið .
Steinn á forláta bol merktan bandaríska hafnaboltaliðinu New York Yankees og þegar hann lét sjá sig í honum í Víetnam voru stundum gerð hróp að honum .
" Yankee go home ! " Honum þótti þau köll þó frekar bera með sér grín en heift .
Algengt er að ferðalangar , ekki síst vesturlandabúar , séu látnir greiða meira fyrir veitingar og þjónustu í Suðaustur-Asíu en heimamenn .
Steinn og félagar gerðu sér snemma grein fyrir þessu en sáu enga ástæðu til að fjargviðrast yfir því .
" Mér finnst það bara eðlilegt .
Munurinn var líka óverulegur , alltént frá okkar bæjardyrum séð .
Við fundum fyrir þessu í öllum löndunum , nema Kambódíu .
Þeir eru ekki búnir að uppgötva þetta ennþá .
" Alls staðar hægt að fá Oreo-kex Steinn segir víðast hvar gott framboð af mat í Suðaustur-Asíu .
Það sé þó ekki algilt .
" Á mörgum smærri stöðunum sem við sóttum heim var ekkert annað en núðlusúpa í boði – og Oreo-kex .
Það er alls staðar hægt að fá Oreo-kex .
" Það sem stakk Stein mest var hversu áberandi fíkniefni eru á þessum slóðum .
Þau eru í boði á svo til hverju götuhorni , hafi menn áhuga á því .
Kannabis er víða reykt á götum úti og á strönd einni í Kambódíu voru þau efni seld yfir borðið á veitingastöðum .
Eins og ekkert væri .
" Þetta gerist þrátt fyrir að lögregla sé grá fyrir járnum .
" Einnig er hægt að komast í ýmsar óvenjulegar pakkaferðir þar eystra .
Í einni fengu fjórmenningarnir til dæmis að skjóta úr rifflum og bauðst að varpa handsprengjum .
Svo langt gengu þeir þó ekki .
" Það hefði örugglega verið gaman en AK-47 var nóg fyrir mig ! " segir Steinn brosandi .
Þegar allt er saman tekið var Asíuferðin mikið ævintýri sem Steinn hefði ekki viljað missa af fyrir nokkurn mun .
En það var eins með þessa ferð og aðrar .
" Það er alltaf best að koma heim .
" Ef þú smælar framan í heiminn ...
Sögurnar og persónurnar sem Steinn Vignir gæti sagt frá eru fjölmargar en sagan um fatlaða strákinn í Laós stendur að hans mati upp úr : " Hnakkurinn á reiðhjólinu mínu heldur áfram að renna niður á við .
Róin efst er laus og ég næ ekki að herða hana svo hnakkurinn tolli á sínum stað .
Ég verð að standa á hjólinu ef hann á ekki að kremja það allra heilagasta .
Strákarnir hafa hjólað áfram og ég er orðinn aftastur , sífellt að stoppa og taka mynd .
Ég sé að verið er að vinna í veginum framundan , stór beltagrafa hefur verið skilin eftir í vegkantinum og vegurinn liggur í sundur .
Í sandhólunum umhverfis veginn eru ung börn að leika sér , bæði í sandinum og ofan á beltum gröfunnar sem enginn virtist vera vinna í .
Þau leika sér algjörlega áhyggjulaus .
Engir öryggisborðar , appelsínugular umferðarkeilur eða gargandi mæður .
Stærstu strákarnir hanga í skóflu gröfunnar eða ganga á tánum yfir gróf beltin .
Eftir nokkra afsmelli tek ég hjólið mitt og reiði það yfir vegskarðið , yfir sandhólana og áfram mína leið .
Ég stoppa aftur eftir nokkra metra og tek mynd af börnunum sem elta mig , kallandi á eftir mér bjöguð stikk-orð úr ensku .
Viktor vinur minn hefur stoppað ofar í brekkunni sem framundan er og horfir á mig stíga hjólið áleiðis að honum .
Hann spyr mig hvort ég hafi séð strákinn .
Ég spyr : Strákinn ? Hvaða strák ? " Nú þennan í hjólastólnum , " segir hann .
Þrátt fyrir að vera með augun opin fyrir spennandi myndefni hafði ég ekki tekið eftir stráknum sem sat í hjólastólnum sínum og horfði á hin börnin leika sér í sandinum .
Ég geng nær og reyni að lesa í svipbrigðin hjá honum er hann sér mig .
Fastur , horfir hann á mig og setur upp stellingu sem ég kannaðist við , hann leggur aðra höndina upp að kinn og myndar puttabyssu .
Ég brosi til hans og geng enn nær .
Ég reyni að segja honum með fingramáli að ég sé tvítugur að aldri .
Sú bjartsýna tilraun virtist gleðja hann því hann leggur puttabyssuna frá sér og grípur um munninn til að hlæja ekki upp í opið geðið á mér .
Ég gríp augnablikið um leið og hann lítur aftur upp til mín og tek myndina af honum .
Það er ekki nokkur leið fyrir okkur tvo að eiga samræður né nokkur samskipti flóknari en þau að brosa hvor til annars .
Því kveð ég hann með handabandi og held mína leið .
Hann víkur mér þó aldrei að fullu úr huga og núna tveim mánuðum seinna er ég enn að velta fyrir mér sögunni bakvið strákinn í hjólastólnum .
Þegar ég kom heim frá Asíu gat ég stundum ekki annað en brosað þegar ég horfði á fréttirnar hérna heima .
Fólkið sem átti um sárt að binda vegna lána og vanskila og þá ætla ég ekki að byrja á bankaræningjum sem kvarta yfir illri dómsmeðferð , hvað mundi það hugsa ef það hefði þurft að mæta einstaklingi sem vantar aðra höndina vegna þess að jarðsprengja sprakk nálægt honum í frumskógi Laós ? Þar er enginn sem tekur á móti fólki með fötlun og hvað þá ef maður getur ekki unnið vegna hennar .
Möguleikinn á því að taka lán fyrir bíl í þeim heimshlutanum er yfirhöfuð fjarlægur draumur , í besta falli .
Ég er þakklátur fyrir margt úr ferðinni , margar góðar minningar og nokkrar ágætar myndir sem ég mun alltaf eiga .
Lærdómurinn sem ég fékk í gjöf frá stráknum í hjólastólnum er það sem ég er þakklátastur fyrir .
Megas orðaði það best .
" Ef þú smælar framan í heiminn þá smælar heimurinn framan í þig .
" " 