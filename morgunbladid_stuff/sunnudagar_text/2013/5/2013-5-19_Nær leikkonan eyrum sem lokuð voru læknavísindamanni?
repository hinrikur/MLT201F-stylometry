Frægðin er merkilegt fyrirbæri og ekki er hún einsleit .
Grínistar halda því fram að margur elti ákafur frægðina í veikri von um að hún falli honum í skaut , en öruggasta merki þess sé að sá hinn sami fari að ganga með sólgleraugu þótt rökkvað sé og kvarti sáran yfir " öllu þessu umtali " .
Frægðin hefur mörg andlit Sumir fremja ódæði til að geta í framhaldinu setið frægir í fangaklefanum sínum það sem eftir er .
Það er þó ekki sú tegund frægðar sem flestir sækja í .
Til er fólk sem virðist helst frægt fyrir að vera frægt , þótt enginn muni hvers vegna og er með nokkrum ólíkindum hve vel slík frægð getur enst .
Sumir halda við frægð sinni af fjárhagsástæðum , því veruleg eftirspurn er eftir frægð og hafa má ótrúlegar fjárhæðir upp úr henni .
Þeir ágætu alþýðuforingjar Tony Blair og Bill Clinton voru framan af ekki mikið betur fjáðir en sumir þeirra sem þeir sögðust helst bera fyrir brjósti .
En nú eru þeir báðir orðnir prýðilega auðugir menn fyrir frægð sína og feril og eilífðarumhyggju fyrir þeim sem voru fátækir þegar þeir tveir byrjuðu á sínu pólitíska sprikli og eru það langflestir enn .
Boltamaðurinn Beckham hefur fengið vel borgað og að verðleikum fyrir leikni sína , en einnig fyrir bossa sinn og brjóstkassa , sem eru frægari en aðrir slíkir og hann leigir út undir auglýsingar og er fersentimetraverðið ekki lágt .
Suma keyrir frægðin þó um koll , ekki síst þá sem verða jafnuppteknir af sjálfum sér og þeir vildu að aðrir yrðu og rísa ekki undir tvöfölduðu fárinu , frá sjálfum sér og hinum .
Svo eru þeir til sem láta sér aldrei nægja að lifa á fornri frægð sem þeir ættu þó létt með og hamast af ekki minni krafti núna en þeir gerðu fyrir hálfri öld .
Rolling Stones þeirra Jaggers og félaga e r eitt undradæmið af þessari tegund .
Þeir eru fyrir löngu orðnir lögvarin gamalmenni , hafa reykt , drukkið og dópað og gert hitt sem ekki er nefnt lengur en elstu menn í hópi þeirra , sem forðast hafa sukk , fá munað .
Enn hlaupa þeir og hoppa um sviðið fyrir framan hundrað þúsund áhorfendur í hvert sinn .
Fullyrt er að nokkrir úr hópi áhorfenda látist úr elli á hverjum einustu tónleikum og heilbrigðisyfirvöld segja það vera innan allra viðmiðunarmarka .
Okkar frægð ekki verri en hin Íslensk frægð er öll smærri í sniðum en heimsfrægðin og í réttu hlutfalli við bæði íbúafjölda og þann skínandi skika sem okkur var skenktur .
Íslensk frægð heldur sig langoftast heima hjá sér og fer ekki illa á því .
Það er helst að Björk sé undantekningin frá þeirri reglu .
Það þýðir ekki að margur Íslendingur hafi ekki orðið prýðilega þekktur í öðrum löndum og fjölmennari fyrir sitt merka framtak .
Sá hópur utan lands sem fylgist með þeim einstöku atriðum sérstaklega þekkir til persónunnar sem í hlut á og kann gott að meta .
Það góða orð og frægðarbútur getur vissulega greitt fyrir viðkomandi í fjárhagslegum efnum sem öðrum .
En þar er þó um annars konar frægð að ræða en hina kynngimögnuðu sem að ofan var lýst .
En frægðina má stundum nýta góðum málstað til framdráttar og jafnvel þannig að áfall sem frægðarpersóna verður fyrir auðveldi okkur hinum að fást við sambærilega hluti .
Fréttir af kóngafólki hafa löngum þótt brúklegar til slíks , en einkum þó til að lækna ástarsorgir alþýðumanna .
" Mikið er á kóngafólkið lagt , " sögðu gömlu konurnar , líka þær sem lásu hálfs mánaðar gamalt Hjemmet á læknastofu á Íslandi .
Og þær fundu að þessi læknisskoðun var lítið mál hjá öllu því .
Hvort þar sé um rökrétt áhrif að ræða skiptir ekki öllu .
" Það má vera að þetta sé tóm vitleysa , en staðreynd er að þetta virkar , " sagði karlinn og margt vitlausara hefur verið haft eftir honum .
Leikkona segir frá Amerísk leikkona , sem sögð hefur verið hin kynþokkafyllsta í heimi af þeim sem gefa út slíkt mat og fræg eins og þeir frægustu einir verða , sagði frá því á dögunum að hún hefði ákveðið að fara í fyrirbyggjandi læknisaðgerð og láta fjarlægja bæði brjóst sín .
Hún vísaði til þess að móðir hennar hefði dáið úr brjóstakrabbameini og rannsókn hefði sýnt að hún sjálf hefði stökkbreytt gen ( BRCA1 ) sem leiddi til þess að 87% líkur stæðu til að hún fengi sama banamein og móðir hennar .
Nú er auðvitað ljóst að ýmsar konur hafa eftir innri baráttu tekið svipaða ákvörðun löngu á undan leikkonunni og lítt verið með það látið nema í þrengsta hring í kringum hana sem átti í hlut .
En í þessu tilviki er ljóst að " frægðin " setti hina persónulegu ákvörðun leikkonunnar í annan farveg en þann sem virðist eðlilegastur .
Heimsfrægðin hefur fært leikkonunni fúlgur fjár , en hún sjálf hefur um leið orðið eins konar almenningseign , eins og Íslendingar meina að kvótinn sé .
Enginn vafi er á að slík ákvörðun og aðgerð sem leikkonan ákvað að gangast undir , fullfrísk og frægust fyrir óaðfinnanlegt útlit , hefði spurst út fyrr en síðar , enda mætti fjársjóð hafa upp úr því að koma slíkri frétt á framfæri .
Leikkonan ákvað því að leitast við að hafa sjálf þá stjórn á umræðunni sem hún mátti .
Hún sagðist jafnframt vilja að sín ákvörðun mætti auðvelda kynsystrum sínum í áþekkri stöðu að gera upp sinn hug , frammi fyrir hræðilegum raunveruleika .
Leikkonan nefndi sérstaklega að þær rannsóknir sem lágu til grundvallar væru ekki ódýrar .
Það breytti engu í hennar tilviki , en þegar jafnmikið væri í húfi þyrfti að draga sem mest úr slíkri hindrun fyrir konur almennt .
Yfirskyggði alla umræðu Þannig stóð á í Bandaríkjunum þegar Angelina Jolie leikkona sagði sína sögu að Obama forseti var að ganga í gegnum einn versta kaflann á forsetaferli sínum fram til þessa .
Vitnisburðir vegna sendiherravígs í Benghazi voru að snúast gegn honum .
Komið hafði á daginn að bandaríski skatturinn hafði lagt stjórnmálalega andstæðinga forsetans í einelti ( ekki þó með vitund hans ) og loks spurðist að FBI , alríkislögreglan , hafði útvegað sér skrár yfir símtöl fréttamanna AP-fréttastofunnar til að upplýsa meinta leka .
Talað var um hina óvenjulegu uppákomu " þriggja skandala pakkans " .
Jafnvel Nixon hefði ekki lent í öðru eins .
Meira að segja hin kunna vinstrislagsíða á bandarískum fjölmiðlum ( -FOX ) fór hjá sér og treysti sér ekki til að draga taum forsetans .
En öllu þessu uppnámi og fréttafári skaut Angelina Jolie til hliðar með yfirlýsingu sinni og yfirskyggði það allt .
Alheimsfrægð , kynþokki , Hollywood , mál sem allir fá skilið og illvígur sjúkdómur , sem flestir þekkja dæmi um nærri sér og sumir hræðilega nærri , yfirtók alla umræðu í einni svipan .
Að sumu leyti varð athyglin markvissari og ekki eins yfirborðskennd hér á landi , m.a.vegna þeirrar sérstöðu sem Íslensk erfðagreining og Kári Stefánsson hafa skapað .
Grein Kára Í upphafi greinar í föstudagsblaði Morgunblaðsins segir Kári Stefánsson : " Vísindamenn Íslenskrar erfðagreiningar hafa unnið að rannsóknum á erfðum fjölmargra sjúkdóma á síðustu sautján árum og hafa lagt töluvert af mörkum til þess fjölda meingena sem hafa uppgötvast á því tímabili .
Þeir hafa einnig öðlast mikið innsæi inn í það hvernig íslensk erfðamengi eru samsett og gætu þar af leiðandi sagt fyrir um það með mikilli vissu hvort einstaklingar hýsi stökkbreytingar í genum sem geta leitt til illvígra sjúkdóma eins og ákveðinna krabbameina .
Flest þessara krabbameina eru þess eðlis að þau deyða þann sem greinist með þau nema þau greinist snemma eða gripið sé inn í áður en þau greinast .
Þar af leiðandi væri hægt að bjarga mannslífum ef hægt væri að bera kennsl á þá sem hafa stökkbreytingar sem auka líkur á þessum meinum .
Ég hef bent heilbrigðisyfirvöldum á Íslandi á þann möguleika sem felst í getu okkar til þess að finna þessa arfbera en hef talað fyrir daufum eyrum eða málinu hefur verið vísað til nefnda sem hafa komist að raun um að réttast sé að gera ekkert og leyfa þessu fólki að deyja sínum drottni óáreitt vegna þess að áreitið af því að vita af hættunni vegi þyngra en möguleikinn á því að bjarga lífi þess .
" Í greininni hafnar Kári Stefánsson þessu sjónarmiði og færir fram einföld en slándi rök máli sínu til stuðnings .
Hann telur að íslensk þjóð eigi að nýta sér þann möguleika sem fyrir hendi sé til bjarga " sínum frá grimmum örlögum " .
Og segir svo : " Mér finnst að við eigum að láta einstaklinga vita , frekar en að segja þeim að þeir geti leitað upplýsinga .
" Vera má að sú umræða sem nú hefur farið af stað verði til þess að allur fjöldinn leiti slíkra upplýsinga , sem Kári bendir á að geti verið innan seilingar og það leiði til að fleiri bjargist eða öðlist lengra líf eða bærilegra fyrir vikið .
En hitt er augljóst að viðbrögð heilbrigðisyfirvalda við sjónarmiðum og ábendingum Kára Stefánssonar hafa verið ófullnægjandi og raunar óframbærileg fram til þessa .
Vonandi bæta ný yfirvöld heilbrigðismála úr því sem aflaga fór um leið og þau fá tækifæri til .
