Hjónin Vigdís Linda Jack og Adrian Lopez umturnuðu mataræði sínu fyrir þremur árum .
Þá var Adrian farinn að glíma við offitu og margvísleg heilsufarsleg vandamál því tengd , m.a. sykursýki , of háan blóðþrýsting og kæfisvefn .
Í dag aðhyllist fjölskyldan vegan-mataræði sem þýðir að þau neyta eingöngu grænmetisfæðu og sleppa bæði mjólkurvörum og eggjum .
" Við vissum vel hvað væri hollt að borða en vorum kannski bara of löt til að framfylgja slíku mataræði sjálf .
Síðan kom að því að Adrian fann að hann varð að snúa við blaðinu og þá fórum við á ávaxtakúr í nokkra daga til að hreinsa líkamann og venja bragðlaukana af mjög söltum mat og slíku .
Eftir það skiptum við yfir í grænmetisfæði og ég hóf að prófa mig áfram í elda ýmiss konar grænmetisrétti .
Þetta var dálítið erfitt fyrst og sumt fór beint í ruslið en svo fór þetta að ganga betur og ég fór líka að sanka að mér góðum uppskriftum að réttum sem ég hafði fengið í matarboðum " segir Vigdís .
Adrian er upprunalega frá Mexíkó og hefur Vigdís unun af mexíkanskri matargerð þó hún eldi líka mat frá ýmsum heimshornum .
Fyrir matarboðsgesti bar hún t.a.m. mexíkanska baunasúpu í forrétt , ítalskt grænmetislasagna í aðalrétt og ekta góða hráköku með hnetum og kókosmjöli í eftirrétt .
" Það er góð tilfinning að geta verið fyrirmynd en sumir sem við þekkjum hafa kynnst grænmetisfæði með því að bjóða okkur í mat og líkað síðan sjálfum mjög vel við matinn .
Fólk sér að það er mögulegt að elda góðan vegan-mat og að vegan-ætur borða ekki bara gras og banana , " segir Adrian í léttum dúr .
Þá segir Adrian að það sé fremur hversdagslegt að vera vegan-ætur meðal þeirra vina og kunningja en fjölskyldan er aðventistar og eru margir meðal þeirra sem aðhyllast slíkt mataræði .
Á milli fólks myndist skemmtilegt matartengslanet og sé fólk duglegt að borða saman og skiptast á uppskriftum .
Síðastliðin þrjú ár hafa Adrian og Vigdís einnig haldið reglulega heilsunámskeið um mataræði sem haldin eru í safnaðarheimili aðventista og er aðgangur ókeypis .
Þau hvetja fólk til að líta inn á miðvikudagskvöldum en hvert námskeið er sex sjálfstæð kvöld .
" Við höfum reynt að hitta fólkið sem kemur á námskeiðið einu sinni í mánuði til að borða saman og það er gaman að sjá með eigin augum hvað fólki getur liðið betur með breyttu mataræði , " segir Adrian .
Mexíkanskar linsubaunir ½ pk .
eða 250 g brúnar eða grænar linsubaunir 2½ lítri vatn 1 dós niðursoðnir tómatar 1 matarbanani ( má sleppa ) ½ laukur 1 hvítlauksrif 3-4 sojapylsur í sneiðum 1 grænmetissoðsteningur salt eftir smekk Aðferð Matarbananinn er skorinn í þrjá bita og soðinn í hýðinu með linsubaununum í 30-40 mín .
Þá er hýðið tekið af og bananinn settur aftur út í pottinn .
Tómatar , laukur og hvítlaukur er skorið smátt og steikt á pönnu í smámatarolíu .
Síðan er því bætt út í pottinn með linsubaununum ásamt niðursneiddum pylsunum .
Kryddað með grænmetissoðsteningi og salti og látið sjóða í fimm mínútur .
Spínat-lasagna að hætti Adrians Lopez Spínatmauk 400 g ferskt spínat 1½ meðalstór laukur 3 stórir sveppir Aðferð Laukur skorinn í þunnar sneiðar , sveppir skornir í sneiðar og allt steikt á pönnu ásamt spínatinu .
Tófúblanda 1 pk .
tófú ( 500 g ) 4 msk .
gerflögur ½ krukka tahini ( 125 g ) 1½ tsk .
hvítlauksduft salt , pipar , majoram , basil og season all eftir smekk Aðferð Öllum hráefnum blandað í skál og tófúkubburinn mulinn vel með höndunum .
Nota tilbúna pastasósu , tvær 500 ml dósir .
Gera þrjú lög með heilhveitilasagnaplötum þar sem skipst er á að setja sósu og spínatmauk og tófúblöndu .
Spínatmaukið er bara sett einu sinni og tófúblandan einnig .
Í stað þess að setja ost ofan á er gott að nota eftirfarandi kasjúhnetusósu : Kasjúhnetusósa 1 bolli kasjúhnetur 2 bollar vatn 2 tsk laukduft 2 msk .
gerflögur ½ tsk .
hvítlauksduft tæplega msk .
gróft sjávarsalt Aðferð Öllu innihaldi blandað saman í blandara og hellt yfir lasagnað .
Loks er álpappír settur yfir formið og rétturinn bakaður í ofni við 200°C í 50-60 mín .
Hnetusmjörskaka Botn 200 g döðlur , lagðar í bleyti í sjóðheitu vatni í 10 mínútur 100 g möndlur , malaðar í matvinnsluvél 100 g kókosmjöl ½ tsk .
vanilludropar eða -duft Aðferð Allt sett út í matvinnsluvél og látið blandast þar til deigið er orðið seigt .
Þá er því þjappað með skeið ofan í kökuform klætt með smjörpappír .
Hentug stærð kökuformsins er u.þ.b. 23 cm að ummáli og a.m.k. 2,5 cm á dýpt .
Botninn er svo kældur í frysti í 10 mín .
og síðan smurður með 300 g af ósætu hnetusmjöri .
Dreifið handfylli af salthnetum yfir áður að kreminu er hellt yfir .
Krem 1 dl kókosolía , brædd við mjög lágan hita 3 msk .
karóbduft 1-1½ msk .
agave-síróp Aðferð Öllu hrært saman í pottinum , kreminu er síðan hellt yfir kökubotninn og kakan fryst .
Áður en hún frýs alveg er gott að taka hana út og skera í sneiðar eða bita og setja svo aftur inn í frysti .
Borið fram kalt .
