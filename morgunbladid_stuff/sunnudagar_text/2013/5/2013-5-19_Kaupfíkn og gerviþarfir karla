Ég get ekki látið sjá mig lengur í þessum helv ...
gulrótarbuxum , " sagði vinkona mín , þegar við vorum staddar í verslun á Laugaveginum .
Nokkrum augnablikum áður vorum við tvær í hjólatúr með börnin í miðbænum en snarhemluðum þegar við hjóluðum framhjá búðinni og á núll einni náðum við að múta börnunum til að vera mjög prúð í korter gegn því að þau fengju súkkulaðisnúð og Svala nokkru síðar .
Áður en ég vissi af var vinkona mín farin að strjúka bleikum dömubuxum með beinu sniði .
" Ég verð að eignast svona buxur , sérðu ekki hvað þær væru fínar við Marc Jacobs töskuna með leynihólfinu , " sagði hún með sælusvip .
Ég sá þetta alveg fyrir mér enda veit ég manna best að nýjar buxur , jakki , skór , skyrta , pils , veski , naglalakk , hárband , sokkar , nærbuxur og guð má vita hvað geta bara gert alveg heilmikið fyrir andlegt ástand bugaðra mæðra hvort sem þær eru í hjólatúr eða ekki .
Ég samþykkti buxnakaup vinkonu minnar enda talskona þess að frjálsar konur geri nákvæmlega það sem þeim sýnist við sína eigin peninga .
Í framhaldinu rifjaðist það upp að fatakaup kvenna eru oft og tíðum litin hornauga inni á heimilum .
Það á náttúrlega ekki að vera að eyða peningum í svona vitleysu og hver hefur ekki heyrt eiginmenn væla yfir því að eiga kaupóðar konur sem kveikja reglulega í Vísa-kortum .
Það er hinsvegar lítið rætt um " gerviþarfir karla " og þykir það sjálfsagt inni á allt of mörgum heimilum að það séu keyptar áskriftir að nokkrum íþróttastöðvum sem kosta fúlgur fjár .
Á sumum heimilum flatmagar karlinn fyrir framan sjónvarpið að horfa á mikilvæga leiki meðan kvenpeningurinn er sveittur að hjálpa til við heimanám barnanna , baða þau , elda matinn og sortera sokka .
Ég þekki þetta reyndar ekki því ég hef aldrei verið gift manni sem hefur þurft að horfa á íþróttir í tíma og ótíma .
En um mig fer þó ónotatilfinning , ekki bara við það að einhver flatmagi fyrir framan sjónvarpið þegar verkefni heimilisins eru óteljandi , heldur þoli ég ekki " svona íþróttahljóð " .
Ég held ég myndi frekar láta moka yfir mig en að þurfa að hlusta á þessi hljóð sem koma úr sjónvarpinu .
Merkilegast af öllu finnst mér þó að konum finnst þetta bara allt í lagi , en það er kannski því þær þekkja ekkert annað .
En aftur að buxnakaupum vinkonu minnar því hún mælti með því að ég heldi útför niðurmjórra buxna í þessum pistli , en ég treysti mér ekki alveg til þess .
Sá tískustraumur er ekki alveg búinn þótt það blási ferskir vindar í buxnatísku sumarsins .
Þegar niðurmjóar buxur komust í tísku var mikið rætt um það í fjölmiðlum fyrir hverjar þessar buxur væru því það segði sig sjálft að þær væru sko ekki fyrir okkur hlussurnar .
Við gætum bara haldið áfram að vera í venjulegum gallabuxum með " boot-cut " sniði .
Sem betur fer breyttist hugsunarhátturinn og við vorum allar komnar í niðurmjótt og fíluðum okkur bara vel .
Síðbuxur sumarsins eru í mörgum litum , dálítið víðar og beinar niður .
Þær eru ýmist upp í mittið eða hanga á mjöðmunum .
Sumar eru með hefðbundnu buxnasniði en aðrar með fellingum að framan .
Það fer eftir vaxtarlagi hvað verður fyrir valinu en það er ágætt að hafa það bak við eyrað að mikil vídd yfir þetta viðkvæma svæði getur bætt nokkrum kílóum á okkur .
Þær sem mega við því ættu endilega að velja rykkingarnar en við hinar segjum já takk við þessum með einföldu sniði .
Þegar farið er í sumarbuxnaleiðangur er ágætt að gefa sér tíma , máta og máta , og gefast ekki upp fyrr en réttu buxurnar finnast .
Þetta er svolítið eins og kærastaleit .
Það er betra að máta og máta svo þú vaknir ekki einn daginn með einn flatmagandi í sófanum að horfa á þú veist ...
martamaria@mbl.is 