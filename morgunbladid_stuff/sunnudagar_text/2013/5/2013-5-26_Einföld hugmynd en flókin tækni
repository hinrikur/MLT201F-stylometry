Nýtt íslenskt fyrirtæki , Mint Solutions , hefur þróað lausn sem er ætlað að koma í veg fyrir mistök við lyfjagjafir á sjúkrastofnunum með því að bera kennsl á lyf og bera saman við lyfjafyrirmæli rétt áður en sjúklingur fær lyfin afhent .
Lausnin MedEye er nú þegar í notkun í Hollandi og unnið er að uppsetningu í Bretlandi og Noregi .
MedEye er fyrsta lausnin í heiminum sem sérstaklega er hönnuð til að koma í veg fyrir mistök við lyfjagjafir .
Benedikt Bóas benedikt@mbl.is Lyfjagjöf á sjúkrahúsum er flókin .
Það er langt ferli frá því að læknir ávísar lyfjum fyrir sjúkling þangað til sjúklingur fær lyfin í hendurnar .
Á öllum stigum ferilsins geta orðið mistök .
Rétt áður en lyf eru gefin þarf að ganga úr skugga um að lyfin séu rétt miðað við nýjustu upplýsingar og það getur verið flókið verkefni .
Lyfjanöfn eru lík , skammtar breytast frá degi til dags og auðvelt er að ruglast á lyfjum sjúklinga o.s.frv. Þetta eru einfaldlega mannleg mistök sem ómögulegt hefur reynst að koma í veg fyrir .
" MedEye gerir það að verkum að hjúkrunarfræðingar þurfa ekki að hafa áhyggjur af skriffinnskunni sem fylgir , " segir Gauti Þór Reynisson , einn af stofnendum hátæknifyrirtækisins Mint Solutions .
Fyrirtækið var stofnað árið 2010 en ári síðar keypti Nýsköpunarsjóður 11% hlut í því .
Flest mistök án varanlegra afleiðinga Niðurstöður rannsókna frá 2007 sýna að 65-78% hjúkrunarfræðinga á sjúkrahúsum telja sig einhvern tímann á starfsferlinum hafa gert lyfjamistök .
Í rannsókn , þar sem fylgst var með hjúkrunarfræðingum við tiltekt og gjöf 3.216 lyfjaskammta á 64 deildum , kom í ljós að mistök voru gerð í 19% tilfella .
Af þessum niðurstöðum má gera ráð fyrir að gerðar séu tvær villur á dag við skráningu eða gjöf lyfja hjá sjúklingum sem hafa 10 eða fleiri lyf .
" Við vitum að rannsóknir sýna að mikið er um að lyfjagjafir séu rangar á einhvern hátt og ég held að ástandið sé mjög svipað út um allt í hinum vestræna heimi .
Mistökin eru misalvarleg og sem betur fer langflest án varanlegra afleiðinga .
Hinsvegar geta margar tegundir lyfjamistaka leitt til þess að sjúklingar þurfi t.d. að liggja inni á sjúkrahúsi einum degi lengur , og þannig verður til kostnaður sem hægt er að koma í veg fyrir .
Og svo gerist það því miður alltof oft að mistök leiða til dauða sjúklinga , og t.d. hafa rannsóknir í Hollandi sýnt að rekja megi um 1.250 dauðsföll á ári til lyfjamistaka , " segir Gauti Þór .
Lyfjagjafir sífellt flóknari Hugmyndin á bak við lausn Mint Solutions er einföld en tæknin sem þurfti til að hrinda henni í framkvæmd er ný af nálinni .
MedEye notar tölvusjón til þess að þekkja í sundur töflur og ber þær svo saman við lyfjafyrirmæli sem læknir hefur skráð í tölvu .
Hugmyndin kviknaði þegar einn af stofnendum Mint Solutions , Ívar S. Helgason læknir , var við nám í Harvard árið 2008 .
" Lyfjamistök hafa verið vaxandi vandamál á sjúkrahúsum síðustu ár vegna aukins fjölda lyfja og lyfjanotkunar almennt .
Síðustu 15 ár hefur lyfjum fjölgað mjög hratt og lyfjagjafir verða sífellt flóknari .
Á sama tíma og læknar nýta sér nýjustu tækni til að forðast mistök , þá hefur skort tól fyrir hjúkrunarfræðinga .
Það er löngu orðið ljóst að þessu þarf að breyta .
Ég hef unnið með sjúkrahúsum víða í Evrópu við að taka á þessu vandamáli og svo var það í raun fyrir algjöra tilviljun að við áttuðum okkur á að tölvusjón væri svarið .
Það hefur ekki verið til nein praktísk leið til að gera þetta tékk áreiðanlegt fyrr en nú , " segir Ívar .
MedEye virkar sem nokkurskonar aðstoðarhjúkrunarfræðingur sem fylgist með lyfjum og skráir niður það sem sjúklingum er gefið .
MedEye er tekið með að rúmi sjúklings og rétt áður en hjúkrunarfræðingurinn afhendir lyfin , eru þau sýnd MedEye sem greinir þau og lætur vita ef eitthvað er að .
Ef allt er rétt , þá skráist lyfjagjöfin sjálfkrafa .
Mannleg mistök gerast alls staðar " Ég held að flestir hafi heyrt sögu hjá fjölskyldu eða vinum þar sem einhver hefur óvart fengið vitlaus lyf inni á sjúkrahúsi .
Mannleg mistök gerast alls staðar , ekki bara á sjúkrahúsum , en við reynum auðvitað að leysa þau vandamál sem hægt er og sérstaklega þau sem hafa jafn alvarlegar afleiðingar og lyfjamistök geta haft .
Tölvusjón er tiltölulega ný tækni og við höfum verið svo heppin að fá úrvalsfólk til liðs við fyrirtækið til að fullkomna tæknina þannig að hún nýtist til að útrýma lyfjamistökum á sjúkrahúsum , " segir Gauti Þór .
Fyrirtækið hefur vaxið undanfarin tvö ár og þar starfa nú níu manns .
Verkefnið er óvenjulegt og hefur Mint Solutions sótt starfsfólk úr ýmsum greinum , eins og t.d. stærðfræði , stjarneðlisfræði og tölvunarfræði .
Flestir starfsmenn fyrirtækisins eru Íslendingar sem flutt hafa til Íslands eftir nám í virtum háskólum erlendis eins og MIT , Harvard , Columbia , Stanford , HIS og Chalmers .
Hollendingar farnir að nota MedEye MedEye er nú farið í notkun í Hollandi og hefur vakið mikla athygli , komið bæði í sjónvarpi , útvarpi og blöðum .
Alþjóðasamtökin HiMSS ( Healthcare Information Management and Systems Society ) , sem beita sér fyrir auknu sjúklingaöryggi á sjúkrahúsum , hafa einnig sýnt lausninni mikinn áhuga og kynnt MedEye sem áreiðanlegan valmöguleika til að koma í veg fyrir lyfjamistök á sjúkrahúsum .
" Það er búið að vera mjög gaman fyrir okkur að sjá ADRZ-sjúkrahúsið í Hollandi taka MedEye í notkun .
Innleiðingin hefur gengið framar vonum og lausnin hefur þegar sannað gildi sitt .
Þó að hollensk sjúkrahús standi mjög framalega í lyfjaöryggi og verkferlar á ADRZ ISO séu vottaðir , þá er MedEye samt daglega að stoppa lyfjamistök , bæði stór og smá .
Hjúkrunarfræðingar eru einnig mjög ánægðir , enda sparar þetta þeim tíma þar sem MedEye sér um alla skriffinnsku sem fylgir lyfjagjöfum , " segir Gauti Þór .
Mint Solutions hefur náð samstarfi við leiðandi fyrirtæki á markaði í Hollandi , Bretlandi og Noregi .
Nú er unnið að því að setja MedEye á markað á þessum svæðum og viðræður hafnar við sjúkrahús .
Að sögn Gauta Þór hóf Mint Solutions sölustarf í Hollandi þar sem það þykir standa einna fremst í lyfjaöryggismálum .
M.a. eru öll sjúkrahús skyldug til að hafa lyfjafyrirmæli rafræn , sem gerir innleiðingu MedEye auðveldari í alla staði .
" MedEye er nú þegar aðgengilegt fyrir 60% sjúkrahúsa í Hollandi og viðræður hafnar við mörg þeirra um hvernig er best að bæta lyfjaöryggi með MedEye .
Þetta ár verður áhugavert þar sem við ætlum okkur stóra hluti , " segir Gauti Þór .
Næsta stopp Bandaríkin Nýsköpunarsjóður , Investa , Guðmundur Jónsson og Tækniþróunarsjóður standa að Mint Solutions .
Gauti segir að frá því að hugmyndin fæddist hafi mikið vatn runnið til sjávar .
" Við höfum átt einstaklega gott og gefandi samstarf við hjúkrunarfólk og það jafnast ekkert á við að sjá alla þessa vinnu skila árangri .
Það er stórt skref .
Að fá viðurkenningu á hugmyndinni frá alþjóðlegum samtökum sem berjast fyrir sjúklingaöryggi , á sama tíma og við erum að koma fyrsta sjúkrahúsinu í gang , hefur verið mjög dýrmætt .
Þessa dagana erum við að vinna að nýjum innleiðingum og fjármögnun fyrirtækisins til að standa undir vexti á öðrum mörkuðum , m.a. í Bandaríkjunum , " segir Gauti Þór að lokum .
Lítið fylgst með lyfjamistökum Engar samfelldar upplýsingar liggja fyrir um lyfjamistök og tíðni þeirra hér á landi og því erfitt að henda reiður á hversu algengt það er að mistök verði við lyfjagjöf .
Niðurstöður erlendra rannsókna benda til þess að ástæður lyfjamistaka megi oft rekja til vinnuumhverfis hjúkrunarfræðinga en 65 til 78% hjúkrunarfræðinga á sjúkrahúsum telja sig einhvern tímann á starfsferlinum hafa gert lyfjamistök .
Stór hluti vinnutíma hjúkrunarfræðinga fer í lyfjaumsýslu .
Árið 2010 var gerð rannsókn á Landspítala - háskólasjúkrahúsi þar sem fylgst var með átta hjúkrunarfræðingum að störfum í samtals 64 klukkustundir .
Þar kom fram að að meðaltali fóru 17% vinnutíma hjúkrunarfræðinga í lyfjaumsýslu .
Á þeim tíma sem lyfjaumsýsla stóð yfir var vinna þeirra rofin 11,4 sinnum að meðaltali og hætta á mistökum því talsverð .
Í rannsókn sem gerð var 2003 á Fjórðungssjúkrahúsinu á Akureyri 2003 töldu 65% hjúkrunarfræðinga sig hafa átt aðild að lyfjamistökum á starfsferlinum .
R-in fimm Við lyfjaumsýslu fylgja hjúkrunarfræðingar reglunni um R-in 5 Rétt lyf Réttur tími Réttur skammtur Rétt gjafaleið Réttur sjúklingur Algengar orsakir lyfjamistaka Þreyta Skortur á verklegri færni Að geta ekki lesið skrift lækna Að lyf eru með svipuð heiti Verkferlum er ekki fylgt Skortur á þekkingu , t.d. ónógur skilningur á lyfjum og lyfjafræði Samskiptavandamál milli starfstétta Samskiptavandamál milli vakta Flókin lyfjafyrirmæli Erfiðar skammstafanir Að þekkja ekki ástand sjúklings 