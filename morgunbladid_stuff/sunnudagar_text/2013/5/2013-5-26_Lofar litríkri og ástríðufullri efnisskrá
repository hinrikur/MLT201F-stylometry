Guðrún Jóhanna Ólafsdóttir kemur fram á tónleikum í Norðurljósasal Hörpu á mánudagskvöld , ásamt spænsku kammersveitinni Sonor Ensemble .
Hún hefur komið fram víða um lönd með sveitinni á liðnum árum og flutt spænska tónlist , en þau eru öll búsett í Madríd þar sem hljóðfæraleikararnir starfa einnig með Sinfóníuhljómsveit Spánar .
" Við höfum komið fram í mörgum löndum Evrópu og Suður-Ameríku , styrkt af spænska ríkinu og kynnt spænska tónlist .
Það er sérkennilegt að koma nú fram á Íslandi sem fulltrúi spænskrar tónlistar , " segir hún .
" Mig langaði að koma með hljómsveitina heim til Íslands og það tókst blessunarlega að afla styrkja til þess , og það er ánægjulegt að koma fram á Listahátíð , " segir hún .
Á tónleikunum kemur Guðrún Jóhanna fram með strengjakvintett , píanóleikaranum Sebastíán Maríné , sem er jafnframt eitt kunnasta tónskáld Spánar í dag , og stjórnandanum Luis Aguirre .
Á efnisskrá eru meðal annars sívinsæl sönglög eftir Manuel de Falla , með rætur í ólíkum héruðum Spánar , önnur eftir Boccherini og Alís , útsetningar Lorca á þjóðlögum og verk sem Daníel Bjarnason samdi sérstaklega fyrir söngkonuna , " Three Larkin Songs " .
Það var frumflutt á Kammertónleikum á Kirkjubæjarklaustri en hefur ekki verið flutt hér á landi í þessari útsetningu Daníels .
" Við höfum flutt þessi sönglög talsvert ytra og þau hafa vakið umtalsverða athygli , almennra áheyrenda en einnig spænskra tónskálda .
Ég get lofað litríkri , skemmtilegri og ástríðufullri efnisskrá , " segir Guðrún Jóhanna síðan .
" Þessi spænska tónlist einkennist af kátínu sem er talsverð andstæða norrænnar tónlistar .
Í anda Spánverja get ég sagt að hún sé býsna " bragðmikil " , " segir hún .
efi@mbl.is 