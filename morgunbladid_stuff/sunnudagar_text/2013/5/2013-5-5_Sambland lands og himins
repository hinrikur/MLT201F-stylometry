I nnsævi er ný ljóðabók eftir F erdinand Jónsson .
Þetta er fyrsta bók Ferdinands sem starfar sem geðlæknir í fátækrahverfi í miðborg Lundúna .
" Ég hef verið að yrkja í tuttugu ár með hléum en megnið af þessum ljóðum er frá seinustu árum , " segir Ferdinand .
Spurður hvort eitt efni umfram önnur sé honum hugleikið í bókinni segir hann : " Íslensk náttúra er mér hugleikin .
Ég yrki um landslag innra og ytra .
Ég hef alla tíð verið mikill náttúruunnandi og ljóð mín endurspegla það .
Þegar ég var sjö ára tók Ingibjörg Þorbergs , sem er mikil vinkona móður minnar , viðtal við mig í Æskuna .
Ég las það viðtal nýlega og sá að ég hef enn mikið til sömu hugmyndir og þá .
Sem er gaman en ef til vill ákveðið áhyggjuefni .
Ég er náttúruverndarmaður .
Ég skil hins vegar mjög vel að fólk hafi brennandi tilfinningu fyrir því að ná stjórn á þessu landi og lifa af , því óblíð náttúra Íslands getur drepið okkur .
Svo er það saga forfeðra okkar og þeirra neyð .
Ég hef hins vegar miklar áhyggjur af því að við förum offari .
Við verðum að bera gæfu til að leysa þessi mál og stíga hægt til jarðar .
Það er mín skoðun að margir af fjörðum landsins eigi að vera á heimsminjaskrá því þeir eru dýrgripir .
Hingað koma ferðamenn ár eftir ár og standa á öndinni yfir fegurð fjarðanna .
Þetta sambland lands og himinsins íslenska minnir ekki á neitt annað .
" Hefurðu mikla unun af skáldskap ? " Ég ólst upp við ást á bókmenntum og myndlist .
Guðrún heitin Bjartmarsdóttir þjóðsagnafræðingur kenndi mér íslensku í menntaskóla .
Sautján ára gamall spurði ég hana hvaða bækur maður ætti að lesa til að geta talað við fólk .
Hún gaf mér lista með nöfnum og ég las samkvæmt honum .
Þarna voru Hamsun , Laxness , Kafka , Lorca , Hemingway og aðrir bókmenntarisar .
Guðrún var frábær kennari og ég las sumarlangt og naut þess mjög .
Eftir að Bubbi Morthens söng Þjóðlag eftir Snorra Hjartarson fór ég að kynna mér skáldskap hans .
Snorri var mikið skáld .
Margir hafa áhyggur af íslenskri tungu en meðan við eigum verk stórskálda eins og Laxness og Snorra þá held ég að móðurmálinu sé borgið .
" Ferdinand starfar sem geðlæknir í Tower Hamlets , einu fátækasta hverfi Lundúnaborgar .
" Ég vinn með fólki sem hefur alls konar bakgrunn sem er gott þegar verið er að fást við erfið vandamál , þá vinna margir heilar að því að leysa málið , " segir hann .
" Stór hluti af vinnu minni snýst um að sinna heimilislausum og aðstoða það góða fólk við snúa lífi sínu til betri vegar .
Það gerist ekki hratt því sumt af þessu fólki hefur verið veikt áratugum saman .
Vinnan felst að einhverjum hluta í því að hjálpa fólki til að taka ábyrgð á veikindum sínum og það er mjög gleðilegt þegar það tekst .
Samstarfsfólk mitt hefur alls konar bakgrunn .
Í heilsugæslunni vinnur til dæmis ritari , Dorothy , sem sagði mér eitt sinn forvitnilega sögu af fjölskyldu sinni .
Langamma hennar , sem var uppi um 1880 , átti átta börn .
Eiginmaður þessarar konu varð fárveikur og hún sat yfir honum á Royal London-sjúkrahúsinu í Whitechapel og vissi að hann ætti ekki langt eftir .
Hún varð hins vegar að sinna börnum sínum og um hálffjögur um nóttina fór hún út í Lundúnaþokuna .
Hún var einsömul í myrkri þegar heldri maður vék sér að henni .
Hún var sem í öðrum heimi í sinni sáru angist en talaði við þennan mann sem spurði mikið um hennar einkahagi meðan þau gengu áfram .
Þegar komið var að heimili hennar á hliðargötu Bricklane , sagði hún : Maðurinn minn er fárveikur og nú þarf ég að fara inn og sinna börnunum mínum átta .
Þá rétti hann henni pening , allnokkra fjárhæð , og sagði : You have had the honour of walking with Jack the Ripper .
Hvarf svo út í myrkrið .
Þetta er saga sem hefur lifað með fjölskyldu Dorothy og það er ágætt að hún komist á prent í íslensku blaði .
" Bækur Kolbrún Bergþórsdóttir kolbrun@mbl.is Bók vikunnar Sjáðu með hjartanu er ljóðabók eftir Sigurbjörn Þorkelsson sem nýkomin er út .
Hún er sjöunda ljóðabók höfundar og inniheldur 155 ljóð .
Orðanna hljóðan Á Harry framtíð ? Mér þykir vænt um Harry Hole og nú þegar fréttir herma að Jo Nesbø sé að skrifa síðustu bók sína um þennan drykkfellda lögreglumann þá er mér ekki alveg rótt .
Við sem höfum fylgst með Harry Hole gegnum árin vitum að hann er brotinn maður , þrek hans er svo að segja þrotið , bæði andlega og líkamlega .
Ekki er ólíklegt að skapari hans , Jo Nesbø , veiti honum nú náðarhöggið .
Kannski átti Harry Hole aldrei framtíð fyrir sér .
Leiðin lá stöðugt niður á við .
Sjálfseyðingarhvötin var of mikil .
Ekki vissi maður glöggt ástæðu þess að Harry Hole var svo brotinn maður , en þá er þess að gæta að fyrsta bókin um Harry Hole hefur ekki verið þýdd á íslensku og ekki hafði maður rænu á að útvega sér hana á norsku .
Bókin kom hins vegar nýlega út á ensku og nefnist The Bat en Nesbø hlaut á sínum tíma Glerlykilinn , norrænu glæpasagnaverðlaunin , fyrir þessa frumraun sína .
Bókin var ekki fyrr komin í Eymundsson á Skólavörðustíg en ég greip hana um leið og ég rak upp fagnaðaróp .
Nú er ég búin að lesa hana og skilningur minn á innri vansæld Harry Hole hefur eflst og samúð mín aukist , og var hún þó allmikil áður .
" Alkóhólismi er skelfilegur sjúkdómur , " sagði ég við vinnufélaga minn sem les bækur J o Nesbø af næstum því sama ákafa og ég , þótt mér finnist reyndar stundum vanta upp á sanna innlifun hans .
Enda varð hann eins og spurningarmerki við þessi orð mín .
" Ég er að tala um Harry Hole , ég var að lesa fyrstu bókina um hann , " sagði ég og bætti við : " Ég vissi ekki að hann hefði lent í svona skelfilegum aðstæðum svona ungur .
Ekki skrýtið að hann hafi aldrei almennilega jafnað sig .
" Vinnnufélaginn var fljótur að ná sér í The Bat og höfum við síðustu daga skipst á athugasemdum um bókina og erfiða lífsreynslu Harry Hole .
Enn finnst mér þó skorta á að vinnufélaginn sýni nægileg tilfinningaleg viðbrögð við því sem hann les .
En hann er auðvitað afar jarðbundinn karlmaður sem er ekki mikið fyrir að kippa sér upp við ógæfu sögupersóna .
Hann sér þær sem tilbúning og eyðir ekki of miklum tíma í að vorkenna þeim .
Það sparar honum angistarstundir .
Í UPPÁHALDI Margrét Pálmadóttir kórstjóri Ég er mikið fyrir vísinda- og sjálfshjálparbækur .
Í gamla daga var Fritjof Capra , austurrískur eðlisfræðingur , uppáhaldshöfundur minn , kannski af því ég hef alltaf verið að spyrja mig spurningarinnar : Hvaðan kem ég ? Annar höfundur sem ég hef dálæti á er Indverjinn Vikram Seth og ég pantaði mér á dögunum hnausþykka bók hans , Suitable Boy .
Sú bók Seths sem hefur snert mig einna mest er An Equal Music sem er ástarsaga um fólk í strengjakvartett .
Ég las verk Kafka og Dostójevskíj þegar ég var ung en hef ekki dottið í þau aftur .
Ég get hins vegar endalaust lesið Sjálfstætt fólk og Brekkukotsannál eftir Halldór Laxness .
Ein af fallegustu bókum seinni ára finnst mér vera ævisaga Sigríðar Dúnu Kristmundsdóttur um Björgu C. Þorláksson .
Bækurnar um Karitas eftir Kristínu Marju Baldursdóttur heilluðu mig óskaplega , en Kristín Marja er höfundur sem ég held mikið upp á .
Svo hef ég líka gaman af bókum Kristínar Ómarsdóttur .
Guðbergur B ergsson finnst mér svo óskaplega skemmtilegur rithöfundur því hann er óhræddur við að spegla nýja fleti .
Umsátursástand vegna Valeyrarvals Skáldsagan Valeyrarvalsinn eftir Guðmund Andra Thorsson vakti mikinn áhuga erlendra bókaútgefenda á bókasýningunni í London í síðustu viku .
Hið mikilsmetna forlag Gallimard keypti franska útgáfuréttinn á uppboði og var útgáfustjórinn , Jean Mattern , svo hugfanginn af fáguðum stíl og orðkynngi höfundar að hann gat ei orða bundist og hvatti alla viðmælendur sína til að lesa gersemina .
Það jaðraði við umsátursástand við borð Réttindastofu þegar erlendu útgefendurnir flykktust að til að afla sér upplýsinga og tryggja sér lestrareintak af bókinni .
Sem kunnugt er er Valeyrarvalsinn ein bókanna sem tilnefndar eru af Íslands hálfu til Bókmenntaverðlauna Norðurlandaráðs .
Nýjar bækur Eitthvað fyrir alla í bókum vikunnar Út er komin einkar falleg færeysk barnabók þar sem tónlist leikur stórt hlutverk .
Markaðurinn er fullur af spennusögum og nú kemur ein í viðbót , sem er íslensk .
Þýddar æviminningar ljósmóðurinnar Jennifer Worth eru komnar út og fyrrverandi formaður Framsóknarflokks hefur skrifað bók .
Lifandi lýsingar Í Sækið ljósuna lýsir Jennifer Worth reynslu sinni af ljósmóðurstörfum í fátækrahverfum Lundúnaborgar á sjötta áratug síðustu aldar .
Í bókinni er að finna sterkar og lifandi mannlýsingar og glöggar lýsingar á aðstæðum sem oft eru ömurlegar .
Hreinskilin og eftirminnileg frásögn í bók sem ætti að falla stórum lesendahópi í geð .
Ólöf Eldjárn þýðir verkið með miklum ágætum eins og hennar er von og vísa .
BBC gerði vinsæla þáttaröð eftir þessari bók sem sýnd var á RÚV síðastliðið haust og nú eru hafnar sýningar á þáttaröð númer tvö .
Þjóðvitund og þjóðhyggja Eigi víkja er bók eftir Jón Sigurðsson , fyrrverandi formann Framsóknarflokksins .
Hér er á ferð umræðurit um íslenska þjóðvitund , þjóðerniskennd og þjóðhyggju .
Höfundur svarar hinum fjölbreytilegustu spurningum , eins og til dæmis þeim hverjar séu samfélagsforsendur Bjarts í Sumarhúsum og hvort þjóðmálastefna sé falin í kvæðinu um Dísu í dalakofanum .
Færeyskt tónlistarævintýri Veiða vind er barnasaga frá Færeyjum þar sem orð , myndir og tónlist mynda skemmtilega heild .
Höfundur texta er Rakel Helmsdal , Janus á Húsagarði myndskreytir og Kári Bæk semur tónlist sem fylgir með á geisladiski ásamt upplestri Benedikts Erlingssonar á sögunni .
Þórarinn Eldjárn þýddi .
Þetta er einstaklega falleg bók með litríkum myndum , spennandi söguþræði og heillandi tónlist .
Ný íslensk spennusaga Það er nóg af þýddum erlendum spennusögum á markaði og nú bætist íslensk spennusaga við Hinir réttlátu er spennusaga eftir Sólveigu Pálsdóttur sem í fyrra sendi frá sér Leikarann sem fékk ágætar viðtökur .
Kunnur athafnamaður finnst myrtur á golfvelli á Suðurlandi .
Sama dag verður sprenging í hvalveiðiskipi sem liggur við höfnina .
Lögregluliðið hefur sannarlega í nógu að snúast .
Málsháttur vikunnar Þegar vínið gengur inn , gengur vitið út .
Sterkasti maður í heimi er sá sem stendur einn .
Henrik Ibsen Ómissandi bók fyrir spennufíkla Spennusagan Áður en ég sofna ( Before I Go to Sleep ) eftir S.J .
Watson er í þriðja sæti metsölulista Eymundsson yfir rafbækur .
Bókin er ekki komin út á prenti heldur einungis sem rafbók .
Prentaða útgáfan er væntanleg í lok mánaðarins og ekki er að efa að bókin muni þá komast mjög ofarlega á metsölulista yfir prentaðar bækur og langlíklegast er að hún komist alla leið á toppinn .
Það væri alveg í takt við viðtökur erlendis en þessi hörkuspennandi bók hefur verið þýdd á 30 tungumál , hlotið metsölu og unnið til fjölmargra verðlauna .
Bókin er fyrsta verk höfundarins S.J .
Watson .
Aðalpersóna verksins er kona sem vaknar á hverjum morgni án þess að muna hver hún er .
Með því að rýna í dagbók sem hún heldur reynir hún síðan að raða saman brotakenndum myndum og komast þannig að því hver hún er .
Spennufíklum skal bent á að láta þessa bók ekki framhjá sér fara .
Þess má geta að þessi snjalla spennubók mun senn verða að kvikmynd með Nicole Kidman í aðalhlutverki .
Leikstjóri er Rowan Joffe .
