Nú þegar júnímánuður er rétt handan við hornið og ferðalögin að hefjast er gott að muna líka eftir hollum og næringarríkum mat til að taka með til að vega upp á móti aukinni ísneyslu , bjór- og léttvínsdrykkju og færri klukkustundum í ræktinni , sem að margra mati er hluti af íslensku sumri .
Margir nýta þó útiveruna til hreyfingar og borða léttari og hreinni fæðu á sumrin , sem er hið besta mál .
Þegar maður er að ferðast er mikilvægt að nestið sé handhægt og þurfi til dæmis ekki að vera í kæli .
Safaríkir ávextir , mjúkir ostar , kjöt og jógúrt eru því síður hentugir valmöguleikar .
Gott nesti í bílinn eða í útivistinni Besta snakkið á ferðalögum er ávextir , grænmeti , ósaltaðar hnetur og þurrkaðir ávextir , harðfiskur og nóg af vatni ( sítrónuvatni , léttkolsýrðu sódavatni eða bara hreinu vatni ) .
Allar tegundir grænmetis henta ekki á ferðalögum og það sama má segja um ávexti .
Safinn úr appelsínum gæti til dæmis kallað á handþvott og hentar kannski ekki öllum aðstæðum .
Fátt er þó hentugra en að skera niður gulrætur , agúrkur , paprikur og epli í hæfilega stóra bita og setja í smellupoka áður en maður leggur í hann .
Gráfíkjur , döðlur og rúsínur ásamt valhnetum , jarðhnetum og fræjum er líka frábær valmöguleiki til að setja í box með þéttu loki , til að metta svanga munna .
Harðfiskur er líka hollt og gott nesti sem betra er að borða í guðsgrænni náttúrunni heldur en í bíl .
Hafðu nóg af brúsum í bílnum , en það getur verið frábær upplifun að stoppa við næstu bergvatnsá , þar sem allir fara út og fylla brúsana af ísköldu vatni .
Betra gerist það ekki ! Taktu með heitt vatn á hitabrúsa og bolla en það stendur alltaf fyrir sínu að stoppa í góðri laut og fá sér heitt kakó .
Ekki gleyma að taka eldhúsrúllur og blautþurrkur með í bílinn .
Ruslapokar eru líka nauðsynlegir .
Grillaðu ávexti og grænmeti Mundu alltaf eftir grænmeti og ávöxtum þegar þú grillar .
Búðu til girnilegt ferskt grænmetissalat og gerðu það enn girnilegra með döðlum , rúsínum , ósöltuðum hnetum , kókosflögum , ferskum kryddjurtum , sesamfræjum eða graskersfræjum .
Grillaðir sveppir með fetaosti eru ómótstæðilegir .
Paprika , rauðlaukur , kúrbítur er líka frábært á grillið og ekki má gleyma grilluðum ananas og banana í eftirrétt með jarðarberjum og bláberjum ofan á .
Fiskur og magurt kjöt Grillaðu lax , steinbít , löngu , keilu , túnfisk , kjúklingalundir að ógleymdu lambakjöti .
Kauptu ókryddað og veldu góð krydd og gerðu þínar eigin marineringar .
Léttari sósur Sósur geta bætt mikilli óhollustu við máltíðina , það er of mikilli fitu , aukaefnum og jafnvel sykri .
Í stað majónessósu eða tilbúinnar sósu er tilvalið að nota hreint jógúrt / ab-mjólk , sýrðan rjóma , grískt jógúrt og / eða kotasælu í grunninn og bragðbæta með graslauk , rauðlauk , agúrku , Dijon-sinnepi , pipar , safa úr sítrónu eða lime og kryddjurtum , s.s basil eða myntu .
Það tekur enga stund að útbúa slíka sósu og þú veist hvað þú setur ofan í þig .
Hér er uppskrift að einni góðri sem passar með fiski , kjöti og grænmeti : ½ dós grískt jógúrt , hræra vel upp Létt ab-mjólk , þangað til grunnurinn er hæfilega þunnur .
Hrærið vel saman .
Safi úr hálfri sítrónu / lime Pipar eftir smekk 2-3 tsk .
af Dijon-sinnepi , fer eftir smekk Grænt te Léttvíns- og bjórdrykkja getur leitt til bjúgs , en bjúgur getur einnig myndast vegna mikillar sykur- og skyndibitaneyslu .
Ef buxnastrengurinn eða hringarnir eru farnir að þrengjast getur grænt te gert gæfumuninn og hjálpað til við vatnslosun .
Hugmyndir um nesti og uppskriftir fyrir ferðalög er meðal annars að finna hér : http://mynewroots.org / site / 2013/03/recipes-and-tips-for-healthy-travel-2/ http://www.seriouseats.com / talk / 2008/07/snack-ideas-for-people-who-travel.html TAKTFÖST ÖNDUN FYRIR HLAUPARA Andaðu léttar þegar þú hleypur ! Rhythmic breathing ( Taktföst öndun ) er ný tækni sem á að hjálpa hlaupurum við að hlaupa hraðar og forðast meiðsli .
Þessi aðferð er kynnt í bókinni Running on Air eftir maraþonhlauparann og framkvæmdastjóra tímaritsins Runner ' s World , Budd Coates , en tæknina hefur hann byggt á eigin reynslu sem maraþonhlaupari .
Þessi tækni byggist á ákveðnum öndunarstíl sem samhæfir öndun við fótavinnuna , þannig að útöndunin eigi sér ekki aðeins stað þegar stigið er niður í annan fótinn , heldur þegar stigið er bæði niður í hægri og vinstri fót með reglulegu millibili .
Coates segir að margir lendi alltaf á sama fætinum við útöndun , sem getur leitt til meiðsla öðrum megin í líkamanum .
Hann telur að með því að anda út þegar stigið er niður sitt í hvorn fótinn sé hægt að rétta af ójafnvægi og eyða meiri tíma í að anda að sér , sem heldur bolnum stöðugri og getur dregið úr álagsmeiðslum .
Grundvallaratriði til að ná þessari tækni að mati Coates er að anda ofan í maga þegar maður hleypur .
Slík öndun eykur hraðann og heldur honum jöfnum í löngum hlaupum .
Hann segir að með því að anda ofan í maga fyllist lungun betur af lofti sem færir vöðvunum meira súrefni .
Coates segir að Rhythmic breathing-tæknin dragi úr líkum á að maður fari of hratt af stað í upphafi hlaups , en með þessari réttu öndun fari maður hægt og rólega upp í sinn hraða og öndunin verði í takt við skrefin .
Þannig upplifir maður ekki þreytu eða köfnunartilfinningu í upphafi hlaups .
Hann segir marga eiga það til að hlaupa of hratt af stað í upphafi vegna spennu og eftirvæntingar .
Nánari upplýsingar um þessa öndunartækni Coates er að finna á : http://www.runnersworld.com / running-tips / running-air-breathing-technique .
Hugsum málið Áður en við trúum því sem við lesum og heyrum til dæmis um heilsuvörur eða heilsusögur annarra er góð regla að velta fyrir sér hvað liggur að baki upplýsingunum .
Ekki er allt sem sýnist .
Heilbrigt líf Fallegar umbúðir Ekki láta blekkjast af fallegum umbúðum sem líta heilsusamlega út .
Vendu þig á að afla þér upplýsinga um vöruna sem þú kaupir , rétt eins og þú gerir þegar þú kaupir vörur sem þurfa að endast þér eða gera gagn .
Eitt besta heilsuráð sem hægt er að gefa fólki er að hvetja það til að lesa innihaldslýsingar á umbúðunum og læra það ef það kann það ekki .
Ef innihaldslýsing vörunnar er ekki til staðar , ekki kaupa vöruna .
Íslensk lög segja að matvara skuli hafa innihaldslýsingu og upplýsingar um næringargildi ( hlutfall próteina , kolvetna og fitu ) .
Athugaðu líka að innihaldslýsingar evrópskra matvara byggjast á 100 g en bandarískar matvörur miðast við einn skammt sem er mismunandi stór eftir matvöru .
Helmingi minni fita en áður Athugaðu hvað liggur að baki auglýsingaherferðum eða upplýsingum á umbúðum sem segja minna af , meira af eða án eins og til dæmis : 55% minni fita en áður eða enginn sykur .
Slíkar yfirlýsingar þurfa ekki endilega að þýða að varan sé holl og næringarrík og ekki heldur að varan sé hollari en hún var áður .
Það er ekki alltaf betra að minnka fituna því sumar fitur eru okkur lífsnauðsynlegar og sykurlaus vara getur verið full af sætuefnum .
Notaðu hyggjuvitið og skoðaðu hvað varan inniheldur frekar en að velta fyrir þér hvað hún inniheldur ekki .
10 kíló farin á 4 vikum ! Ef það er satt , að einhver hafi lést um 10 kíló á 4 vikum , geta verið ýmsar misheilsusamlegar ástæður að baki og margar jafnvel ekki svo eftirsóknarverðar .
Ein ástæðan gæti verið að viðkomandi hafi verið í mikilli yfirvigt og / eða á mjög slæmu mataræði áður en hafist var handa og því ólíklegt að hann hafi misst mikla fitu , heldur fyrst og fremst misst mikið vatn úr líkamanum .
Þá sýna rannsóknir að meiri líkur eru á að þeir sem léttist hratt hafi ekki náð að breyta lífsstíl sínum að sama skapi til að viðhalda árangrinum og því ólíklegra að þeir haldi kílóunum af .
Þá nær húðin síður að dragast saman ef viðkomandi léttist hratt .
Fyrir þá sem þurfa að grenna sig og halda aukakílóunum af , er raunhæft og skynsamlegt að léttast um 0,5-1,5 kg á viku , en því þyngra sem fólk er , því meira má það léttast á viku .
Hér á því vel við að segja að ef eitthvað hljómar of gott til að vera satt , þá er það oftast raunin Algengar ranghugmyndir um líkamann og hreyfingu Það er offita er í ættinni , þess vegna er ég feit ( ur ) .
Réttara er : Athafnir þínar og ákvarðanir á hverjum degi hafa meiri áhrif á heilsu þína en erfðafræðilegir þættir .
Ég svelti mig bara Réttara er : Best er að borða oft á dag og frekar lítið í einu .
Of lítil næring á hverjum degi getur til dæmis truflað efnaskipti líkamans , dregið úr orku og rýrt vöðva , sem allt getur dregið úr líkum á að maður grennist .
Ég þarf ekki að hreyfa mig Réttara er : Það þurfa allir að hreyfa sig reglulega , feitir , mjóir , litlir og stórir .
Lágmarkshreyfing er þrisvar sinnum í viku , 30 mín .
í senn .
Það er enginn óhultur gegn sjúkdómum , en hreyfing dregur úr líkum á hjarta- og æðasjúkdómum , krabbameini og sykursýki .
Hún styrkir einnig beinin , bætir líkamsstöðu og eykur lífsgleði , svo fátt eitt sé nefnt .
Er kyrrseta reykingar okkar tíma ? Á ted.com má finna 1.500 ókeypis fyrirlestra um allt milli himins og jarðar – þar á meðal áhugaverða fyrirlestra um heilsutengd málefni .
Í nýlegum fyrirlestri Nilofer Merchant tekur hún fyrir vandamálin sem stafa af óhóflegri kyrrsetu .
Nefnir Merchant að " 21. aldar-maðurinn " verji meiri tíma sitjandi heldur en sofandi , eða 9,3 klst. á sólarhring .
Bregði fólk ekki út af því eykur það líkurnar á að fá ristil- og brjóstakrabbamein um 10% .
Á þeim grundvelli kallar hún kyrrsetuvandann " reykingavanda samtímans " og setur fram einfalda lausn við vandanum : að ganga meira yfir vinnudaginn , t.d. á milli funda .
