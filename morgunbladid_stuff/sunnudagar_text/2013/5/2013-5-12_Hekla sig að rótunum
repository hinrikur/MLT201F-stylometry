Ófáir Íslendingar hafa sótt hjónin Maxine og John Ingalls heim til eyjunnar Heclu í Winnipeg-vatni , þar sem fótspor vesturfaranna eru á hverri þúfu .
Nú eru Ingalls-hjónin stödd á Íslandi til að hitta ættingja og vini .
Þau missa þó líklega af einum , hann er upptekinn við að mynda ríkisstjórn .
Orri Páll Ormarsson orri@mbl.is Maxine Ingalls heilsar á íslensku á heimili frænku sinnar í Kópavoginum og við byrjum á því að skiptast á nokkrum vel völdum orðum á hinu ástkæra ylhýra .
Síðan skiptir hún yfir í ensku .
" Ég tala bara pínulitla íslensku , " viðurkennir hún .
" Lærði hana ekki sem barn og fór ekki að leggja mig eftir því fyrr en ég var komin yfir fimmtugt .
Mér hefur farið töluvert fram en eigi að síður er best að viðtalið fari fram á ensku .
" Hún brosir skæru brosi .
Maxine hefur verið á landinu í eina viku ásamt bónda sínum , John , og það hefur verið í mörg horn að líta .
" Við hittum flesta Íslendinga sem koma til Heclu , þar sem við búum , og þegar þeir kveðja segja þeir okkur endilega að hafa samband þegar við erum á Íslandi .
Ég er svo frökk að ég geri það bara , " segir hún hlæjandi .
Eitt númer mun Maxine þó ekki hringja í , alltént ekki í bili .
" Sigmundur Davíð Gunnlaugsson og frú hafa í tvígang verið gestir á heimili okkar í Heclu og til stóð að heyra í honum hljóðið .
Þegar við lentum á Íslandi fréttum við hins vegar strax að hann hefði unnið stórsigur í alþingiskosningunum og væri að freista þess að mynda nýja ríkisstjórn .
Það er líklega best að ónáða hann ekki , hann hefur nóg á sinni könnu , blessaður .
" John tekur upp þráðinn , sposkur á svip .
" Ég væri svo sem alveg til í að heilsa upp á hann og gefa honum holl ráð .
" Glaðlegir stjórnmálamenn Þau óska formanni Framsóknarflokksins alls hins besta .
" Sigmundur er vænsti maður og ég minnist þess ekki í annan tíma að hafa séð eins glaðlega stjórnmálamenn og hann og hinn flokksforingjann sem er í stjórnarmyndunarviðræðum við hann .
Það hlýtur að vera góðs viti fyrir íslensku þjóðina .
" Ingalls-hjónin missa ef til vill af verðandi forsætisráðherra í þessari lotu en ná þeim fráfarandi í staðinn .
Strax að þessu viðtali loknu er för þeirra heitið í Stjórnarráðið , þar sem Jóhann Sigurðardóttir mun taka á móti þeim .
" Jóhanna kom til okkar á Íslendingadaginn fyrir þremur árum og það verður gaman að hitta hana aftur , " segir Maxine .
Hún er fædd og uppalin á Heclu sem er ríflega þúsund ferkílómetra eyja í Winnipeg-vatni í Manitoba-fylki í Kanada .
Þar settust að Íslendingar í svokallaðri annarri bylgju árið 1885 , þar á meðal báðir langafar hennar og langömmur .
Amma Maxine , Stefanía Þorláksdóttir , var líka fædd á Íslandi .
Hecla er stærsta eyjan í vatninu og hefur fyrir vikið gælunafnið Mikley , upp á íslenska vísu .
Hræddi börnin upp úr skónum " Þegar við komum hingað til Íslands fyrir nokkrum árum , nokkrar hressar konur frá Heclu , kynnti Almar Grímsson , fyrrverandi formaður Þjóðræknisfélagsins , okkur sem Mikleyjarmeyjar .
Eins og ég skil orðið " mey " stóð engin okkar undir því gælunafni .
Ekki lengur .
" Hún hlær .
Stefanía , amma Maxine , lést áður en Maxine fæddist en minningin lifði .
" Amma var yndisleg kristin kona en sögurnar sem hún sagði börnum sínum voru hræðilegar .
Því hræddari sem þau urðu þeim mun svakalegri urðu sögurnar .
Fátt er jafn ógnvekjandi og íslenskar drauga- og púkasögur .
" Hún brosir .
Foreldrar Maxine , Bernice og Stefan Helgason , töluðu alltaf íslensku sín á milli á heimilinu en ensku við Maxine og systkini hennar þrjú .
Fyrir vikið lærði hún ekki málið .
" Ég velti þessu ekki fyrir mér þegar ég var lítil en núna þykir mér miður að hafa ekki lært íslensku strax í barnæsku .
Fyrir um áratug tók ég á mig rögg og fór að læra svolitla íslensku , " segir Maxine .
Hún sótti námskeið en kenndi sér líka sjálf með því að bera saman ritningarorð í íslenskum og enskum biblíum .
John hefur skýringu á því hvers vegna eiginkonu hans var ekki kennd íslenska .
" Foreldrar Maxine voru af kynslóð sem var umhugað um að börnin þeirra löguðu sig að samfélaginu vestra .
Skæru sig ekki á neinn hátt úr fjöldanum .
" Býr til ljúffenga vínartertu Það styður þessa kenningu að öll fengu börnin ensk nöfn , Lorraine , Warren , Teddy og Maxine .
Enda þótt hún lærði ekki málið fékk Maxine á marga lund íslenskt uppeldi .
" Það voru Íslendingar allt í kringum mig , menningin var í hávegum höfð og íslenskir réttir voru iðulega á borðum ; skyr , rúllupylsa , slátur , kleinur , ástarpungar og síðast en ekki síst vínarterta .
Hún er ómissandi á öllum heimilum Vestur-Íslendinga og það er gaman að segja frá því að dóttir mín gerir ennþá betri vínartertu en ég .
Þeirri list megum við ekki tapa niður .
" Lítil hætta er raunar á því en Maxine og John staðfesta að mikil vakning sé meðal yngra fólks af íslenskum ættum í Manitoba .
Það vilji halda uppruna sínum á lofti .
" Mér finnst áhugi á Íslandi vera að aukast , unga fólkið vill heimsækja landið , læra tungumálið og efla menninguna .
Þarna kemur margt til en Snorra-verkefnið vegur þungt .
" Íslendingadagurinn er snar þáttur í þessu .
Hann er haldinn hátíðlegur í ágúst og að þessu sinni þarf Maxine að klæða sig sérstaklega upp ; hún verður fjallkonan .
Íslensk örnefni hafa löngum verið algeng í Manitoba , ekki síst á Heclu og bjó fjölskylda Maxine á Hóli .
" Pabbi var Stefán á Hóli , það verður varla íslenskara .
" Hún hlær dátt .
Maxine ólst upp við nauman kost og fyrir vikið kom aldrei til álita að heimsækja Ísland .
" Við fórum varla til Winnipeg , hvað þá lengra .
" Byggð lagðist af á Heclu Þegar Maxine var sextán ára , árið 1966 , lagðist byggð af á Heclu og flutti hún þá með fjölskyldu sinni til borgarinnar Selkirk sem einnig er í Manitoba-fylki .
Þar kynntist hún John og gengu þau í heilagt hjónaband árið 1972 .
Maxine og John bjuggu sér heimili víðsvegar um Kanada vegna starfa hans fyrir lögregluna og herinn , síðast í Nova Scotia , en þegar móðir hennar veiktist af krabbameini árið 1998 sneru þau aftur á fornar slóðir , til Selkirk .
Maxine er hjúkrunarfræðingur og annaðist móður sína síðustu misserin .
Hún hefur líka háskólapróf í sálarfræði upp á vasann , auk þess að leggja stund á listir , einkum málverk og ljósmyndun .
Fyrir tólf árum komu John og Maxine sér upp sumarhúsi á Heclu og frá árinu 2007 hafa þau búið þar árið um kring .
John fann gamalt hús sem hann lét flytja út í eyna .
" Síðan hef ég verið að dytta að því hægt og rólega til að mæta þörfum Maxine .
" Hann hlær og strýkur spúsu sinni blíðlega um axlir .
Mjög fámennt er í eynni á veturna , aðeins fimmtán íbúar , en á sumrin fjölgar til muna , einkum um helgar , þegar á bilinu tvö til þrjú hundruð manns hafast við í eynni .
Þegar Maxine og John sneru aftur hafði kirkjan á Heclu , þar sem Maxine var skírð og fermd , staðið auð í meira en þrjá áratugi .
Þau fengu þá hugmynd að taka hana aftur í notkun og fengu til þess leyfi hjá þar til bærum yfirvöldum .
" Mér þótti dapurlegt að kirkjan væri lokuð og einn morguninn sagði ég sísona við John : Eftir hverju erum við að bíða , að Guð sparki í höfuðið á okkur ? Í öllum kristnum samfélögum er kirkjan brennipunkturinn .
Þannig var það á Heclu í gamla daga og þannig er það orðið aftur , " segir Maxine en sextíu manns mættu í fyrstu messuna .
" Eftir það var ekki aftur snúið .
" Ritningarlestur á íslensku Guðsþjónustur fara nú fram á hverjum sunnudegi yfir sumartímann .
John leiðir athöfnina enda þótt hann hafi ekki til þess formlega þjálfun og Maxine sér um tónlistina .
Ísland er ennþá miðlægt í öllum guðsþjónustum og ritningarlestur fer bæði fram á ensku og íslensku .
Þetta hefur mælst ákaflega vel fyrir hjá gestum , ekki bara þeim sem eru af íslensku bergi brotnir .
" Þjóðverjarnir eru sérstaklega ánægðir með þetta enda upp til hópa miklir áhugamenn um norræna menningu , " segir John og Maxine bætir við að vel fari á þessu enda hafi íslensku innflytjendurnir verið ákaflega trúaðir og haft með sér bæði Biblíur og söngbækur frá gamla landinu .
Sumt af því hefur varðveist .
Starf Ingalls-hjónanna fyrir kirkjuna á Heclu er allt í sjálfboðavinnu .
Allt fé sem kirkjunni leggst til fer óskipt í þróunarverkefni erlendis , á Kúbu , í Súdan og víðar .
Í Mexíkó hefur nú verið reist svokallað Heclu-hús .
" Það þarf oft ekki mikið til að bæta líf fólks og mjög ánægjulegt að litla kirkjan okkar skuli geta látið gott af sér leiða , " segir John .
Ræðismenn Íslands í Winnipeg , fyrst Svavar Gestsson og síðan Atli Ásmundsson , hafa verið duglegir að koma með Íslendinga til Heclu .
Í sumar tekur Hjálmar Hannesson við starfi ræðismanns .
Maxine og John taka með glöðu geði á móti þessu fólki og bjóða smærri hópum gjarnan heim til sín .
Þegar heilu hóparnir og kórarnir koma er tekið á móti þeim í kirkjunni .
" Kirkjan er afskaplega íslensk á allan hátt og kórarnir eru ekki fyrr komnir þar inn að þeir bresta í söng , " segir John .
Á eftir kirkjunni er kirkjugarðurinn vinsælasti áningarstaður Íslendinga sem koma vestur .
" Fólk vill að vonum finna legstaði ættingja sinna .
Það hafa ófá tárin fallið í kirkjugarðinum , " segir John .
Aldrei haft meira að gera Enda þótt hjónin séu komin á eftirlaun eru þau sammála um að þau hafi aldrei haft eins mikið að gera og þessi síðustu ár á Heclu .
" Hvern hefði grunað að ég myndi enda sem prestur , smiður og fiskimaður á Heclu , " segir John hlæjandi .
Maxine er nú í sinni fimmtu heimsókn til Íslands og vald hennar á tungumálinu er alltaf að aukast .
" Ég get sagt Eyjafjallajökull .
Það var mikill áfangasigur , " segir hún hnökralaust .
" Ég hef reyndar ágæta tilfinningu fyrir framburðinum .
Veit til dæmis að ég fer ekki rétt með orðið Norður-Þingeyjarsýsla , " bætir Maxine við .
Og jú , það orð fjarar svolítið út í hennar munni .
Stærsti vandinn í Íslandsheimsóknum Maxine er að heimamenn vilja ólmir tala við hana ensku .
" Ég hef á tilfinningunni að þeir vilji nota mig til að æfa sig í enskunni .
Það er svolítið öfugsnúið , " segir hún brosandi .
Eftir viðtalið og kaffispjallið við forsætisráðherra er för Ingalls-hjónanna heitið út á land .
Þau ætla að keyra Suðurlandið til Víkur og þaðan áfram til Egilsstaða og Vopnafjarðar , þaðan sem Maxine er ættuð .
" Þangað hef ég ekki komið áður og hlakka mikið til .
" Þeim er að skilnaði óskað góðrar ferðar og viðtalinu lýkur ekki bara með handabandi , heldur innilegu faðmlagi .
" Svona gerum við á Heclu ! " Frændi Lauru Ingalls Nafnið Ingalls vekur óhjákvæmilega forvitni manns sem ólst upp við Húsið á sléttunni í sjónvarpinu .
Og viti menn , þau eru skyld , John og Laura Ingalls , söguhetjan úr þeim þáttum .
" Ég vissi af rithöfundinum Lauru Ingalls Wilder , sem skrifaði bækurnar um Húsið á sléttunni , frá því ég var barn en fór ekki að velta því fyrir mér hvort við værum skyld fyrr en ég var orðinn fullorðinn .
Ætli það séu ekki áhrif frá Maxine , hún var alltaf að rekja sínar íslensku ættir , " segir John .
Hann linnti ekki látum fyrr en hann var kominn aftur til ársins 1080 .
Þá settust norrænir menn með keimlíku nafni að í Englandi .
" Eftir því sem ég kemst næst merkir nafnið Ingalls " í krafti Þórs " .
Það er ekki lítið .
" Hann slær sér á lær .
Árið 1629 sigldi Edmund nokkur Ingalls vestur um haf og nam land í Massachusetts .
Hann mun vera sameiginlegur forfaðir þeirra Lauru .
" Edmund átti þrjá syni , Robert , John og Henry .
John flutti norður á bóginn , Robert vestur og Henry suður .
Ég er afkomandi Johns en Laura kemur út af Robert .
Eftir því sem ég kemst næst eru allir sem bera nafnið Ingalls í Norður-Ameríku tengdir blóðböndum , niðjar Edmunds .
" Laura Ingalls Wilder fæddist árið 1867 og óx úr grasi í Hnetulundi , Minnesota .
Hún lést í Mansfield , Missouri , árið 1957 , níræð að aldri .
Horfst í augu við birni John dreymdi um að verða fiskimaður , eins og faðir hans , og byrjaði þegar á unglingsaldri að róa til fiskjar .
" Föður mínum var ekkert um það gefið .
Vildi að ég fengi mér vinnu með lífeyrisréttindum .
Hann skráði mig því í lögregluskóla .
Til að byrja með ætlaði ég ekki að fara en eftir að báturinn sem ég var á sökk með öllu kaupinu mínu skipti ég um skoðun .
Það var árið 1968 , " segir John sem komst heill á húfi úr þeim hildarleik .
Upp frá því vann John sem lögreglumaður víðsvegar um Kanada en um tíma var hann hundaþjálfari hjá hernum og glímdi við allskonar snúin verkefni í skógum og á fjöllum , svo sem leit að týndu fólki .
" Ég hef horfst í augu við birni , " segir hann .
Það sló John ekki út af laginu að langafi hans , sem einnig var lögreglumaður , féll við skyldustörf .
Faðir Johns hefur líka hildi háð , barðist í seinni heimsstyrjöldinni .
Hann er enn á lífi , 97 ára gamall .
Situr við gluggann í Seal Cove , New Brunswick , horfir út á Atlantshafið og fer með forn kvæði .
Það er töggur í þeim , Ingallsum .
