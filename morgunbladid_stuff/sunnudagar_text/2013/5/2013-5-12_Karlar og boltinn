Giftir karlar sem eru enn inni í skápnum reyna að komast á séns með samkynhneigðum mönnum á stefnumótasíðum .
Sá hluti þessarar ábendingu úr viðtali við Pál Óskar í blaðinu í dag sem snýr að því að nota spjallsíður á netinu til að komast í kynni við fólk er afskaplega módern .
Hinn hlutinn – þetta með að til sé hópur karla hér á landi sem treystir sér ekki út úr skápnum – er átakanlega sorglegur og bendir til þess að við séum ekki komin eins langt og við höldum í að berjast fyrir rétti allra til að vera eins og þeir eru .
Í viðtalinu bendir Páll Óskar á að full ástæða er til að skoða stöðu hinsegin fólks ofan í kjölinn og kanna hvað veldur því að karlar hanga enn inni í skápnum þrátt fyrir þrotlausar gleðigöngur síðustu ára .
Í blaðinu er haldið áfram umfjöllun um greiðslur vegna dómgæslu í efstu deildum karla og kvenna í knattspyrnu .
Eins og sjá má í úttekt blaðsins í dag virðist ekki vera lögmál að miklu þurfi að muna á greiðslum – jafnvel þótt karlar hlaupi hraðar eins og bent hefur verið á .
Engu munar á greiðslum til dómara í efstu deildum karla og kvenna í handbolta .
Eftir að við birtum tölur um dómaragreiðslur um síðustu helgi spratt upp umræða bæði í raunheimum og netheimum .
Mikill hiti hleypur í menn þegar rætt er um bolta og klisjan " þú veist ekki hvað þú ert að tala um " hefur verið vinsæl undanfarna daga .
Því er vissara að fara varlega í lýsa yfir hryggð með það að karlar í ákveðnum hópum eiga erfitt með að koma út úr skápnum opinberlega .
Og alls engin ástæða til að vera með getgátur um hvort til dæmis karllæg menning hópíþrótta hvetur eða letur karla og konur til að vera eins og þau eru .
Líklega er best að segja sem minnst , enda er ég ekki hommi og ætti því ekki að tala um homma .
Svo spila ég ekki fótbolta og tala því ekki um hann heldur .
