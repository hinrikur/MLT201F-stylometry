Óhætt er að segja að ólgan sé mikil innan Samfylkingarinnar eftir mesta fylgistap Íslandssögunnar í nýafstöðnum kosningum , en flokkurinn tapaði tæplega 17 prósentustigum frá kosningunum 2009 .
Fylgið hrapaði úr 29,8% í 12,9% á landsvísu .
Það má heyra á þingmönnum flokksins að þeir hafi ekki búist við þessari útkomu , þó að skoðanakannanir hafi gefið vísbendingar í þá átt , eða að minnsta kosti ekki trúað því að þetta yrði niðurstaðan .
Og hljóðið er þungt í þeim þingmönnum sem náðu kjöri , en þeir tala varlega og enginn vill tjá sig ítarlega um úrslitin þegar eftir því er leitað .
" Mitt mat á því er að Samfylkingin koltapaði og ég hef svo sem ekkert annað um það að segja að sinni , " segir Valgerður Bjarnadóttir .
Helgi Hjörvar segir enga umræðu farna af stað , innanhússátök eða deilur í þingflokknum .
" Það bíður þess að myndin skýrist – þegar menn vita hvert förinni er heitið .
" " Við töpuðum kosningunum – það er ljóst , " segir Oddný Harðardóttir .
" Við þurfum að fara yfir okkar stöðu í rólegheitum .
Ég held við eigum ekki að gera það í fjölmiðlum fyrst um sinn .
Við þurfum að setjast yfir þetta og athuga hvað við getum lært af þessari stöðu .
" Kosningabaráttan ? Þingmenn sem féllu út af þingi í kosningunum hafa hinsvegar ekki legið á skoðunum sínum .
Ólína Þorvarðardóttir steig fram strax daginn eftir með grein undir yfirskriftinni " Sundrað sverð og syndagjöld " .
Þar segir hún nýja forystu engri fótfestu hafa náð á þeim fáu vikum sem liðu frá kjöri hennar fram að kosningum .
Formaðurinn Árni Páll Árnason hafi tekið þá ákvörðun " að skilja sig frá verkum ríkisstjórnarinnar í von um að fá á sig betri ásýnd " .
Um leið hafi forystan yfirgefið þrjú helstu stefnumál kjörtímabilsins , stjórnarskrármálið , fiskveiðistjórnunarmálið og ESB-umræðurnar .
Ingibjörg Sólrún Gísladóttir steig fram í kjölfarið , gagnrýndi Ólínu fyrir " vanhugsuð skrif " og bætti við : " Held að það liggi í augum uppi að það þarf annað og meira en mistök í aðdraganda kosninga til að flokkur tapi 17% fylgi .
" Annar fyrrverandi þingmaður , Guðrún Ögmundsdóttir , tók undir það : " Sammála þér mín kæra , anda inn og anda út , nú á enginn að flýta sér en hinsvegar þarf að fara í saumana á þessu rólega og yfirvegað , hreinskilið og með festu .
" Verk ríkisstjórnarinnar Mörður Árnason datt líka út af þingi og hefur ekki legið á gagnrýni sinni .
Hann telur að þrátt fyrir allt kannist stór hluti landsmanna " við margvísleg afrek ríkisstjórnarinnar og kunni að meta þau " .
Sá strengur hafi ómað frá rósafundi vinkvennahópsins við Stjórnarráðið og síðustu dagana fyrir kosningar hafi honum fundist landið vera að rísa .
Sú tilfinning raungerðist hinsvegar ekki á kosninganótt .
Og spurning er hvort nokkurn tíma hafi verið innistæða fyrir henni .
Í tveim könnunum Félagsvísindastofnunar í apríl voru þeir sem ætluðu að skipta um flokk spurðir um ástæður flokkaskiptanna .
Fram kom í máli Ólafs Þ. Harðarsonar , prófessors í stjórnmálafræði , að 50-60% kjósenda Samfylkingar og Vinstri grænna frá 2009 hafi sagt : " Þau stóðu sig ekki nógu vel .
" Um 20% leist betur á annan flokk en einungis 6% nefndu óánægju með forystu .
" Já , auðvitað breytti Icesave-dómurinn miklu , " skrifar Mörður og hann tekur undir orð Árna Páls Árnasonar um að ein hugmynd um eina útfærslu á einu máli hafi yfirgnæft kosningabaráttuna .
En hann gagnrýnir að ekki hafi verið lagðar fram " sértækar tillögur um skuldamálin ( svipað og Össur [ Skarphéðinsson ] var að móta síðustu vikurnar ) " .
Nærtækt er að spyrja á móti af hverju slíkar tillögur hafi ekki verið lagðar fram fyrr á kjörtímabilinu .
Hvort trúverðugt geti talist að stíga fram með skjaldborgina margumtöluðu korteri fyrir kosningar ? Landsfundurinn Mörður Árnason talar um að landsfundurinn í febrúar hafi verið " feikivel heppnaður og sýndi baráttuglaðan flokk í fínu formi .
Eitthvað mikið gerðist síðustu þrjá mánuðina .
Eða gerðist ekki .
" Aðrir benda á að það sé ofmat á stöðu Samfylkingarinnar á þeim tíma .
Svanfríður Jónasdóttir , bæjarstjóri í Dalvíkurbyggð og fyrrverandi þingmaður , skrifar á fésbók : " Þegar Samfylkingarfólk mætti til landsfundar í byrjun febrúar sl. voru birtar tvær skoðanakannanir ; önnur með 15% og hin með 12% fylgi .
Þá var Icesave-dómurinn farinn að grafa undan trúverðugleika flokksins , sem og VG og Sjálfstæðisflokks .
" Mörður dregur fram samanburð við VG " sem tókst í lokin að forðast algert afhroð með áherslu á grunngildi sín , á árangur ríkisstjórnarinnar , og á leiðtoga sinn sem fremstan meðal jafningja í talsverðum hópi álitlegra frambjóðenda " .
Ef horft er til VG er samanburðurinn vissulega óhagstæður fyrir Samfylkinguna , enda stýrðu báðir flokkar þjóðarskútunni og færa má rök fyrir að VG hafi unnið varnarsigur .
En Björt framtíð reyndist þó öflugri en klofningsframboðin úr VG , Regnboginn og Alþýðufylkingin , sem náðu ekki inn manni .
Björt framtíð náði einna bestu kosningu nýs framboðs utan fjórflokksins í sögunni og uppskar 8,4% fylgi .
Þar eru þingmenn í forsvari sem eiga rætur í Samfylkingunni og Besta flokknum .
Um það leyti sem Árni Páll tók við var Björt framtíð með 19% fylgi í skoðanakönnun Capacent Gallup .
Í fyrrgreindum könnunum Félagsvísindastofnunar kom fram að um helmingur fylgis Bjartrar framtíðar kemur frá Samfylkingu .
Ekki forsætisráðherra Það kemur fram hjá Merði að eftir landsfund " virtust hollvinir Árna Páls vera að bíða eftir að hann yrði forsætisráðherra – sem aldrei stóð til af því slík skipti voru ekki á valdi Samfylkingarinnar " .
Þar vísar hann til þess að við stjórnarmyndun hafi VG gengið út frá að Jóhanna Sigurðardóttir yrði forsætisráðherra .
Í samtali við áhrifamann innan Samfylkingarinnar kemur fram að forsætisráðuneytið hafi " ekki verið bundið við flokkinn heldur einstaklinginn " .
Viðkomandi bætir við : " Jóhanna gat ekki vikið og hafði auðvitað engan áhuga á því .
Ætlaði sér aldrei að gera það .
" Spyrja má hvort það sé trúverðugt að Vinstri grænir hefðu slitið stjórnarsamstarfinu á síðustu metrunum til þess að koma í veg fyrir að Árni Páll yrði forsætisráðherra .
Var eðlilegt að VG réði ferðinni í innanflokksmálum Samfylkingar ? En ef til vill var þetta þegar um seinan .
Andrés Jónsson rifjar upp á fésbók að hann hafi verið í hópi níumenninga sem lögðu fram tillögu á flokksstjórnarfundi Samfylkingarinnar í janúar 2012 um að hafinn yrði undirbúningur að landsfundi strax um vorið til þess að endurnýja forystu flokksins og leggja grunn að stefnumálum fyrir kosningarnar .
Þá hélt Jóhanna Sigurðardóttir ræðu og sagði að næstu tólf mánuði myndi ráðast hvort stjórnarflokkarnir gætu staðið við " stóru orðin " um breytingar á fiskveiðistjórnunarkerfinu og nýskipan auðlindamála og hvort tækist að ljúka samningum við ESB .
Engu væri að kvíða fyrir kosningar ef tækist að ljúka ætlunarverkunum , en af þeim sem hún taldi upp gekk einungis rammaáætlunin eftir .
Um það eru flestir sammála í þingflokknum að útilokað var að ná þeim málum í gegn eftir að Árni Páll tók við , þó ekki væri nema vegna þess að vinstri stjórnin var þá komin í minnihluta .
En var brugðist of seint við ? Margrét S. Björnsdóttir , formaður framkvæmdastjórnar Samfylkingarinnar , tekur til varna fyrir formann flokksins er hún skrifar um langvarandi vanda : " Framkvæmdastjórnin hefði þurft að bregðast við viðvörunum í sveitarstjórnarkosningum og skoðanakönnunum , sem sýndu stöðugt minnkandi fylgi .
Það gerðum við ekki .
Nú er tækifæri til að læra af því ...
" Of mikið til vinstri ? Í tillögu níumenninganna á fyrrgreindum fundi sagði : " Við höfum áhyggjur af því að lykiláherslur Samfylkingarinnar um efnahagslegan stöðugleika og uppbyggingu í atvinnumálum séu í uppnámi .
" Þar var sleginn kunnuglegur tónn um að flokkurinn hefði færst of langt til vinstri .
Á það er bent að Jóhanna hafi verið sótt yst á vinstri vænginn og samstarfið við Vinstri græna hafi tjóðrað flokkinn þar .
Ljóst er að Árni Páll vill færa flokkinn lengra til hægra , en hann sagði í viðtali eftir kosningarnar : " Fylgisaukningin er greinilega á miðjunni .
" Og bætti við að samstarfsflokkurinn hefði talað " með kratískari blæ " en áður .
Það lá fyrir er hann var kjörinn formaður að hann legði meiri áherslu á atvinnulífið og það fékk góðar undirtektir í póstkosningu meðal almennra félagsmanna Samfylkingar , en meirihluti þingflokksins virðist ekki endilega á sama máli .
Ef til vill hittir Kolbrún Bergþórsdóttir naglann á höfuðið er hún skrifar í pistli : " Hvað eftir annað hefur verið bent á að Samfylkingin hafi færst of langt til vinstri .
Ýmsir þingmenn flokksins hafa mótmælt þessu harðlega af því yfirlæti sem hefur um of einkennt málflutning Samfylkingarinnar .
Þessir þingmenn heyra ekki annað en það sem þeir vilja heyra .
Sannast nú að dramb er falli næst og fall Samfylkingarinnar hefur verið svo mikið að jafnvel yfirveguðustu menn hafa líkt því við hamfarir .
" Umboð forystunnar Hvernig sem á það er litið er ljóst að Árni Páll hefur verk að vinna .
Þó að úrslitin hafi verið áfall eru flestir á því að hann fái tækifæri til að stokka spilin .
Þó að Mörður sé gagnrýninn kallar hann ekki eftir formannsskiptum .
" Ósigur Samfylkingarinnar er ekki Árna Páli Árnasyni einum að kenna – frekar en Jóhönnu Sigurðardóttur – eða til dæmis mér .
Árni Páll er hæfileikamaður og gerði margt vel .
" Dofri Hermannsson borgarfulltrúi vill samtal við flokksmenn , gera þurfi upp hvað fór úrskeiðis og skrifar : " Í byrjun næsta árs tel ég að Samfylkingin ætti að halda formannskosningu þar sem umboð núverandi forystu verður endurnýjað eða ný forysta valin .
" Og í bréfi til flokksmanna í gær kallaði Árni Páll eftir skoðunum þeirra á fylgistapinu .
Hann spyr hvort þörf sé á að breyta stefnuáherslum í einstökum málum , hvort þörf sé nýrra vinnubragða og hvernig Samfylkingin geti aftur orðið stór og samhentur flokkur .
Þjóðmál Pétur Blöndal pebl@mbl.is " Jæja , þetta var nú ljóti skellurinn ! En stundum er betra að tapa hressilega , þá er ekkert annað í boði en að fara í stóru vorhreingerninguna og byggja upp frá grunni .
Ég vil þó segja að ég er stoltur af því að hafa tekið þátt í að reisa þjóðfélagið við eftir hrunið mikla .
Við gleymdum bara að segja frá því ! ...
" Skúli Helgason á fésbók daginn eftir kosningar .
