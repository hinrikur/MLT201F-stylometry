Í blaði dagsins birtum við svör maka nýrra ráðherra við nokkrum vel völdum spurningum sem við lögðum fyrir þá .
Fáir fara einir í gegnum lífið , sem betur fer , og það getur verið áhugavert að heyra hvað betri helmingurinn hefur að segja um makann og þann tíma sem framundan er hjá fjölskyldum ráðherranna .
Völdum fylgir ábyrgð og ný ríkisstjórn tekur við völdum í andrými mikilla væntinga .
Á tímamótum , eins og þegar skipt er um ríkisstjórn , höfum við öll væntingar um að hagurinn vænkist .
Að staða okkar verði betri en hún er nú , eða að minnsta kosti ekki verri .
Kosningaloforðin að þessu sinni voru kannski óvenju fögur .
( Eða kannski bara gleymum við því inn á milli hversu fögur þau voru í síðustu , þarsíðustu og þarþarsíðustu kosningum .
) En þau voru í það minnsta það fögur að við væntum mikils nú .
Kjósendur munu ekki slá neitt af sínum kröfum til ráðamanna um blómlegri tíð .
Kosningar hafa farið fram , ríkisstjórnin mynduð og ekkert hægt að gera annað en að krossleggja fingur og vona það besta .
Á blaðamönnum hvílir sú skylda að skýra út fyrir kjósendum hvernig til tekst að efna loforðin .
Því megum við aldrei gleyma .
Kjósendur sitja uppi með ríkisstjórnina í fjögur ár og í millitíðinni er það fjölmiðla að gagnrýna , varpa ljósi á og skýra út hverju fram vindur , hvað þarf að laga , hvernig farið er með almannafé og hvernig gengur að efna loforðin fögru .
Margir hafa orðið til að óska nýrri ríkisstjórn velfarnaðar .
Full ástæða er hins vegar til að óska kjósendum og fjölmiðlafólki velfarnaðar næstu árin og óska þess að þeirra samstarf verði farsælt .
Kjósendur verða að geta reitt sig á fjölmiðla – ekki síður en ríkisstjórnina .
