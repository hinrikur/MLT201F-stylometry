Bergsteinn Sigurðsson blaðamaður rekur heimili í Álfheimunum í Reykjavík ásamt unnustu sinni , þriggja ára dóttur og tólf ára syni sem býr hjá þeim part úr mánuði .
Hvað áttu alltaf til í ísskápnum ? Ég reyni að eiga alltaf mjólk , ost , egg og safa .
Dóttur minni finnst tómatsósa ómissandi og af einhverjum ástæðum er alltaf líka til kók en þann djöfladjús drekk ég ekki , heldur konan mín .
Hvað fer fjölskyldan með í mat og hreinlætisvörur á viku ? Okkur finnst það vel af sér vikið ef við náum að halda okkur á bilinu 20 til 25 þúsund .
En það tekst ekki alltaf ( kannski sjaldnast ) .
Hvar kaupirðu helst inn til heimilisins ? Ég fer í Bónus fyrir helstu nauðsynjavörur fyrir utan ávexti og grænmeti , það kaupi ég í Víði .
Kjötborðið í Krónunni er ágætt ( sérstaklega þegar maður rekst á folaldakjöt ) en fiskmeti vil ég helst fá ferskt og bý svo vel að fiskbúðin Hafberg er í hverfinu .
Hvað freistar helst í matvörubúðinni ? Í sjálfu sér fátt .
Konan mín er listakokkurinn á heimilinu og sér alla möguleikana í hráefnunum í búðinni og á til að " impróvísera " við innkaupin meðan ég fylgi innkaupalistanum .
Það er helst í ostabúðum sem ég fell í freistni og reyni þess vegna að halda mig frá þeim .
Beikonið í Pylsumeistaranum í Laugalæk er líka afbragð .
Hvernig sparar þú í heimilishaldinu ? Helst með þeirri viðleitni að nota bílinn sem minnst og spara bensín ( ég er innan við tíu mínútur að hjóla í vinnuna ) .
Ég hef hins vegar talsvert svigrúm til að taka skipulagið við innkaupin fastari tökum .
Ég fór að nota Meniga nýlega og vona að það eigi eftir að hjálpa mér að halda mér réttum megin við núllið .
Hvað vantar helst á heimilið ? Okkur " vantar " í sjálfu sér ekki neitt en stærri uppþvottavél kæmi sér sannarlega vel .
Við eigum þurrkara en höfum því miður ekki pláss fyrir hann .
Það stendur þó til að koma upp þvottaaðstöðu .
Eyðir þú í sparnað ? Í lögbundinn - og viðbótarlífeyrissparnað .
Skothelt sparnaðarráð Fyrir ungmenni sem eru að stíga sín fyrstu skref á einstigi fjárhagslegs sjálfstæðis : Temdu þér nægjusemi , safnaðu fyrir hlutunum frekar en að taka lán fyrir þeim og taktu aldrei yfirdráttarlán ( hvað þá smálán ) .
