Það sem þykir æðislegt í dag verður gjarnan hallærislegt á morgun og jafnvel aftur æðislegt hinn daginn .
Farsímar eru ekkert öðruvísi en annað í þessum efnum .
Stórir og voldugir þóttu símar frábærir á upphafsárunum – enda ekki aðrir til í þá daga – svo minnkuðu þeir niður í nánast ekki neitt ; þá voru töffararnir í góðum málum ef einhver ruglaðist á símanum þeirra og kveikjara .
Svo snérist dæmið við á ný og nú er enginn maður með mönnum nema vera með að minnsta kosti lófastóra myndavél við eyrað , lesi póstinn sinn , kíki á Facebook og panti pítsu á milli þess sem hann talar í myndavélina .
Fyrirgefiði , símann .
Eða ætti e.t.v. að nota bara orðið tölva yfir græjuna ? Ég hringi bara " Ég man þegar ég tók í fyrsta skipti upp 480 gramma farsíma , leit á samstarfsmann minn og sagði : Þeir geta nú ekki minnkað mikið úr þessu , " sagði gamalkunnur símasölumaður við Sunnudagsblað Morgunblaðsins .
Raunin varð þó aldeilis önnur ; ekki voru liðin mörg ár til léttustu símarnir vógu ekki nema 78 grömm ! Þessi sami maður segist kannski hafa verið full vanafastur , svona eftir á að hyggja , og ekki hafa trúað á allar tækninýjungar þrátt fyrir að vera í þessu starfi .
" Þegar okkur var fyrst kynnt sms-tæknin spurði ég viðkomandi hvort hann væri fáviti .
Hvort hann héldi að ég ætti einhvern tíma eftir að senda mönnum textaskilaboð ? Ef ég þyrfti að hafa samband við einhvern á annað borð myndi ég einfaldlega hringja í viðkomandi ...
" Textaskilaboð þótti í sjálfu ekki merkileg mjög lengi heldur staðalaðgerð og fyrr en varði var hægt að senda ljósmyndir úr símanum .
Og svo koll af kolli .
Nú dugar síminn í nánast allar þarfir mannsins ! " Við vissum það alveg í símabransanum að oft þegar fínir karlar hittust dró einhver einn gjarnan upp farsímann og þá gerðu hinir slíkt hið sama .
Það þótti stöðutákn á sínum tíma að eiga flottan síma .
Fyrst bara að eiga síma , en eftir því sem tímar liðu var flottara að síminn væri sem minnstur .
" Nú er öldin líkast til önnur .
Farsímar á við litlar ferðatöskur ...
Það var árið 1994 sem Póstur og sími ( eins og ríkisfyrirtækið sem sá um þá málaflokka ) opnaði GSM-farsímanet .
Áður var notast við NMT-kerfið svokallaða og sumir símarnir voru þá eins og litlar ferðatöskur að stærð ! Fyrstu gemsarnir þóttu hins vegar mjög nettir .
Í Morgunblaðinu fyrr þetta sama ár sagði m.a. að um vasasíma væri að ræða sem jafnvel væri hægt að fara með til útlanda .
Þeir væru aðeins nokkur hundruð grömm og jafnvel hægt að geyma þá í vasa eða veski .
Þetta þætti ekki mikil frétt í dag og ótrúlega stutt síðan .
Árið 2000 var WAP-tæknin kynnt til sögunnar .
Þá sagði í frétt í Morgunblaðinu að ný tegund farsíma gerði " notendum nú mögulegt að sækja upplýsingar á vefsíður og notfæra sér margs konar þjónustu þeirra " .
Það var sem sagt hægt að fara á netið , sem þykir jafn eðlilegt í dag og að fólk opni augun þegar það vaknar .
" Morgunblaðið getur nú boðið lesendum sínum að tengjast slíkri þjónustu hafi þeir yfir að ráða gsm-síma með WAP-tækni , " sagði í þessari sömu frétt .
Farsímar , hvað þá gsm-símar sem hægt var að fara með til útlanda , voru bylting á sínum tíma .
Og sem betur fer litlir ...
Sá sem þetta skrifar var við störf á vegum blaðsins í Svíþjóð sumarið 1995 þegar síminn hringdi ; það var í fyrsta skipti sem undirritaður fór með farsíma úr landi .
Sat í makindum í sporvangi í Gautaborg .
Þá segir maðurinn hinum megin á " línunni " : Ég varð bara að prófa að hringja í þig .
Vissi að þú myndir svara alveg sama hvar þú værir .
" 