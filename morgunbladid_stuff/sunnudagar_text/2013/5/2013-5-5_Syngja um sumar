Við ætlum að flytja lög af þessum þremur diskum sem við höfum gefið út með þjóðþekktum íslenskum sönglögum , " segir Andrea Gylfadóttir um tónleika hennar og Tríós Björns Thoroddsen í Salnum á sunnudag klukkan 17 .
Tríóið er auk Björns skipað þeim Jóni Rafnssyni bassaleikara og Jóhanni Hjörleifssyni trommara .
Þau hafa gefið út þrjá diska , Vorvinda , Vorvísur og Heiðanna ró , sem komu út á árunum 2006 til 2009 .
Á diskum má heyra þekkt sönglög og ljóð í bland við dægurlög sem endurspegla hinn sanna íslenska sveitalífsanda síðustu aldar , – lög eins og " Vorvindar glaðir " , " Fram í heiðanna ró " og " Ó blessuð vertu sumarsól " .
Allt eru þetta lög sem hafa fyrir löngu fest sig í sessi hér á landi , hvort sem þau eru íslensk eða ekki .
" Undanfarin ár höfum við haldið tónleika á vorin því það er svo mikill vor- og sumarfílingur í þessari tónlist , " segir Andrea þegar hún er spurð um tónleikana .
Er markmiðið að hrekja kuldann á brott ? " Já , og ekki veitir af , það er ekki vorlegt þessa dagana , " segir hún og hlær .
" Þetta verður hugguleg stund , sídegis á sunnudegi , við að hlusta á fallaga músík .
Það verður bæði stuð og rólegheit .
Við setjum lögin í okkar búning án þess að fara með þau langt frá upprunanum .
Það veitir ekki af því að syngja í sig smá sól og hlýju .
Ég trúi því að við syngjum inn sumarið – og ég hlakka til .
" 