Laun knattspyrnudómara hafa verið til umræðu eftir að Sunnudagsblað Morgunblaðsins varpaði ljósi á mun á greiðslum í efstu deild karla og kvenna .
KSÍ telur mestu skipta að greiða sömu laun fyrir sömu vinnu .
Kvendómari vill jafnar greiðslur og fyrrverandi þjálfari leggur til að konur fái meira greitt Benedikt Bóas benedikt@mbl.is Eyrún Magnúsdóttir eyrun@mbl.is Dómari sem dæmir knattspyrnuleik í efstu deild kvenna fær innan við 40% af þeirri greiðslu sem hann fær ef hann dæmir leik sem karlar spila í efstu deild .
Í öllum boltaíþróttum er ákveðinn tröppugangur þegar kemur að greiðslum dómara á leik og minna greitt fyrir að dæma leiki í neðri deildum en þeim efri .
Ólíkt er eftir íþróttagreinum hversu miklu munar á því hvað dómari fær greitt .
Ekki eru allir á einu máli um hvað skiptir máli þegar kemur að ákvörðun launagreiðslna .
Dómarar sem rætt var við vegna úttektarinnar vilja fáir koma fram undir nafni .
Dómari sem rætt var við telur hárrétt að vera með ólíkar greiðslur eftir því hve erfitt er að dæma leikina .
" Það á að vera munur .
Það á að vera eftirsóknarvert að dæma í efstu deild karla .
Dómari á að þurfa að leggja helling á sig til að komast þangað .
Og hann á að fá umbun fyrir að standa sig og gera vel .
Dómarar mæta ekkert með bumbuna út í loftið .
" Annar telur að það eigi að vera " gulrót " að dæma í efstu deild karla .
" Ef allir fengju sama pening þá væru allir tilbúnir að dæma í Pepsi-deild kvenna .
Dæma fimm aukaspyrnur í leik og slaka á , " segir dómari sem ekki vill láta nafns síns getið .
Fleiri spjöld og meiri hraði þýða hærri greiðslur Þórir Hákonarson framkvæmdastjóri KSÍ telur mikilvægt að fram komi að hjá KSÍ sé algjört launajafnrétti , engu skipti hvers kyns dómarinn sé þegar kemur að greiðslum .
" Karlar og konur frá sömu greiðslu fyrir að sinna sama verkefni .
Erfiðleikastig leikjanna er hins vegar misjafnt eftir því í hvaða deild þeir eru leiknir , " segir Þórir .
Hann leggur áherslu á að ekki eigi að ræða málið aðeins út frá kynjasjónarmiði og bendir á að greiðslur til dómara séu líka ólíkar eftir því í hvaða deild er spilað , óháð kyni leikmanna .
" Ef við tökum bara karlaknattspyrnuna þá er það bara þannig að það er erfiðara að dæma í efstu deildinni heldur en neðri deildum .
Það kemur konum og körlum ekkert við , " segir Þórir og bendir á að tröppugangur í greiðslum til dómara eftir erfiðleikastigi leikja sé ekki einskorðaður við Ísland .
Munurinn sé síst minni annars staðar .
" Það er ekkert bara á Íslandi , heldur er það alls staðar þannig að erfiðustu leikirnir eru í efstu deild karla .
Fleiri spjöld , fleiri aukaspyrnur , hraðari leikur og álag á dómara meira .
Þannig er það líka annars staðar í Evrópu , " segir Þórir .
Hann telur mikla einföldun á málinu að tala um að leikirnir séu jafnlangir og því eigi að greiða jafnmikið , því fleira komi til .
Útgangspunkturinn sé sá að dómarar sjálfir telji verkefnin sem þeim eru falin miserfið og greiðslur KSÍ taki mið af mati dómara .
Bendir Þórir á að dómarar eru launþegar og viðsemjendur KSÍ og þeir sjálfir hafi mikið um það að segja að meta hversu erfitt hvert verkefni er .
Félag dómara leggi fram ákveðnar kröfur og semji síðan við stjórn KSÍ um greiðslur .
" Ef sá hópur manna segir KSÍ að það sé erfiðara að inna af hendi tiltekið verkefni en annað þá verður KSÍ að taka tillit til þess og greiða í samræmi við það , " segir Þórir .
Allur kostnaður vegna dómgæslu fellur á KSÍ Kostnaður vegna dómgæslu á knattspyrnuleik er greiddur af KSÍ .
Áður greiddu félög hluta kostnaðar en samkvæmt upplýsingum frá KSÍ hefur sambandið greitt allan kostnað við dómgæslu frá hruni .
Á síðasta ári námu útgjöld KSÍ vegna dómgæslu á knattspyrnuleikjum í öllum deildum þar sem KSÍ tilnefnir dómara um 96 milljónum króna , sem var hækkun um tæpar fjórar milljónir frá fyrra ári , samkvæmt upplýsingum úr ársskýrslu KSÍ .
Þar kemur einnig fram að árið 2008 var þessi tala tæpar 50 milljónir króna og þar af greiddu félögin tæpar 13 milljónir vegna ferða og uppihalds dómara .
Kostnaður vegna dómgæslu hefur því vaxið mikið á síðustu árum .
Laun dómara eru ríflega þriðjungur heildarútgjalda KSÍ vegna dómgæslu , eða um 35 milljónir króna .
Fjöldi leikja á vegum KSÍ var um 5.600 á árinu 2012 og KSÍ tilnefndi á því ári dómara og tvo aðstoðardómara í 3.782 leiki .
Í samningi dómara og KSÍ til þriggja ára eru greiðslur fyrir dómarastörf flokkaðar eftir erfiðleikastigi og taka mið af hraða og ákefð leiksins .
Miklar kröfur eru gerðar um þol og líkamlegt atgervi dómara og gangast þeir undir þolpróf fyrir hvert tímabil .
Dómari sem dæmir í efstu deild karla , þ.e. leiki á hæsta erfiðleikastigi , þarf að gangast undir strangara þolpróf en sá sem dæmir á lægra erfiðleikastigi eins og t.d. í efstu deild kvenna .
Alls eru 56 dómarar á lista KSÍ yfir landsdómara , þar af fjórar konur .
Engin kona hefur dæmt leik í efstu deild karla .
Hraðinn skiptir ekki öllu Birna H. Bergstað Þórmundsdóttir er ein fjögurra kvendómara sem hafa réttindi sem landsdómarar .
Hún hefur meðal annars dæmt leiki í efstu deild kvenna og 2. deild karla .
Hún segir rétt að erfiðleikastig séu ólík eftir því í hvaða deild er spilað .
" Það er alveg nóg að fara á leiki til að sjá að það er klárlega mikill munur þarna á milli .
Það er ekki verið að gera lítið úr konum með því að segja það .
Fyrir dómara er klárlega munur á kröfum , það er meiri harka í leikjum karla í efstu deild og leikirnir eru hraðari .
En við þurfum líka að spyrja okkur hvort hraðinn skipti öllu máli .
Önnur leið til að líta á þetta mál er að horfa til þess að leikirnir sjálfir , hvort sem um er að ræða Pepsi-deild kvenna eða karla , skipta jafnmiklu máli .
Auðvitað væri óskandi að það væru sömu greiðslur fyrir leikina hvort sem dæmdur er karla- eða kvennaleikur , " segir Birna en segist þó ekki gera sér miklar vonir um að breytingar verði gerðar .
" En vonandi drífur fólk sig meira á völlinn í sumar .
Ég held að ef það kæmu jafnmargir á völlinn hjá stelpunum þá kannski myndi KSÍ minnka þennan mun , " segir Birna .
Skaðleg skilaboð frá KSÍ Halla Gunnarsdóttir , sem árið 2007 gaf kost á sér til formanns KSÍ , telur félagið vera á villigötum með því að skýra út mun á launagreiðslum dómara með vísan í erfiðleikastig og hraða .
Hún bendir á að það sé tiltölulega stutt síðan farið var að greiða fyrir dómgæslu að einhverju marki hér á landi þannig að ákvarðanir um greiðslur , og mun á greiðslum eftir því hvort um er að ræða karla- eða kvennaleiki , séu nýjar .
" Það er alveg sama hvað er tínt til , það er ekkert sem réttlætir þennan ofboðslega mun .
" Halla hefur áhyggjur af því að sú afstaða KSÍ að meta upphæð greiðslna eftir því hversu hratt leikmenn hlaupa sé skaðleg íþróttinni og því sem hún stendur fyrir .
" Þetta er tal sem er ofboðslega hættulegt inn í félagsstarf eins og fótbolta sem á að vera allra .
Þetta talar inn í áratugalanga umræðu um hvort konur eigi yfirhöfuð að spila fótbolta , " segir Halla og bendir á að mikið starf hafi unnist á síðustu árum í að breyta rótgróinni misskiptingu milli karla og kvenna á æfingatímum , aðbúnaði og þjálfun .
" KSÍ verður að fara á undan með framsækinni umræðu og ráðast gegn þessum fordómum frekar en að tala um hverjir hlaupa hraðar .
Ég held að þetta sé hættuleg umræða , skaðleg fyrir fótboltann og fyrir litlar stelpur og stráka sem eru að spila fótbolta , " segir Halla .
Fullkomlega eðlilegur munur Þorkell Máni Pétursson , fyrrum þjálfari kvennaliðs Stjörnunnar í knattspyrnu , tekur undir með Höllu um að mikið hafi áunnist í uppbyggingu kvennaknattspyrnu hér á landi en telur eðlilegt að munur sé á dómaragreiðslum í efstu deild .
" Þetta er fullkomlega eðlilegur munur á greiðslum .
Konur og karlar fá jafnmikið borgað þannig að þetta er ekkert launamisrétti .
" Þorkell Máni telur að ef greiðslur fyrir að dæma karla- og kvennaleiki í efstu deild yrðu jafnaðar myndu dómarar frekar sækja í að dæma kvennaleiki .
" Það er eins og það megi ekki segja það , en það er meiri hraði í karlafótbolta .
Það er líka meira undir í karlafótbolta því einn leikur getur skipt tugum milljóna króna .
Þetta er ósanngjörn umræða gagnvart KSÍ því félagið hefur að mörgu leyti staðið sig gríðarlega vel í að auka veg kvennaboltans og setja peninga í að byggja hann upp sem hefur skilað sér margfalt .
" Greiða ætti konum sem dæma í efstu deild meira en körlum Hann telur að meira máli skipti að fá fleiri konur í dómgæslu .
" Það væri til dæmis hægt að gera með því að taka ákvörðun um að konur sem dæmi í efstu deild kvenna fái jafnmikið og karlar sem dæma í efstu deild karla .
Það myndi laða fleiri konur í dómgæslu sem væri mjög jákvætt , " segir Þorkell Máni að lokum .
EINAR ÞORVARÐARSON FRAMKVÆMDASTJÓRI HSÍ Sama greiðsla fyrir karlaleik og kvennaleik " Þetta er bara jafnt hjá okkur .
Það skiptir ekki máli hvort það eru leikir í N1 deild karla eða N1 deild kvenna .
Það er sama gjald í verðlaunfé í öllu og sömu greiðslur til dómara í karla- og kvennadeild og búið að vera þannig í nokkur ár .
Það er því algjört jafnrétti hjá okkur , " segir Einar Þorvarðarson framkvæmdastjóri Handknattleikssambands Íslands , HSÍ .
HANNES SIGURBJÖRN JÓNSSON FRAMKVÆMDASTJÓRI KKÍ Gjaldskrá unnin í samvinnu við dómara Í efstu deildum í körfuknattleik frá dómarar greitt samkvæmt gjaldskrá Körfuknattleikssambandsins sem er unnin í samstarfi við félag dómara , KKDÍ .
" Gjaldskráin er ákveðin eftir erfiðleikastuðli sem dómarar og félögin leggja upp með .
Félögin bera allan dómarakostnað nema við erum með jöfnunarsjóð sem við sjáum um .
Í lokin borga þau allt jafnt , " segir Hannes Sigurbjörn Jónsson , framkvæmdastjóri KKÍ .
Þar sem margir dómarar séu búsettir í Reykjavík leggi höfuðborgarliðin minna út , eða aðeins fyrir dómaralaunum .
Hann segir félög úti á landi greiða meira vegna ferða og uppihalds dómara en eigi á móti inneign í sjóðnum sem greitt er úr tvisvar á ári .
HSÍ = 0% KKÍ = 28% KSÍ = 156% hærri greiðsla fyrir karlaleik en kvennaleik Aðaldómari í Pepsi-deild karla fær um 40 þúsund krónur á leik í deildinni ( miðað við að leikurinn sé á höfuðborgarsvæðinu ) .
Þá er lögð saman launatala 27.250 krónur , föst 9.000 króna greiðsla vegna undirbúnings og akstursgjald innanbæjar 3.200 krónur .
Aðaldómari í Pepsi-deild kvenna fær 15.400 krónur í laun , 3.200 krónur í akstursgjald og 1.000 krónur vegna undirbúnings .
KSÍ ber allan kostnað vegna dómgæslu en þannig er það ekki hjá KKÍ og HSÍ .
Hjá HSÍ eru greiddar 15.900 krónur vegna dómgæslu í úrvaldsdeild , óháð því hvers kyns leikmenn eru .
Af þeirri upphæð greiða félögin sjálf 14.700 krónur en HSÍ greiðir 1.200 krónur .
Félögin í körfuboltanum greiða sjálf kostnað vegna dómgæslu en tekið skal fram að hjá KKÍ eru fleiri gjaldflokkar fyrir dómgæslu en hjá hinum samböndunum .
Á myndinni er miðað við greiðslu fyrir dómgæslu á venjulegum leik í Dominos-deild karla og kvenna en eins og sjá má er greitt 28% meira ef karlar leika .
Dómari sem dæmir leik í úrslitakeppni , undanúrslitum eða bikarúrslitum fær hærri greiðslu hjá öllum félögunum , þ.e. gjaldskráin hækkar eftir mikilvægi leikja .
