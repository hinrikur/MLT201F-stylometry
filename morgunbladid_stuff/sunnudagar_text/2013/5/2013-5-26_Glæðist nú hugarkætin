Nýr stjórnarsáttmáli átti sinn dag og svo stálu stólaskiptin senunni .
Það er auðvitað hugmyndin að stjórnarsáttmáli sé vegvísir og sáttargjörð ólíkra flokka til að auðvelda þeim fjögurra ára samstarf .
Leiðsögurit um lok deilna Tækifærið til málamiðlana er notað á meðan að viljinn er heitur til að komast í ríkisstjórn , úr kuldanum og inn í hlýjuna .
Sú þrá sér um þrýstinginn .
Og þótt menn þekki vel til þeirra gagnkvæmu sjónarmiða sem uppi eru er óhjákvæmilegt að samþykkja bæði leiðir og aðferðir , sem geta gengið upp þótt tillit sé tekið til beggja .
Annars gætu átakaefnin orðið erfið viðureignar , þegar ástleitnin víkur fyrir pólitísku brauðstriti og skoðanakannanir eru farnar að gera nýjum ráðherrum lífið leitt .
En hitt er vel þekkt að stjórnarsáttmálar verða fljótt " eins og böglað roð fyrir brjósti " eins og sagt var um annað testament og langlífara .
Allt fram til vorsins 1991 tíðkaðist að hafa stjórnarsáttmála langa , ekki síst þegar þriggja flokka ríkisstjórnir áttu í hlut .
Eftir kosningar 1987 tók til að mynda marga mánuði að mynda " starfhæfa " stjórn .
Hún byggði á löngum og ítarlegum stjórnarsáttmála sem margir höfðu komið að því að semja .
Hálfu ári síðar var allur trúnaður rokinn úr því stjórnarsamstarfi , þótt dauðastríðið sjálft tæki ömurlega átta mánuði til viðbótar .
Mátti vera knappari Nýi stjórnarsáttmálinn er í lengra lagi .
Kannski hafa ábyrgðarmenn hans talið að þeir gætu varla birst með styttra plagg eftir svo langa setu í sumarhúsum Suðurlands .
En fyrir vikið eru innantómar setningar " fjölmennar " eins og sagt var um kýrnar forðum .
Enginn ríkisstjórnarsáttmáli eða stjórnmálaflokkur í kosningaham kemst hjá því að vera með eitthvað af innantómum ( en helst áferðarfallegum ) setningum .
Þær gegna líklega sams konar hlutverki og lyftiduft í bakstri , breyta ekki bragði , en gera afurðina bosmameiri .
Dæmi þessa í nýja sáttmálanum eru : " Samfélag er samvinnuverkefni þar sem öll störf skipta máli og haldast í hendur .
" " Unnið verður að því að tryggja jafnrétti allra landsmanna , óháð einstaklingsbundnum þáttum og stöðu þeirra að öðru leyti , svo sem vegna búsetu og að rækta með þjóðinni þær dyggðir sem best tryggja farsæld og jafnræði .
" " Með verkum sínum mun ríkisstjórnin gera landsmönnum kleift að nýta þau fjölmörgu tækifæri sem þeir standa frammi fyrir , þjóðinni allri til heilla .
" " Ríkisstjórnin leggur áherslu á samfélagslegt mikilvægi frjálsra félagasamtaka og sjálfboðaliðastarfs og mun greiða götu slíkrar starfsemi .
Æskilegt er að stjórnvöld viðurkenni í auknum mæli í verki mikilvægi samtaka á borð við ...
" Eins og sést af þessum setningum , sem teknar eru af handahófi , hefði ekkert gert til þótt plaggið hefði verið lesið betur yfir áður en það fór út .
Svo eru það hinar setningarnar , sem virðast hafa merkingu , en vantar skýringu á : " Ríkisstjórnin mun vinna að því að Ísland verði í fararbroddi í umhverfismálum á heimsvísu og öðrum þjóðum fyrirmynd á sviði umhverfisverndar .
" Ekkert er minnst á hvernig þessu háleita markmiði verði náð .
Sem betur fer er háttur Jóhönnu ekki brúkaður með því að tilkynna að þessu marki verði náð " á allra næstu dögum " eða " öðrum hvorum megin við helgina " .
Á réttum nótum En þótt mörg dæmi af þessu tagi megi nefna og þau hefðu flest mátt missa sín er andinn í plagginu jákvæður og það skiptir mestu .
Það er rétt , sem þar segir , að nú verður að létta af margvíslegri pólitískri óvissu í landinu .
Og það sem ekki er sagt en er augljóslega undirliggjandi er að hin nýja ríkisstjórn ætlar að hætta þeim hernaði gegn almenningi sem gamla stjórnin var þekkt fyrir .
Það eru sterkar vísbendingar um að stjórnarflokkarnir hafi náð saman um að milda með einhverjum hætti það högg sem nýja ríkisstjórnin telur " heimilin " hafa orðið fyrir í kjölfar falls bankanna .
Þá er átt við " forsendubrest " sem orðið hafi hjá þeim sem skulduðu verðtryggt lán , sem ekki hafi verið " leiðrétt " eins og dómstólarnir hafa gert varðandi tiltekin gengisbundin lán .
Að því hefur verið fundið að ekki sé í sáttmálanum niðurnjörvuð lýsing á því hvernig þessu verði náð í einstökum atriðum .
En ekki var við neinu slíku að búast .
Málið er ekki einfalt og það lýtur þeim lögmálum að ekki verður það rætt opinberlega í þaula fyrr en niðurstaða liggur fyrir og full samstaða er orðin um hana .
Það sést einnig á því sem sagt er um skattamál í sáttmálanum að vilji stendur til þess að snúa af ógæfubraut fyrri ríkisstjórnar í þeim efnum .
En ekki verður heldur sagt að þar festi menn auðveldlega hönd á einstökum atriðum .
En að því verður heldur ekki fundið vilji menn sýna eðlilega sanngirni .
Það hefði raunar mátt jafna því til ábyrgðarleysis að tíma- og tölusetja skattalækkanir á þessu stigi , umfram það sem gert er .
En hitt er víst að þessi tvö atriði eru mjög tengd stjórnarflokkunum er þeir leggja sinni skútu úr vör .
" Skuldamálin " hanga um háls framsóknar og skattamálin á sjálfstæðismönnum .
Þetta voru tvö " stóru málin " þeirra tveggja .
Dálítið loðið orðalag í stjórnarsáttmála nú breytir engu um það .
Hvað var sagt er eitt , gert annað Spor gömlu stjórnarinnar hræða .
Vegferð hennar var vörðuð sviknum fyrirheitum .
Ekki aðeins þeim sem birtust í stjórnarsáttmála , heldur ekki síður þeim sem flokkarnir sögðust standa fyrir áður en að honum var komið .
Þess vegna er Samfylkingin núna smáflokkur og Steingrímur flúinn úr formannsstóli VG og flokkurinn ekki svipur hjá sjón .
Orðalag um Evrópusambandsmál var af einhverjum ástæðum haft loðnara í sáttmálanum en efna standa til og ekki hefur staðið á því að fámennishópar , mistengdir stjórnarflokkunum , séu byrjaðir að hræra í þeim veikleika .
Við því var að búast .
Í stjórnarsáttmálanum segir svo , eins og fyrr er nefnt : " Með aðgerðum sínum hyggst ríkisstjórnin einnig eyða þeirri pólitísku óvissu sem hefur verið of áberandi þáttur í íslensku þjóðlífi á undanförnum árum .
" Ekkert mál eitt annað en aðildarbröltið hefur átt jafn ríkan þátt í að ýta undir " pólitíska óvissu " í íslensku þjóðlífi á undanförnum árum .
Afstaða nær allra flokksmanna og kjósenda beggja stórnarflokkanna og þjóðarinnar er ljós í málinu .
Ekki sýnist viturlegt eða nauðsynlegt að viðhalda óvissu að óþörfu .
Það gefur þeim einum færi sem vilja veg þessarar ríkisstjórnar sem minnstan .
Klukka kjörtímabilsins tifar strax En eins og vitað er þá eru það ekki eingöngu brigð á stjórnmálalegum yfirlýsingum sem geta orðið stjórnmálamönnum og flokkum skeinuhætt þegar þeir ganga til kosninga á ný .
Það sama á við um hvernig haldið er á slíkum málum .
Síðasta ríkisstjórn hafði þannig vissulega lofað að endurskoða stjórnarskrána .
Einhverjir myndu halda því fram að það hefði hún þó svo sannarlega gert .
En það gerði hún ekki .
Þess í stað ákvað hún að fram myndi fara einhvers konar bögglauppboð um stjórnarskrána og það sem út úr því kæmi , hversu sundurtætt og skrítið sem það yrði , yrði síðan látið búa til heildstæða stjórnarskrá fyrir þjóðina ! Ekki var heil brú í þeirri nálgun , né í ferlinu sem átti sér stað .
Hvorki ríkisstjórnin né forysta hennar í þinginu veitti nokkra leiðsögn um í hvaða farveg stjórnarskrárbreytingar skyldu fara .
Næsta sérkennilegur hópur fólks hertók málið og lét eins og hann væri rétthafi þess og endaði svo með því að fara í þingframboð með " stjórnarskrármálið " í stafni .
Hópurinn talaði hátt í nafni þjóðarinnar , en náði þó ekki einu sinni fylgi 2,5% hennar og varð á eftir auðum og ógildum í úrslitunum .
Fyrir löngu var ljóst orðið að hefðbundnir stuðningsmenn ríkisstjórnarinnar vildu ekki lengur standa að þessari furðulegu uppákomu um svo mikilvægt mál .
En hinir sömu þorðu þó ekki að hafa sig í frammi opinberlega , af ótta við hávaðaseggina sem hrópuðu svo hátt og sögðust gera það í nafni þjóðarinnar .
Þetta mál varð því til þess , meðal annarra , að sannfæra kjósendur um að það væri ekki alvöruríkisstjórn í landinu .
Það var því hreint formsatriði að hún færi .
Því formsatriði hefur nú loks verið fullnægt .
Það er eitt af vormerkjunum sem gleðja geð guma núna .
