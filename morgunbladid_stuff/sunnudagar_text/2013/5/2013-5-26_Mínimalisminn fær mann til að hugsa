Ég er mjög ánægður með að hafa farið að safna teikningum en ekki málverkum ; ég tel teikningar iðulega vera persónulegri og meira upplýsandi verk , " segir Wynn Kramarsky .
Þessi Bandaríkjamaður veit sitthvað um söfnun listaverka , og hefur ákveðinn smekk eins og sjá má á sýningunni Art = Text = Art sem var opnuð á dögunum í Hafnarborg og er á dagskrá Listahátíðar .
Á sýningunni er á níunda tug listaverka , eftir hátt í fimmtíu alþjóðlega listamenn , úr safni Kramarsky-hjónanna , Wynn og Sally .
Þau hafa undanfarna áratugi safnað verkum af ástríðu og fyrst og fremst teikningum ; í safninu munu vera um 3.000 verk og 2.000 til hafa þau gefið ýmsum söfnum og menningarstofnunum víða í Bandaríkjunum .
Um árabil ráku hjónin rómaðan sýningarsal í New York , þar sem þau settu upp sýningar með verkum úr safneigninni .
Undanfarin ár hafa þau sett saman margar farandsýningar á borð við þessa sem hér er ; metnaðarfullar sýningar með verkum eftir forvitnilega listamenn sem einkum eru kenndir við mínimalisma og konseptlist .
Verkin á sýningunni eru unnin á tímabilinu 1960 til 2012 og eru meðal annars eftir Dan Flavin , Jasper Johns , Sol LeWitt , Ed Ruscha , Cy Twombly , Trisha Brown og Lawrence Weiner .
Þá eru sýnd tvö verk eftir Jón Laxdal .
Sýningin veitir innsýn í það hvernig myndlistarmenn nota texta sem efnivið og sem hugmyndalegan grunn í verk sín .
Söfnun byrjar með verki á vegg Áður en sýningin Art = Text = Art kom hingað til lands hafði hún verið sett upp í tveimur háskólasöfnum í Bandaríkjunum .
Wynn Kramarski segir hugmyndina að efnistökunum hafa komið upp í samtali þeirra Rachel Nackman sýningarstjóra safneignar þeirra hjóna , um það hvað stór hluti safnsins tengdist texta á einn eða annan hátt .
" Þetta var tækifæri til að hella sér út í nýja og áhugaverða greiningu á safneigninni , " segir Kramarsky og bætir við að hann hafi fyrir nokkru ákveðið að hætta að láta prentaðar sýningaskrár fylgja sýningum sínum , þær safni bara ryki á hillum og séu ekki umhverfisvænar .
Þess í stað fái hver sýning sinn vef .
En þegar þessi snaggaralegi 87 ára safnari er spurður að því hvort ráði för þegar hann velur teikningar að kaupa , ástríðan eða skynsemin , spyr hann á móti : " Getur þú aðskilið þetta tvennt þegar myndlist á í hlut ? Nei , ég hélt ekki .
En enginn byrjar að safna listaverkum með því að lýsa yfir að hann ætli að verða safnari .
Maður setur eitthvað upp á vegg hjá sér því manni finnst það fallegt eða áhugavert , svo kaupir maður kannski fleiri eða skiptir á verkum .
Sjálfur byrjaði ég að safna um miðjan sjötta áratuginn en þá var ég með fína vinnu og ágætar tekjur , á meðan margir vinir mínir sem voru listamenn höfðu litla innkomu .
Þegar við fórum út saman keypti ég oft bjór fyrir okkur alla og í staðinn var stundum gaukað að mér pappírsblaðið með teikningu á .
Það var líklega öllum í hag .
En að því kom , einhvern tímann á sjöunda áratugnum , að mér fannst ég verða að taka söfnunina alvarlega .
Þá hafði ég kynnst verkum Sol LeWitts , og skrifum hans og félaga hans ; ég ákvað að þar lægi áhugi minn í myndlistinni .
Formfesta mínimalismans og vitsmunalegt innihaldið hreif mig ; hinn áþreifanlegi þáttur kenninganna .
Ég hafði ekki áhuga á kenningum um eitthvað sem hafði þegar verið gert .
" Keypti mest beint af listamönnum Kramarsky segist lengi hafa haft áhuga á sköpunarferlinu , hvernig listaverk verði til , og hvað það varðar sé mínimalisminn sérstaklega áhugaverð liststefna .
" Ég er að skoða ferli í verkunum frekar en frásögn og þegar maður veltir ferlinu fyrir sér þá er nauðsynlegt að taka annaðhvort þátt í því huganum eða bregðast við því , á vitsmunalegan eða tilfinningalegan hátt .
Hvað þetta varðaði var mínimalisminn svo heillandi þegar hann kom fram , að vissu leyti sem andsvar við á köflum yfirgengilegri tilfinningaseminni í amerískri abstraktlist .
Vissulega á frásagnarkennd list sinn sess en þetta eru þó alltaf sögur .
Kannski landslag og fólk á vatnsbakka og þau eru að fara út í vatnið ; allir vita hvað þau gera þegar þau koma aftur upp úr ! Fólk skilur söguna um leið og það lítur á verkið .
Kosturinn við mínimalismann er að hann fær mann til að hugsa ; það sem gerist gerist í huganum á þeim sem horfir og þar er tekið að færa hlutina í áhugavert samhengi meðan maður horfir .
" Hann þagnar og bætir svo við : " Ef það er talað of mikið um þessar upplifanir þá óttast ég oft að við drepum sumar tilfinninganna sem kvikna við upplifunina og hugsunina .
Það er best að fólk horfi bara og segi , aha ! Nú skil ég ...
" Hann hlær .
Kramarsky segir að á þeim tíma þegar hann byrjaði að safna myndlist af alvöru hafi fæstir þeirra listamanna sem hann hafði mestan áhuga á , verið á mála hjá galleríum eða verið farnir að sýna í söfnum og þekktari sölum .
Flest verkanna keypti hann því af þeim milliliðalaust í vinnustofunum .
Og hann hreifst af grunnmiðlinum , teikningunni .
" Það er svo ánægjulegt að safna verkum sem maður getur verið í milliliðalausu sambandi við , haldið á , fundið áferðina og rýnt í , " segir hann og grípur út í loftið fyrir framan sig , eins og hann haldi á pappírsörk .
" Sýningastjórar og forverðir eru oft ósáttir við mig þegar ég tala við gesti á sýningunum og tek niður verkin sem ég er að sýna , og hvet fólk til að halda á þeim og rýna í smáatriðin með nefið uppi við glerið .
Maður fær svo mikið út úr því að rýna í teikningar .
Þá er í senn hægt að einbeita sér að stökum atriðum og fá tilfinningu fyrir sambandi hinna ólíku þátta verksins .
Það má sjá hvernig blýanturinn eða penninn hefur verið dreginn eftir blaðinu , " segir hann og geislar af síkvikum áhuga hins ástríðufulla safnara .
" Allar teikningar í mínu safni eru þar vegna þess að ég hafði áhuga á ferlinu , hvernig þær urðu til , " segir hann loks .
Leiðrétting 27. maí - Heiðar Kári Í grein í Sunnudagsblaðinu vantaði fullt skírnarnafn Heiðars Kára Rannverssonar listfræðings í myndatexta á bls. 53 .
Beðist er velvirðingar .
( Búið að lagfæra í gagnasafni ) .
