Ingvar Þorsteinsson húsgagnasmíðameistari missti tvær dætur úr brjóstakrabbameini fyrir fimm árum – með þrjátíu daga millibili .
Áður hafði móðir hans lotið í lægra haldi fyrir sama meini .
Ekki nóg með það , Ingvar greindist sjálfur með brjóstakrabba , sem er sjaldgæft hjá karlmönnum , fyrir sextán árum .
Hann náði fullri heilsu en fjarlægja þurfti annað brjóstið .
Orri Páll Ormarsson orri@mbl.is Þetta var í fyrsta og eina skipti á minni löngu ævi sem ég hef misst svefn .
Það er ekki hægt að lýsa því með orðum hvernig það er að missa barn – hvað þá tvö , " segir Ingvar Þorsteinsson húsgagnasmíðameistari en fyrir fimm árum létust tvær dætur hans úr brjóstakrabbameini með þrjátíu daga millibili .
Rebekka lést 12. febrúar 2008 , 56 ára að aldri , og Ásta 13. mars .
Hún var 52 ára .
Ingvar hallar sér aftur í sætinu á kaffistofunni á húsgagnavinnustofu sinni í Kópavoginum .
Umræðuefnið er ekki auðvelt en Ingvar hikar hvergi við að segja sína fjölskyldusögu .
Ættlægt brjóstakrabbamein hefur heldur betur komist í sviðsljósið eftir að bandaríska kvikmyndaleikkonan Angelina Jolie upplýsti í vikunni að hún hefði látið fjarlægja bæði brjóst sín í varúðarskyni .
" Gott framtak hjá henni , það er mikilvægt að vekja athygli á þessu .
Það getur verið lífsspursmál fyrir konur að vita hvort þær eru með þetta stökkbreytta gen , " segir Ingvar .
Þegar Rebekka var jarðsungin var Ásta langt gengin með sitt mein .
" Það var kalt í veðri í kirkjugarðinum þennan dag , " rifjar Ingvar upp , " og þegar presturinn , séra Pálmi Matthíasson , spurði Ástu , sem komin var í hjólastól , hvort hún vildi ekki drífa sig inn í hlýjuna í bílnum svaraði hún : " Takk fyrir það , séra Pálmi minn , en ætli sé ekki bara best að ég verði hérna eftir ! " Ingvar segir þetta lýsandi fyrir afstöðu Ástu – og þeirra systra beggja – til veikinda sinna .
Þær börðust af æðruleysi og kvörtuðu aldrei við nokkurn mann .
Systurnar glímdu lengi við sín veikindi , Ásta þó lengur .
Ingvari þykir grátlegt í tilviki Rebekku að hún leitaði fyrst til læknis eftir að hafa fundið ber í öðru brjóstinu .
Eftir að hafa skoðað hana töldu læknar enga ástæðu til að hafa áhyggjur .
Þegar hún svo loksins greindist var það um seinan .
" Þeir hefðu átt að hlusta á hana .
Það finnur þetta enginn betur en manneskjan sjálf , " segir Ingvar .
Rebekka lét eftir sig eiginmann og tvö börn og Ásta eiginmann og þrjú börn .
Ingvar segir það til marks um það hve vel dætur hans voru liðnar að vinnuveitendur þeirra beggja , Skeljungur , þar sem Rebekka starfaði , og VSÓ Ráðgjöf , þar sem Ásta vann , greiddu fyrir erfidrykkjuna .
Það var bara steinsteypa Stórt skarð var höggvið í fjölskylduna og við tók langt og strangt sorgarferli .
Sem fyrr segir átti Ingvar erfitt með svefn í fyrsta skipti á ævinni .
" Ég grét það aldrei þegar ég missti fyrirtækið mitt , Ingvar og Gylfa .
Það var bara steinsteypa .
Það var svakalegt áfall að missa dæturnar og ég gat hreinlega ekki sofið .
Úr varð að ég fékk svefntöflur og þær virkuðu ágætlega .
Gallinn var hins vegar sá að ég mundi ekki helminginn af því sem ég þurfti að muna meðan ég var á fótum .
Ég var kannski sestur út í bíl en hafði ekki hugmynd um hvert ég væri að fara .
Ég hætti því fljótlega að taka töflurnar .
Í staðinn var mér ráðlagt að fá mér bara einn tvöfaldan fyrir svefninn , alls ekki meira .
Það dugar vel , svefnleysið truflar mig alltént ekki lengur , " segir Ingvar .
Dæturnar voru ekki fyrstu ástvinirnir sem Ingvar missir úr brjóstakrabbameini .
Móðir hans varð því skæða meini einnig að bráð .
" Mamma var 56 ára þegar hún dó .
Hún var jörðuð sama dag og Kennedy Bandaríkjaforseti var skotinn .
Barátta hennar stóð skemur en hjá dætrum mínum .
Fyrst var annað brjóstið tekið , síðan hitt .
Svo var þetta búið .
" Honum er dánardagur móður sinnar minnisstæður .
" Ég fann eitthvað á mér .
Hringdi í pabba , sem var bakari , og sagði honum að ég yrði að fara til mömmu sem lá á Hvíta bandinu enda þótt það væri ekki heimsóknartími .
" Ég kem með þér , " sagði hann .
Við vorum búnir að sitja hjá mömmu í rétt hálftíma þegar hún dó .
Ég veit ekki hvað þetta var , hvort hún kallaði á mig eða hvað .
Ég vissi bara að ég varð að drífa mig til hennar .
Ég er mjög þakklátur fyrir að hafa verið hjá henni þegar hún skildi við .
" Spurður hvort fleiri konur í fjölskyldunni hafi látist af sömu orsökum hristir Ingvar höfuðið .
" Ég veit ekki til þess , móðuramma mín dó að vísu ung en það var af slysförum .
" Eiginkona Ingvars , Steinunn Guðrún Geirsdóttir , kynntist sorginni líka ung , missti móður sína úr gulu þegar hún var aðeins þrettán ára .
Faðir Steinunnar lést síðar úr krabbameini en það mein mun ekki hafa verið í brjósti .
" Konan mín þurfti að axla mikla ábyrgð þegar móðir hennar dó en tveir yngstu bræður hennar voru mikið hjá okkur eftir að við hófum búskap .
Ég segi stundum að ég hafi átt sjö börn að þeim meðtöldum .
Konan mín átti sex bræður alls .
" Missti sjálfur annað brjóstið Þar með er ekki öll sagan sögð en Ingvar greindist á sínum tíma sjálfur með krabbamein í brjósti .
" Ég er einn fárra karlmanna sem greinst hafa með það mein .
Ég held það greinist að jafnaði einn á ári hér á landi , " segir hann .
Aðdragandinn að því var sá að eiginkona Ingvars veitti því athygli að annað brjóstið á honum var innfallið .
Hann fór að skoða málið og fann þá lítið ber í brjóstinu .
" Ég lét ekki segja mér það tvisvar heldur pantaði tíma hjá lækni strax daginn eftir .
Hann greindi mig með krabbamein og spurði hvenær ég væri tilbúinn að fara undir hnífinn .
Í dag eða á morgun , " svaraði ég um hæl .
Það væri ekki eftir neinu að bíða .
Fáeinum dögum síðar var búið að fjarlægja hægra brjóstið .
Þar með var það vandamál úr sögunni .
" Við nánari athugun kom í ljós að Ingvar var einnig með krabbamein í blöðruhálskirtli .
Það mein þurfti að geisla .
" Þá það , hugsaði ég með mér , og bað um tíma fyrst á morgnana svo ég kæmist á réttum tíma í vinnuna .
Þetta hafði svo sem ekki mikil áhrif á mig en eftir tuttugu geislanir var ég spurður hvort ég vildi ekki gera hlé á meðferðinni til að hvíla mig .
Ég hélt nú ekki , illu væri best aflokið .
Eftir tíu geisla í viðbót var meðferðin búin og meinið á bak og burt .
Ég hef verið hraustur síðan .
Það eru bara nokkrir dagar síðan ég var síðast hjá lækninum mínum , Helga Sigurðssyni , og hann staðfesti að allt liti vel út .
Helgi hefur hugsað frábærlega um mig .
" Blöðruhálskrabbamein er mjög algengt hjá karlmönnum , sérstaklega eftir miðjan aldur , og hvetur Ingvar alla karla sem náð hafa fimmtugu að láta skoða sig .
" Greinist meinið snemma er gott að eiga við það , sé það komið á seinni stig er það mun erfiðara .
" Láttu ekki svona , kona ! Ingvar kveðst aldrei hafa orðið óttasleginn meðan hann glímdi við krabbameinið .
" Mitt eigið krabbamein truflaði mig aldrei .
Konan mín hafði miklu meiri áhyggjur af því en ég .
Ég sagði henni bara að láta ekki svona .
" Hann brosir .
Ekki liggur fyrir greining á því hvort um er að ræða stökkbreytta brjóstakrabbameinsgenið í fjölskyldu Ingvars sem Angelina Jolie vakti athygli á í vikunni en honum þykir það blasa við .
Þessi tíðni brjóstakrabbameins í einni og sömu fjölskyldunni geti varla verið tilviljun .
Ekki að undra að dótturdóttir hans , Anna Kristrún Einarsdóttir , dóttir Rebekku heitinnar , hafi tekið ákvörðun um að láta fjarlægja bæði brjóst sín , líkt og Jolie .
" Það er skiljanleg ákvörðun hjá henni .
Hún ætlar ekki að brenna sig , " segir Ingvar en fjallað var um það mál í fréttum Stöðvar 2 í vikunni .
Ingvar á eina eftirlifandi dóttur og tvo syni á aldrinum 46 til 59 ára .
Ekkert þeirra hefur kennt sér meins .
Steinunn , eiginkona Ingvars , er á hinn bóginn undir læknishendi nú vegna frumubreytinga og hefur krabbamein ekki verið útilokað í því sambandi .
Hún er á leið í frekari rannsóknir .
Frumubreytingarnar eru ekki í brjósti .
Æð sprakk í náranum Fleira en krabbamein hefur herjað á Ingvar .
Fáeinum árum áður en hann greindist með það sprakk æð í náranum á honum með þeim afleiðingum að nárinn bólgnaði allur upp .
Ingvari leist ekki á blikuna og hringdi á sjúkrabíl .
Með bílnum kom læknir sem gaf þegar í stað fyrirmæli um að gera allt klárt á spítalanum fyrir bráðaaðgerð .
" Aðgerðin heppnaðist vel og læknarnir björguðu lífi mínu .
Ég var í mun meiri lífshættu þarna en þegar ég fékk krabbameinið , " segir hann .
Eftir sína reynslu ber Ingvar spítölum þessa lands vel söguna .
" Að leggjast inn á spítala á Íslandi er eins og að leggjast inn hjá bestu vinum eða ættingjum .
Það er allt fyrir mann gert og starfsfólkið í hæsta gæðaflokki .
Það er einn og einn maður , aðallega innan spítalanna sjálfra , sem talar þessa þjónustu niður og vekur ótta með fólki úti í samfélaginu .
Þeir ættu að skammast sín ! Hér er allt gert til að hlynna að sjúkum .
Stundum dugar það bara ekki til .
" Sest í helgan stein eftir sjö áratuga starf Fjórtán ára var Ingvar Þorsteinsson kominn út á vinnumarkaðinn .
Byrjaði í byggingavinnu en nam svo húsgagnasmíði og gerðist meistari í þeirri iðn .
Rak um árabil húsgagnasmíði Ingvars og Gylfa .
Síðustu fjórtán árin hefur hann verið með eigið verkstæði í Kópavogi en nú er komið að leiðarlokum eftir sjötíu ár í starfi .
Ingvar verður 84 ára síðar í þessum mánuði og hefur ákveðið að loka verkstæðinu .
" Ég hef haft mikla ánægju af þessu starfi , annars hefði ég ekki enst í öll þessi ár , " trúir Ingvar mér fyrir þegar ég sæki hann heim á verkstæðið .
Það eru forréttindi að hafa yndi af sinni vinnu .
" Það hefur haldið í mér lífinu að gera eitt í dag og annað á morgun .
" Fyrr í vor missti Ingvar báða mennina sem störfuðu hjá honum og þar með var komið að vatnaskilum .
" Ég get ekki verið með verkstæðið einn .
Þess vegna ákvað ég að hætta .
" Hætta og ekki hætta , til álita kemur nefnilega að Ingvar leigi helming húsnæðisins út og haldi hinum helmingnum fyrir nokkur smærri tæki og vélar .
" Ég vona eiginlega að það verði niðurstaðan , þá get ég komið hingað af og til og sinnt smærri verkefnum .
" Hann er þegar byrjaður að selja stærri vélarnar og sendibíllinn er næstur í röðinni .
" Þegar hann er farinn verð ég bara að taka bílinn af konunni .
" Hann skellir upp úr .
Alltaf má finna eitthvað að gera Ingvar skenkir kaffi og dregur fram tebollur og vínarbrauð á kaffistofu verkstæðisins .
Forláta Rolex-úr á úlnliðnum vekur athygli .
" Ég er búinn að eiga þetta í tæpan aldarfjórðung .
Börnin mín , sem þá voru öll á lífi , gáfu mér það þegar ég varð sextugur .
Ég átti ljómandi góðan svartan Cadillac á þessum tíma og þau færðu mér gjöfina með þeim orðum að ég gæti ekki ekið um á svona fínum bíl án þess að vera með almennilegt úr á hendinni .
" Hvernig sem fer með verkstæðið óttast Ingvar ekki aðgerðaleysi .
" Meðan heilsan leyfir mun ég halda áfram að sýsla við smíðar .
Hjálpa börnunum og barnabörnunum og dytta að húsinu mínu í Grafarvoginum .
Það má alltaf finna eitthvað að gera , " segir Ingvar sem hefur líka verið duglegur að ferðast ásamt eiginkonu sinni , meðal annars að heimsækja þrjú barnabörn sem búsett eru erlendis .
Enginn skortur er á mönnum til að taka við kyndlinum en Ingvar á tvo syni og einn tengdason sem einnig eru húsgagnasmiðir .
Maður er manns gaman og Ingvar segir engan vafa leika á því að barna- og barnabarnalán framlengi lífið .
" Ein dótturdóttir mín var einmitt hjá mér hérna á verkstæðinu í gær .
Hún er lærð hárgreiðslukona og kom við til að klippa mig .
Um daginn var ég hjá henni að skera til gluggatjöld .
Þegar ég var kominn upp í tröppu sagði hún : " Heyrðu , afi minn , ég get nú alveg gert þetta ! " Mér hættir til að gleyma því að ég er ekkert unglamb lengur .
" Ingvar hlær .
Síðan heldur hann áfram .
" Ég held að þetta sé skýringin á því að konur lifa lengur en karlar .
Þær eru duglegri að sinna barnabörnunum .
" Aldrei leiðst í vinnunni Ingvari hefur ekki fallið verk úr hendi í sjö áratugi .
Honum hefur heldur ekki leiðst einn einasta dag í vinnunni .
" Fólki sem leiðist í vinnunni og hefur allt á hornum sér ráðlegg ég að finna sér aðra vinnu , bæði sín vegna og annarra .
Ég var einu sinni með mann hjá Ingvari og Gylfa sem var afskaplega óánægður í vinnunni og ég hvatti hann til að finna sér aðra vinnu .
" Hvenær ? " spurði hann undrandi .
Núna ! svaraði ég .
Hann tók mig á orðinu .
Skömmu síðar rakst ég á hann fyrir tilviljun þar sem hann var að sinna sínu nýja starfi , sem var af allt öðrum toga .
Það var allt annað að sjá manninn .
Hann var hamingjusamur .
" Að skilnaði minni ég Ingvar á að útvega mér ljósmyndir af fjölskyldu sinni eins og um hafði verið rætt í upphafi samtalsins .
" Já , já , ég man eftir því .
Minnið er nefnilega mjög gott .
Það helgast af því að ég er lesblindur og hef fyrir vikið alltaf þurft að reiða mig meira á minnið , " segir Ingvar og fer með nokkur vel valin skólaljóð máli sínu til stuðnings .
" Það er gömul saga og ný að önnur skilningarvit eflist þegar eitt hverfur .
Það er til dæmis erfiðast af öllu að selja blindum mönnum húsgögn .
Þeir þreifa gjarnan á þeim og sé eitthvað ekki eins og það á að vera finna þeir það eins og skot .
Það er stórmerkilegt .
" Um 1% sjúklinga karlar Brjóstakrabbamein hjá körlum er sjaldgæft , að sögn Jakobs Jóhannssonar , krabbameinslæknis á Landspítalanum .
Um 1% allra brjóstakrabbameinssjúklinga er karlar , það er einn á ári hér á landi , stundum tveir , meðan um tvö hundruð konur greinast .
Ekki er leitað formlega að brjóstakrabbameini hjá körlum eins og konum en Jakob hvetur karla til að vera vakandi fyrir fyrirferð í brjósti og leita læknis um leið og grunur vaknar .
" Ef brjóstakrabbamein hjá körlum liggur í ættum þá getur það tengst blöðruhálskirtilskrabbameini .
Brjóstakrabbamein hjá körlum liggur að öðru leyti ekkert frekar í ættum en hjá konum .
" Jakob segir meinið meðhöndlað eins hjá körlum og konum , brjóstvefur sé fjarlægður .
Ekki er hægt að gera fleygskurð hjá körlunum eins og hjá konunum þar sem brjóstakirtillinn er það lítill hjá þeim að hann verður allan að fjarlægja .
Hvorki er munur á lyfja- né geislameðferð hjá körlum og konum .
Jakob segir lækningalíkur ágætar , eða svipaðar og hjá konunum .
Brýnt sé þó að greina meinið á fyrri stigum , eins og með allt krabbamein .
Sagðist alltaf hafa það fínt Þegar Ásta var jarðsungin , 25. mars 2008 , minntist mágur hennar og eiginmaður Rebekku heitinnar , Einar Ágúst Kristinsson , hennar í Morgunblaðinu .
Þar segir meðal annars : " Alltaf þegar ég spurði Ástu hvernig hún hefði það var svar hennar að hún hefði það fínt og svo brosti hún út að eyrum .
Þegar þær Rebekka lágu saman uppi á Landspítala sagði Rebekka við mig : " Ég skil ekki í henni Ástu , hérna er hún fárveik og liggur bara og prjónar ! " En þetta einmitt lýsir henni Ástu best , þessari dásamlegu manneskju sem ég kveð hér og bið að skila kveðju frá mér og börnunum til systur sinnar .
Binni minn , þú hefur misst góða konu og Auður , Inga Lilly og Bjarni elskulega móður .
Missir tengdaforeldra minna , Ingvars og Lillýjar , er mikill en að missa tvær dætur með mánaðar millibili er meira en leggjandi er á eldri hjón , en Ásta og Rebekka skilja eftir sig dásamleg börn sem munu hugsa vel um ömmu sína og afa .
" Kletturinn í fjölskyldunni Ásta Ingvarsdóttir , þá helsjúk , ritaði minningargrein um Rebekku systur sína , ásamt eiginmanni sínum , Brynjólfi Eyvindssyni , í Morgunblaðið 21. febrúar 2008 .
Þar sagði meðal annars : " Látin er langt um aldur fram Rebekka Ingvarsdóttir , systir og mágkona .
Kletturinn í fjölskyldunni er horfinn og eftir stendur tómarúm og syrgjandi ættingjar .
Rebekka var búin að berjast við illvígan sjúkdóm undanfarin rúm þrjú ár , en baráttuna háði hún skipulega og af festu .
Það voru einmitt einkenni Rebekku .
Hún var mjög skipulögð kona , hvort sem um var að ræða vinnuna , sem fylgdi henni hvert sem hún fór , málefni fjölskyldunnar eða tómstundir .
Aðrir geta vottað um starfshæfni Rebekku , en við getum staðfest að þeir sem leituðu til hennar varðandi ráð eða hjálp fengu alltaf góðar móttökur og úrlausn sinna mála .
" 