Fyrstu vortónleikar Karlakórs Reykjavíkur af fernum verða í Langholtskirkju á mánudagskvöldið kemur , 6. maí , og hefjast klukkan 20 .
Dagskráin verður endurtekin á tónleikum á þriðjudags- og miðvikudagskvöld og lokatónleikarnir verða laugardaginn 11. maí kl. 16 .
Á tónleikunum flytur kórinn mörg af þekktustu íslensku karlakórslögunum , lög sem félagarnir hafa sungið oft á löngum starfstíma kórsins .
Má þar nefna lög eftir Sveinbjörn Sveinbjörnsson , Bjarna Þorsteinsson og Helga Helgason , auk úrvals erlendra laga .
Eins og rúma síðustu tvo áratugi stjórnar Friðrik S. Kristinsson kórnum og Anna Guðný Guðmundsdóttir leikur á flygilinn af kunnum fimleika .
Hin ástsæla sópransöngkona Sigrún Hjálmtýsdóttir , Diddú , er einsöngvari með kórnum og segir það afskaplega skemmtilegt .
" Mér finnst það alltaf jafn unaðslegar stundir þegar ég fæ tækifæri til að syngja með karlakór .
Það er magnað fyrir eina kvenrödd að vera á móti svona raddvegg karla , " segir hún og bætir við að svo séu þeir svo skemmtilegir – " og sumir myndarlegir " , bætir hún við og hlær dátt .
" Ég hef nokkrum sinnum sungið með Karlakór Reykjavíkur og farið í utanlandsferðir með þeim , til Evrópu og Kanada .
Það er alltaf góður andi í kórnum .
" Diddú segist ætla að syngja með þeim lög eftir Atla Heimi Sveinsson , sem hann hefur útsett fyrir kóloratúrsópran og karlakór , Vorvísu og Vísur Íslendinga .
" Atli er snillingur og útsetti þetta frábærlega fyrir okkur .
Svo syngjum við Vínarvalsa og " Vorið " eftir Grieg .
Það er viðeigandi ; við ætlum að reyna að syngja vorið til okkar .
" 