Sýningin " Sjö börn í sjó " , með tréskurðarmyndum eftir Ingibjörgu Ágústsdóttur frá Stykkishólmi , verður opnuð í veitingasal Landnámsseturs í Borgarnesi á sunnudag klukkan 16 .
Ingibjörg lærði fatahönnun í London og Kaupmannahöfn en flutti aftur í Hólminn árið 1995 og býr þar og starfar í dag .
Flest verka hennar eru byggð á íslenskum þjóðsögum og þjóðtrú .
Áhugi hennar á handverki vaknaði fyrir alvöru þegar hún byrjaði að rannsaka íslenska faldbúninginn og handverk honum tengt .
Búningahefðin og íslenskur útskurður , ásamt sögum og ævintýrum sem Ingibjörg amma hennar sagði henni , hafa orðið innblástur þessara verka .
