Frjáls fjölmiðlun á iðulega undir högg að sækja .
Nú undanfarin ár hafa fjölmiðlar í auknum mæli þurft að verja fréttaflutning sinn fyrir dómstólum , og blaðamenn hafa verið krafðir um að nafngreina heimildarmenn sína fyrir dómi .
Hvernig geta fjölmiðlar brugðist við þessu ? Eitt ráð væri að búa svo um hnútana að blaðamenn viti ekki hver lekur upplýsingunum .
Tímaritið The New Yorker hefur nú stigið skref í þá átt .
Sveinn Birkir Björnsson sveinnbirkir@gmail.com Nafnleynd heimildarmanna er ein af undirstöðum frjálsrar fjölmiðlunar .
Njóti hennar ekki við má telja litlar líkur á að þeir sem búa yfir viðkvæmum upplýsingum komi þeim í hendur fjölmiðla til umfjöllunar .
Undanfarið hafa málefni slíkra uppljóstrara verið í sviðsljósinu , en í næsta mánuði hefjast réttarhöld yfir fyrrverandi hermanninum Bradley Manning sem ákærður hefur verið fyrir að leka leynilegum hernaðarupplýsingum til Wikileaks .
Manning hefur nú þegar setið í fangelsi í þrjú ár og beðið þess að mál hans verði tekið fyrir , og megnið af þeim tíma hefur hann setið í einangrun .
Um þessar mundir stendur einnig yfir mikið fjölmiðlafár í Bandaríkjunum vegna rannsóknar dómsmálaráðuneytisins ( Department of Justice ) á upplýsingaleka er varðar aðgerðir gegn Al-Qaeda .
Í viðleitni sinni til að upplýsa lekann fékk dómsmálaráðuneytið nýlega dómsúrskurð sem veitti því víðfeðma heimild til að leggja hald á mikið magn upplýsinga um símanotkun fréttamanna Associated Press fréttastofunnar , án samráðs við fréttastofuna .
Þetta er fordæmislaus aðgerð af hálfu bandarískra stjórnvalda , og þykir mörgun hún ganga ansi nærri undirstöðum frjálsrar fjölmiðlunar ef hún fær að standa óátalin .
Erfitt að vera nafnlaus Í upplýsingasamfélagi samtímans er erfitt að standa í samskiptum ( eins og þegar menn vilja t.d. koma frá sér trúnaðarupplýsingum ) öðruvísi en að skilja eftir sig stafræn spor .
Netfang , IP tala , og símanúmer eru spor sem erfitt er að afmá og eru oftar en ekki persónugreinanleg .
Það er í leit að slíkum sporum sem dómsmálaráðuneyti Bandaríkjanna hefur krafist upplýsinga um símanotkun fréttamanna AP fréttastofunnar .
Blaðamenn hafa iðulega lagt mikið upp úr því að halda trúnað við heimildarmenn , og þekkt eru dæmi þess að þeir hafi sætt refsingu fyrir að neita að upplýsa um þá .
Í síðasta mánuði var einn fréttamanna Fox , Jana Winter , kölluð fyrir dóm þar sem hún var krafin um nafn heimildarmanna sinna innan lögreglunnar í tengslum við umfjöllun hennar um skotárásirna í Aurora í Colorado á síðasta ári , þrátt fyrir lög sem gilda þar í ríki um vernd heimildarmanna fjölmiðla .
Malið hefur vakið talsverða athygli í Bandaríkjunum , en dómai í málinu hefur frestað því .
Það er við þessar kringumstæður sem eitt elsta og virtasta tímarit Bandaríkjanna , The New Yorker , kynnir til sögunnar tól sem kallast Strongbox .
Með smá einföldun má segja að Strongbox sé pósthólf sem tryggir að heimildarmenn geta komið viðkvæmum upplýsingum til blaðsins , án þess að hægt sé að rekja þær til þeirra .
Hægt er að hafa samband við heimildarmennina til baka ( ef þeir kæra sig um ) en þó án þess að hægt sé að persónugreina þá .
Strongbox notast við frían hugbúnað sem kallast Tor , sem rekja má aftur til ársins 2002 , og var sérstaklega hannaður til að afmá spor á netinu .
Tor notar fjölda deila og endurvarpsstöðva til að senda gögnin um allan heim á leið sinni milli tveggja punkta á netinu , sem gerir þau nánast órekjanleg .
Á leið sinni um óravíddir netsins eru gögnin því dulkóðuð , afkóðuð og dulkóðuð til skiptis tl að tryggja öryggi þeirra enn frekar , og vernda nafnleysi þitt á netinu .
Auk þess sem samskipti fara í gegnum Tor-netverkið , sér Strongbox til þess að ekki er hægt að lesa skilaboð sendandans öðruvísi en að flytja dulkóðuð skilaboðin í vél sem er ónettengd , og nota tvo dulkóðunarlykla sem geymdir eru á minnislyklum ótengt tölvunni .
Þessu ferli er svo snúið við til þess að skrifa skilaboð til upprunalega sendandans ef þurfa þykir , en hann þarf þá að athuga með skilaboð til sín í pósthólfinu .
Með þessum aðgerðum telur The New Yorker að hægt sé að tryggja nafnleysi heimildarmanna með nokkurn veginn óyggjandi hætti .
Hverju breytir Strongbox ? Hugmyndasmiðurinn Poulsen segir í grein sem hann hefur skrifað um Strongbox að þetta sé fyrst og fremst tól til að vernda heimildarmenn og blaðamenn .
Með eftirlitstækni samtímans er auðvelt að rekja upplýsingar og gögn og stjórnvöld og einkafyrirtæki geta svipt hulunni af heimildarmönnum nær áreynslulaust .
Poulsen segir að fjölmiðlar hafi ekki gert nóg til að bregðast við þessari ógn .
Strongbox veitir uppljóstrurum nokkuð góða vernd gegn því að upp um þá komist , en það verndar einnig blaðamenn , sem geta tryggt nafnleysi heimildarmanna sinna nokkuð örugglega ef þeir búa sjálfir ekki yfir vitneskjunni um hverjir þeir eru , eða skilja að minnsta kost ekki eftir sig slóð samskipta sem sviptir hulunni af uppljóstraranum .
En Strongbox skapar líka vandamál .
Nafnlausar uppljóstranir gera blaðamönnum erfitt að meta trúverðugleika upplýsinganna .
Það skiptir líka máli að meta hver er hvatinn að því að þessum upplýsingum er lekið .
Þetta mat er erfitt að framkvæma án þess samhengis sem fylgir því að vita hver heimildarmaðurinn er .
Slíkar aðstæður hvetja til þess að blaðamaður og heimildarmaður stofna til samskipta utan öruggra samskiptaleiða , og þá er allt eins víst að til verði slóð sem má rekja .
Í þessu sambandi er vert að minnast þess að upp komst um Bradley Manning þegar hann fór sjálfur að gorta af því á spjallborði hakkara að hafa lekið upplýsingum til Wikileaks .
Öruggar samskiptaleiðir fyrir blaðamenn eru vissulega góðra gjalda verðar og geta hjálpað til við að vernda heimildarmenn gegn gríðarlegum framförum í eftirlistækni .
Það má þó aldrei vanmeta mannlega þáttinn þegar kemur að blaðamennsku .
Samverkamenn með sögu Hugmyndin að Strongbox er komin frá Kevin Poulsen , ritstjóra systurútgáfu The New Yorker hjá Condé Nast útgáfurisanum sem nefnist Wired Magazine og fjallar um ýmiskonar tæknitengd málefni .
Poulsen á sér merkilega sögu , en áður en ferill hans sem blaðamaður hófst var hann þekktari í samfélagi hakkara , en hann hlaut meðal annars fangelsisdóm í Kaliforníu fyrir tölvuglæpi .
Að lokinni afplánun árið 2000 tók hann að skrifa um tölvuglæpi og öryggismál og fimm árum síðar var hann orðinn ritstjóri Wired , þar sem hann hefur meðal annars fjallað mikið um mál Bradley Manning .
Poulsen hefur lýst því að þegar hann fékk hugmyndina að Strongbox hafi hann fyrst leitað með hana til net-aðgerðasinnans Aaron Swartz , sem féll fyrir eigin hendi fyrir skömmu .
Þetta var áður en Swartz varð þekktur fyrir baráttu sína fyrir frjálsu og nafnlausu neti ( áður hefur verið fjallað um baráttu Aaron Swartz á þessum síðum , þann 20. janúar ) en hann þá var nýkominn til Condé Nast , sem hafði keypt fyrirtækið Reddit sem Swartz var einn stofnendanna að .
Poulsen lýsir því að þarna hafi hann hitt fyrir mann sem skildi mikilvægi hugmyndarinnar , en var ennfremur fær um að breyta þessari hugmynd í kóða og vann að því í tvö ár .
Swartz var kærður fyrir stórfellda netglæpi og gagnastuld fyrir að hlaða niður miklu magni greina frá JSTOR fræðigreinasafninu á meðan hann var við störf við MIT háskólann og átti yfir höfði sér allt að 35 ára fangelsisdóm þegar hann batt enda á líf sitt í byrjun þessa árs .
Strongbox var síðasta stóra verkefnið sem hann skilaði af sér í þessu lífi .
