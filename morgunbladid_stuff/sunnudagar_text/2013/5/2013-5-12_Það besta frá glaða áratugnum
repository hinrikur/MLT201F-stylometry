Í kvikmyndinni The Great Gatsby fær 1920-glamúrinn að njóta sín til fulls með gleði , glassúr og demöntum .
Á þessu tímabili drukku dömurnar kampavín , reyktu sígarettur með munnstykki og dönsuðu charleston uppi á borðum í art deco-prýddum híbýlum .
Það er því ekki að undra að tímabilið 1920-1930 sé kallað " glaði áratugurinn " .
Kjólarnir voru yfirleitt ermalausir , perluskreyttir með kögri og dágóðri hreyfivídd , svo hægt væri að dansa alla nóttina án þess að kjóllinn þrengdi að og eyðilegði gott partí .
Þú getur gleymt því í kjól með pensil-sniði ...
Hárið var líka sérstaklega klippt þannig að hárgreiðslan færi ekki úr skorðum þótt gleðin stæði yfir í átta tíma eða meira .
Hárið nam gjarnan við eyru og því var haldið frá andlitinu með hárspennu í annarri hliðinni eða með " geislabaug " .
Sem sérstök áhugamanneskja um " geislabauga " , eða partíbönd eins og þau eru gjarnan kölluð í mínum innsta hring , get ég sannað að það gerist alltaf eitthvað skemmtilegt þegar partíbandið er á sínum stað ...
Carey Mulligan fer með aðalhlutverkið á móti Leonardo DiCaprio í The Great Gatsby sem frumsýnd verður hérlendis 17. maí .
Á " glaða áratugnum " voru fötin ekki bara fín heldur var mikið lagt upp úr fínum og stórum skartgripum .
Skartið sem Mulligan bar í myndinni er frá Tiffany & Co og getur " almenningur " keypt gripina úr línunni í fyrrnefndum verslunum .
Skartgripirnir voru reyndar svo rándýrir að ráða þurfti sérstakan " skartgripavörð " á tökustað svo góssinu yrði hreinlega ekki stolið .
Það er kannski ekkert skrýtið því bara hárspöngin sem hún var með í myndinni kostar yfir 40.000 krónur íslenskar í Tiffany & Co. Þið getið rétt ímyndað ykkur hvað perluarmböndin sem hún bar á báðum úlnliðum kosta .
Hvað sem því líður á myndin án eftir að hafa jákvæð áhrif á sumartískuna .
Það var varla búið að frumsýna myndina í Bandaríkjunum þegar TopShop , Jigsaw , Harrods , Benefit , Zara og fleiri tískufyrirtæki voru komin með The Great Gatsby-varning til sölu .
Þar sem við Smartlöndur elskum glys og demanta hvet ég ykkur til að ganga alla leið og vera óhræddar við að setja glimmer- " geislabauga " í hárið , dansa uppi á borðum heilan vinnudag og láta eins og " glaði áratugurinn " sé akkúrat núna .
Svo er ágætt að hafa það bak við eyrað að hver og ein stýrir sinni lífshamingju og hver vill " glaðan áratug " ef það er hægt að feta hina " glöðu lífsleið " ...
Af hverju að einskorða skemmtilegheitin við tíu ár ? martamaria@mbl.is 