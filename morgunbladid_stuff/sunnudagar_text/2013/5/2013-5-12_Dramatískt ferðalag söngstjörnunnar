" Nú er ég á hátindi ferils míns og ég verð að koma fram því fólk vill heyra mig syngja – og ég fagna því , " segir sópransöngkonan Diana Damrau .
Hún er ein skærasta stjarna óperuheimsins og heldur hér ljóðatónleika á Listahátíð ásamt hörpuleikaranum Xavier de Maistre .
Einar Falur Ingólfsson efi@mbl.is Þýska sópransöngkonan Diana Damrau er ein skærasta stjarna óperuheimsins .
Margir gagnrýnendur og tónlistarunnendur segja hina rúmlega fertugu söngkonu eina þá allra bestu og mest hrífandi sem áheyrendur geti heyrt um þessar mundir , enda hafa sigrar hennar verið glæsir á undanförnum árum .
Stefán Ragnar Höskuldsson , flautuleikari hljómsveitar Metropolitan-óperunnar , leikur undir hjá öllum helstu stjörnum óperusviðsins og er ekki í vafa : " Hún er sú besta , " segir hann .
Damrau er ástríðufullur listamaður og fer ekki auðveldustu leiðirnar í listinni .
Hún var hyllt af tónlistarrýni The New York Times á dögunum , þegar hún kaus að syngja hlutverk Viólettu í La Traviata í fyrsta skipti þar opinberlega , í stað þess að prófa rulluna fyrst í minna húsi .
" Dirfskusigur , " skrifaði hann yfir sig hrifinn .
Þótt Damrau sé kunnust fyrir óperusönginn hefur hún einnig lagt mikla áherslu á ljóðasöng .
2. júní næstkomandi gefst tónlistarunnendum færi á að heyra hana í Eldborgarsal Hörpu , ásamt einum kunnasta hörpuleikara samtímans , Frakkanum Xavier de Maistre .
Þau flytja áhugaverða ljóðadagskrá þýskra og franskra sönglaga .
" Á fyrri hluta tónleikanna ætlum við að flytja víðfræga söngva eftir Schubert , eins og " Ave Maria " , " Ständchen " og " Gretchen am Spinnrade " , og til dæmis " Ständchen " eftir Strauss .
Gestir munu heyra að þessi lög hljóma frábærlega vel með hörpunni , " segir Damrau glaðlega þegar rætt er við hana í síma þar sem hún er stödd í Zürich í Sviss .
Þar er hún nú í fyrsta skipti að syngja í La Traviata í Evrópu , við ekki síðri undirtektir en vestanhafs .
En við byrjum á að ræða um tónleikana hér og hún segir þau Xavier de Maistre hafa þekkst í rúman áratug .
" Við hittumst yfir kvöldverði með vinum og talið barst að sameiginlegri ást okkar á ljóðasöng og ekki síst frönskum laglínum .
Xavier er franskur en bjó í Vínarborg á þessum tíma með fjölskyldu sinni og þar heyrðist þessi franska tónlist furðu lítið .
Hann hélt áfram að spyrja mig : þekkirðu þetta lag – eða þetta ? Hann sagðist getað leikið öll þessi lög á hörpuna og það var upphafið að okkar samstarfi .
Við fórum inn í æfingaherbergið þar sem harpan stóð , æfðum saman og höfðum að því loknu lagt drög að þremur efnisskrám , " segir Damrau og hlær að minningunni – þetta var gjöful æfing .
" Það heillaði mig hvað túlkunarmöguleikar hörpunnar voru ríkulegir , " segir hún .
" Þetta er í senn glæsilegt einleikshljóðfæri og hljóðfæri til að leika á með söng .
Í samanburði við píanó eru dýnamískir möguleikar hörpu enn víðfeðmari .
Sérstaklega á veika sviðinu , þó harpan geti einnig verið afar kraftmikil .
Við höfum reynt mörg lög og ég held að um 85 prósent þeirra ljóða sem venjulega eru flutt með píanói , sé hægt að flytja með hörpu .
" Harpan er stórkostlegt hljóðfæri Damrau kemur aftur að efnisskránni á tónleikunum hér og segir að fyrir utan að de Maistre leiki tvö einleiksverk , þá sé seinni hluti efnisskrárinnar byggður á frönskum lögum eftir Duparc , Hahn og Chausson , og eftir Dell ' Acqua flytja þau verk um fuglasöng fyrir kóloratúrsópran og hörpu sem hún segir mjög fallegt .
Rýnir sem skrifaði um tónleika þeirra í Kennedy Center í Washington á dögunum tekur undir það , og segir Damrau hafa á meistaralegan hátt málað " í orðum hratt flug svalanna , þar sem hún skaut einum háum tóni eftir öðrum , eins og hún væri að hleypa litlu fuglunum sem hún söng um upp í morgunhimininn " .
Damrau og de Maitre hafa á undanförnum árum haldið tónleika í virtum sölum víða um lönd , til að mynda á Scala og á óperuhátíðinni í München , og síðar í mánuðinum koma þau fram í París og Genf .
" Leikur Xavier á hörpuna er langt frá klisjunni um að á hörpu leiki bara gullinhærðar ævintýragyðjur einhverja draumkennda tóna , " segir Damrau og hlær .
" Nei , harpan er stórkostlegt hljóðfæri , " bætir hún síðan við af þunga .
" Og einstakt þegar Xavier leikur á hana , af sínu afli og næmleika .
Við látum okkur dreyma um að kynna hljóðfærið betur fyrir fjöldanum .
Xavier er sá besti , það er svo einfalt .
Einstakur einleikari sem býr yfir óviðjafnanlegri tækni .
Hann elskar ljóðlist og skilur túlkunina í söngnum , og kann svo vel að mynda liti í meðleiknum .
Þegar við vinnum saman er eins og við viljum flytja línur hvor annars .
Á tónleikum njótum við þess að hlusta hvort eftir öðru og skapa dásamleg tónlistarleg augnablik , ekki bara með hugsuninni heldur frekar með hjartanu .
Mér finnst að við verðum sem eitt þegar við leikum tónlist saman , " segir Damrau af ástríðuþunga .
" Það er alltaf dásamlegt að endurskapa það sem tónskáldið hefur skrifað og skapa andrúmsloft sem hrífur áheyrendur .
Við viljum fara með þá í ferðalag hátt upp og djúpt niður , í ferðalag sem er dramatískt , ástúðlegt , milt ...
" Ljóðasöngur persónulegri Diana Damrau talar af mikilli ástríðu um flutning þeirra de Maistre og sönglögin .
Það hlýtur að vera býsna ólíkt að vera annars vegar tvö saman á sviði stórra tónleikahalla að túlka ljóð og taka síðan þátt í viðamiklum óperuuppfærslum með stórum hljómsveitum og fjölda söngvara .
Hún segir þetta ólík form en hún nálgist hvort tveggja af sama metnaði .
" Sönglög eru mun innilegri og maður er á vissan hátt í beinna sambandi við áheyrendur ; sem listamaður tekur maður þá með sér í ferðalag .
Á óperusviðinu fer ég í karakter og leik en flutningur á ljóðasöng er vissulega persónulegri .
" Er annað meira krefjandi en hitt ? Hún hugsar sig um .
Segir síðan að á ljóðatónleikum þurfi hún að minnsta kosti að syngja mun meira en í mörgum óperuhlutverkum .
" Í óperunni fer maður stundum af sviðinu í tíu mínútur og getur hvílt röddina , maður skiptir kannski um búning og breytir förðuninni áður en aftur er hlaupið á svið .
En við ljóðaflutning er ég á sviðinu frá fyrsta tóni og þarf að vera með fullkomna einbeitingu alla tónleikana ; þarf að túlka ólíkar tilfinningar og beita ýmsum aðferðum við að segja þessar litlu sögur ljóðanna .
Ég kalla þær stundum óperu-míniatúra .
Á óperusviðinu er maður bara einn karakter en við ljóðaflutning þarf að bregða sér í marga á sömu tónleikunum , auk þess að stökkva á milli stíla , jafnvel milli alda , fyrir utan að maður syngur á nokkrum tungumálum .
Þetta er áhugavert , skemmtilegt en krefjandi .
Þá er engin leið að fela sig á bak við stóra hljómsveit eða með leik , því þarna erum við bara tvö , við meðleikarinn .
Eins og maður að tala við mann .
" Vil gera mitt besta Ætla má að Damrau sé æði upptekin við að sinna glæsum óperuferlinum en engu að síður gefur hún sér tíma til að koma reglulega fram á ljóðatónleikum , og hljóðritar ljóðasöng ekki síður en óperur .
Er það mikilvægt fyrir hana á þessum tímapunkti á ferlinum að vera sífellt að koma fram , víða um lönd ? Hún hlær og segir óperuflutninginn og stússið kringum óperuna auðveldlega geta fyllt dagatalið hjá sér .
" Þegar maður stígur inn í uppfærslu sem er verið að taka upp að nýju þá er maður að minnsta kosti í þrjár vikur á þeim stað , upp í mánuð , tíminn fer eftir fjölda sýninga .
En þegar ráðist er í nýja uppfærslu getur það tekið tvo mánuði ef æfingatíminn er langur .
Ég gæti sagt nei við boðum um tónleika en það er mjög mikilvægt fyrir mig að koma fram á tónleikum og flytja ljóðasöngva .
Ég finn mér því tíma fyrir það á milli óperuuppfærslna og stundum inn á milli sýninga .
Nú er ég á hátindi ferils míns og ég verð að koma fram því fólk vill heyra mig syngja – og ég fagna því , " segir hún glaðlega .
" Ég kem því fram með ánægju .
" Damrau er fjölskyldumanneskja , er gift og á börn , og þetta hlýtur að vera krefjandi líf fyrir fjölskylduna .
Hún er sífellt á faraldsfæti og fjölskyldan ferðast saman .
" Já , þetta er krefjandi en maðurinn minn er líka söngvari og þekkir vel líf starfandi listamanna .
Maður verður bara að gæta þess að hvílast eins vel og mögulegt er og vera rólegur þó það sé margt og mikið að gerast í kringum mann .
Þetta eru mikil ferðalög , allskyns undirbúningur , ferðatöskur sem þarf að pakka niður í og taka upp úr ...
" hún dæsir við tilhugsunina .
Bætir svo við að þetta sé samt alveg hægt og að þau séu orðin vön þessu .
Eins og Damrau segir réttilega , þá er hún á hátindi ferilsins , og það hlýtur að vera draumi líkast að hvar sem hún fer dásami fólk hæfileika hennar og sönginn .
Hefur draumur söngkonunnar um farsælan feril ræst ? " Já , vissulega hefur hann ræst , " segir hún .
" Ég hef annars verið hamingjusöm á öllum þrepum ferilsins .
Sem byrjandi þegar ég þurfti að sanna mig – og maður verður alltaf að sanna sig , en ég fékk fljótlega að syngja stærri hlutverk en stóð til fyrst þegar ég var ráðin , en ég var þá vernduð af óperuhúsinu sem ég var með samning við og fékk að reyna mig við ýmislegt .
Og guði sé lof , gagnrýnin hefur alltaf verið góð , toj , toj , toj ...
ég legg líka hart að mér , elska það sem ég er að fást við og vil alltaf gera mitt besta til að fólk njóti flutningsins , " segir hún af ákafa .
" Áheyrendur eiga ekki að verða varir við það þótt söngvarinn sé ekki upp á sitt besta , að hann sé hikandi við hæstu nóturnar , að líkaminn sé of spenntur og hann ekki afslappaður ...
það krefst mikillar vinnu að ná því jafnvægi að geta alltaf boðið upp á afslappaðan og vandaðan flutning .
Ég er alltaf stressuð fyrir tónleika en ég vil gera mitt besta og að fólk njóti þess sem þetta snýst um , tónlistarinnar og tilfinninganna sem búa í henni .
Ég verð því að kljúfa sjálfa mig , með mín persónulegu vandamál og tilfinningar , frá verkunum , til að geta gefið af mér og túlkað tónlistina og ljóðin eins og þau eru skrifuð " Damrau fyllir þegar stærstu tónleikahús og óperusali af fólki sem dáir heillandi söng hennar ; tindinum er náð , en hvað næst ? Náttúran er á bak við allt " Ég vonast til að vera þar um tíma ! " Hún skellir upp úr .
" En hvað viðfangsefni næstu fimm ára varðar , þá mun ég syngja ljóðrænar ítalskar óperur , ég syng La Traviata oftar , nokkur hlutverk eftir Donizetti , líka franskar rómantískar óperur , Manon eftir Massenet , syng Perluveiðimennina , Rómeó og Júlíu , slík hlutverk , " telur hún upp .
" Síðar , eftir um fimm ár , mun ég halla mér meira að Mozart , svo sem Contessu í Brúðkaupi Fígarós , og óperum eftir Strauss .
En ég verð líka að sjá hvernig röddin þróast .
Vonandi tek ég bara réttu ákvarðanirnar .
" Líf Damrau er sem sagt skipulagt í þaula .
" Guði sé lof , þá hefur skipulagningin virkað til þessa .
" Hún hlær glaðlega og bætir við að hún hlakki mikið til að koma til Íslands og að upplifa náttúru landsins .
" Mig hefur lengi dreymt um að koma til Íslands og til dæmis að sjá þessa fallegu hesta úti í náttúrunni , " segir hún .
" Vonandi mun ég hafa tíma til að sjá sem mest af landinu ykkar .
Ég þarfnast nefnilega náttúrunnar , til að mynda einskonar jafnvægi við listina .
Ég tel náttúruna vera grunninn á bak við þetta allt , á bak við allt í lífinu og listinni .
Ég þarfnast þess að ganga ein úti í náttúrunni , anda djúpt og finna að ég sé á lífi , " segir Damrau .
Óttalaus stjarna " Damrau er óttalaus , " sagði í grein í The New York Times árið 2007 , þegar unga þýska söngkonan tókst á nokkurra vikna millibili á við tvö stjörnuhlutverk í sömu uppfærslu á Töfraflautu Mozarts á sviði Metropolitan-óperunnar ; fyrst Næturdrottninguna og síðan Paminu .
En henni var ekki bara hrósað fyrir kjarkinn því fyrst og fremst var það raddfegurðin , túlkunin og útgeislunin sem hreif rýninn .
Hún er iðulega sögð fremsti kóloratúrsópran samtímans .
Allt frá unga aldri hefur Damrau hrifið áheyrendur og gesti á tónleikum og óperusýningum .
Hún hefur mikla útgeislun á sviði , og hefur hvað það varðar verið líkt við Placido Domingo , sem hún hefur sungið með mörgum sinnum á síðustu árum , á galatónleikum og í óperum .
Ferill Damrau tókst á flug þegar hún starfaði við óperuhúsin í Mannheim og Frankfurt .
Frá árinu 2002 hefur hún verið í lausamennsku og heillað áheyrendur af stærstu sviðum .
" Hún er einstök " " Hún er sú besta , að mínu mati , " segir Stefán Ragnar Höskuldsson , flautuleikari í hljómsveit Metropolitanóperunnar í New York , þegar hann er spurður út í söng Díönu Damrau .
Stefán hefur samanburðinn , í hljómsveitargryfju eins helsta óperuhússins leikur hann undir söng allra helstu stjarna óperuheimsins .
" Allt sem hún syngur , allt sem hún gerir , er óviðjafnanlegt , " segir hann .
" Í hvert sinn sem hún kemur fram fellur fólk í stafi .
Það er sannleikur .
Hún er stórkostleg .
" Hvað sker Damrau frá öðrum söngkonum samtímans ? " Hún hefur gríðarlega persónutöfra á sviðinu og röddin er ótrúleg .
Hvernig hún beitir henni ; hún syngur alla stíla , mikið ítölsku " bel canto " -óperurnar og Mozart , og allt er svo stílhreint og fullkomið .
Hún er einstök – hún er mitt uppáhald , " segir Stefán Ragnar og sannfæringin leynir sér ekki .
" Það er mikill fengur fyrir Íslendinga að fá hana hingað að syngja .
Enginn má missa af þessum tónleikum .
" 