Íslenskt bankabygg og grænmeti er meginuppistaðan í bulsum , grænmetispulsum sem Svavar Pétur Eysteinsson tónlistar- og athafnamaður hefur þróað og koma á markað í byrjun júní .
" Við leggjum áherslu á íslenskt hráefni í framleiðslunni og bulsurnar eru til að mynda kryddaðar með íslensku blóðbergi og sjávarsalti .
" Hugmyndin að baki bulsum kviknaði eftir að Svavar Pétur hætti að borða kjöt fyrir rúmu ári .
" Ég ákvað að gera þessa tilraun á sjálfum mér .
Tveimur mánuðum eftir að ég hætti kjötáti fékk ég óstjórnlega löngum í pulsu .
Í stað þess að brjóta prinsippið og fara beint á Bæjarins bestu ákvað ég að fikra mig áfram með mína eigin grænmetispylsugerð .
Ég fékk Matís og Nýsköpunarmiðstöð með mér í þessa þróun , " segir Svavar Pétur en þróunarvinnan tók slétt ár frá því hugmyndin kviknaði og þar til nú að Bulsur koma á markað .
" Ég kalla hana bulsu því ég get engan veginn kallað hana pulsu , " segir hugmyndasmiðurinn sem segist annars hafa borðað ófáar pulsur , eða pylsur , gegnum tíðina .
" Ég hafði og hef enn mikið dálæti á Bæjarins bestu .
Mest borðaði ég af pulsum á ferðalögum um landið .
Núna þegar ég er að ferðast er ég stundum pínu lost þegar allir stoppa í pulsusjoppu .
Þær eru soldið rauði þráðurinn þegar maður fer hringinn .
Bulsan er þó meira í ætt við morgunverðarpylsu eða einhvers konar steikarpylsu sem hentar vel á grillið .
Það er skemmtilegt að geta tekið þátt í grillstemmingu þó að maður borði ekki kjöt , " segir Svavar Pétur sem þakkar Tóta og snillingunum á KEX fyrir uppskriftir að lauksósu og kartöflumús sem hann segir henta vel með bulsunum .
Bulsur koma á markað 1. júní og verða fyrst um sinn seldar í Melabúðinni og Frú Laugu .
Bulsur & mús Bulsur Grilla bulsurnar í nokkrar mínútur .
Muna að taka plastfilmuna utan af .
Kartöflumús Sjóða slatta af kartöflum og stappa .
Bæta við hvítlauksolíu og smá salti .
Lauksósa 1 stk. grófskorinn laukur 1 stk. ferskt lárviðarlauf 1 grein rósmarín 100 ml rauðvín ( eða 1 msk .
berjasafi og 1 msk .
rauðvínsedik ) 1 lítri grænmetissoð 1-2 msk .
dijon-sinnep smá maísmjöl Laukurinn er skorinn gróft og brúnaður í potti með lárviðarlaufi og rósmarín .
Rauðvíni ( eða safa og rauðvínsediki ) bætt út í og soðið niður um helming .
Grænmetissoði og dijon-sinnepi bætt saman við og soðið í ca 15 mínútur .
Þykkt með maísmjöli og smakkað til með salti og pipar .
