Jóhanna Erla Guðjónsdóttir er Hafnfirðingur og starfar sem félagsráðgjafi hjá Reykjavíkurborg .
Móðir hennar kenndi henni að nýta alla afganga og Jóhanna frystir nær allt sem er afgangs og notar síðar , líka banana sem eru byrjaðir að skemmtast .
Þá reynir hún að hjóla þær vegalengdir sem ekki þarf að nota bílinn í .
Fjöldi heimilisfólks ? Við erum þrjú í heimili .
Ég og synir mínir tveir .
Hvað áttu alltaf til í ísskápnum ? Ég á alltaf til mjólk , egg , skyr , avókadó , engifer , sítrónur og ávaxtasafa .
Hvað fer fjölskyldan með í mat og hreinlætisvörur á viku ? Þar sem ég er að ala upp tvo drengi sem borða allt sem lagt er á borð fyrir þá og gott betur fer ég með 20-25.000 kr. í mat á viku , stundum meira og stundum minna .
Hvar kaupirðu helst inn ? Ég versla helst í Bónus en stundum nær letin yfirhöndinni og þá versla ég í hverfisbúðinni , sem er við hliðina á heimili mínu .
Hvað freistar helst í matvörubúðinni ? Allt sem er óhollt og ég ætti ekki að láta inn fyrir mínar varir , það freistar mín helst .
Hvernig sparar þú í heimilishaldinu ? Ég spara með því að nýta það sem til er í ísskápnum , nota afgangana og hjóla í stað þess að nota bílinn .
Hvað vantar helst á heimilið ? Í augnablikinu hef ég allt sem ég þarfnast en það gæti breyst .
Vantar mann ekki alltaf eitthvað ? Eyðir þú í sparnað ? Já .
Skothelt sparnaðarráð ? Lykilatriðið í sparnaði varðandi mat er að frysta .
Ég er svo heppin að ég á móður sem hefur kennt mér að nýta allan mat og hún nýtir hvert tækifæri til þess að tyggja það ofan í mig .
Hún hefur kennt mér að nýta afgangs grænmeti í súpur og heita rétti og frysta alla matarafganga .
Þegar ég elda kannski meira en heimilismeðlimir borða hverju sinni , sem gerist aðeins of oft , þá annaðhvort frysti ég það eða nýti daginn eftir .
Ég bý til mikið af svokölluðum " ávaxtabústum " og ef ég á til dæmis banana sem eru að skemmast þá sker ég þá niður í bita og frysti þá og nota svo út í drykkinn hjá mér .
Það sama geri ég við grænmeti og aðra ávexti .
