Nýr hópur þingmanna hefur verið valinn .
Hluti þeirra er nú upptekinn við að skoða hvernig best megi sameina stefnu og áherslur einstakra flokka .
Aðrir eru uppteknari af því að finna átakalínur , hverjir lofuðu mestu eða minnstu og hvernig hægt sé að vinna með það eða ekki .
Allt er þetta eðlilegt í eftirleik kosninga og aðdraganda ríkisstjórnarmyndunar .
Einu megum við þó ekki gleyma – því eitt loforð gáfu allir flokkar .
Það er fyrirheitið um ný , breytt og betri stjórnmál .
Hjá frambjóðendum kom þannig ítrekað fram að vinnubrögðin á Alþingi yrðu að batna .
Verkefnið væri að auka traust fólks til þingsins en það hefur verið í sögulegu lágmarki undanfarin ár og því sögðu flestir frambjóðendur það forgangsverkefni að auka þverpólitískt samstarf um brýnustu verkefni þjóðarinnar .
Einhverjir eru auðvitað áfram þeirrar skoðunar að slík vinnubrögð í stjórnmálum geri lítið annað en bæta ásýnd en muni síður skila sér í raunverulegum árangri .
Meiri friður , minni átök og aukið samstarf á milli ólíkra stjórnmálaflokka sé einfaldlega of fjarri pólitískum áherslum og hefðum til að ganga upp .
Fyrir okkur sem erum annarrar skoðunar var skýrsla um stjórnsýslu Reykjavíkur , sem birt var í vikunni , því sérstakt ánægjuefni .
Þar er fyrrverandi borgarstjórn hrósað fyrir viðbrögð við efnahagshruninu og þá sérstaklega þá þverpólitísku samstöðu sem náðist og leiddi til þess að , , borgaryfirvöld brugðust við þessum áföllum strax og þau þóttu fyrirsjáanleg á árinu 2008 " og að sú pólitíska samstaða sem náðist um viðbrögð við vandanum hafi verið mjög mikilvæg í því efni .
Einnig er fjallað sérstaklega um fjárhagsáætlanagerð Reykjavíkurborgar á síðasta kjörtímabili en þá fór borgarstjórn nýjar leiðir sem skiluðu hagræðingu í borgarkerfinu um 2,3 milljarða .
Þá tóku allir borgarfulltrúar , starfsmenn borgarinnar og íbúar þátt í hagræðingunni en sú vinna hefur vakið athygli langt út fyrir landsteinana sem fyrirmynd að því hvernig hægt er að vinna vel úr opinberu fjármagni á erfiðum tímum .
Núverandi meirihluti í Reykjavík valdi því miður aðrar leiðir , sem síðan hafa bitnað harkalega á íbúum borgarinnar í formi hærri skatta og gjalda , þjónustuskerðingar og óþarfa átaka um grunnþjónustu .
Tækifærið til að gera vel og standa við gefin loforð um ný vinnubrögð blasir við nýju þingi .
Ég vona að okkur lánist að nýta það tækifæri í þágu breytinga , aukins lýðræðis og betri lausna .
Áherslan á ný vinnubrögð mun skila sér í raunverulegum árangri – til hagsbóta fyrir almenning .
Hanna Birna Kristjánsdóttir hanna.birna.kristjansdottir@reykjavik.is 