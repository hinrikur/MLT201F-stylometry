Eyþór Ingi Gunnlaugsson býr sig undir stóru stundina í Malmö Arena þar sem hann flytur framlag Íslands í Söngvakeppni evrópskra sjónvarpsstöðva ; Ég á líf .
Eurovision-hópurinn flaug út á þriðjudag en Eyþóri til halds og trausts úti er einnig sambýliskona hans , Soffía Ósk Guðmundsdóttir .
Jónatan Garðarsson , fararstjóri hópsins , segir stemninguna í hópnum sérstaklega létta og skemmtilega og hlegið sé út í eitt .
Allir í hópnum þekkist vel og hafi spilað lengi saman .
Lykilatriðið sé að taka þetta ekki of alvarlega heldur leyfa léttleikanum að vera við völd .
Eina breytingin á atriðinu frá því sem Íslendingar sáu hér heima er að bakraddir eru fjórar og þá verður örlítil breyting á lýsingu sem og nokkrum öðrum smáatriðum .
Jónatan er þaulvanur í að stýra Eurovison-hópum og hefur fylgt íslensku keppendunum í yfir tíu skipti út og segir þetta alltaf jafngaman .
Í gær , laugardag , var stór æfing í sænsku höllinni en um kvöldið komu Eyþór Ingi og félagar fram í norrænu boði á einum stærsta skemmtistað borgarinnar .
Þar komu allir flytjendur Norðurlanda fram en áheyrendur voru flytjendur annarra landa í keppninni sem og blaðamenn .
Í dag mun hópurinn hvílast til klukkan sex en þá er Eurovision formlega sett með opnunarveislu í óperuhúsi Malmö .
