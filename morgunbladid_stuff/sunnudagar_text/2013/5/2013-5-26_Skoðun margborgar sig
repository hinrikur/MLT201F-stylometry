Kaupandi að notuðum bíl hefur oft takmarkaðar upplýsingar um ástand þess sem hann langar í .
Því er kaupendum gjarnan ráðlagt að setja slíkan bíl í svokallaða söluskoðun á vottuðu verkstæði .
Slík skoðun kostar hins vegar sitt og margir hafa ekki efni á því að fara margar slíkar ferðir .
Skapti Hallgrímsson skapti@mbl.is Félag íslenskra bifreiðaeigenda ( FÍB ) mælir eindregið með því að kaupendur bifreiða fari með bílinn í ástandsskoðun áður en skrifað er undir kaupsamning " til að minnka líkurnar á eftirmálum " .
Forsvarsmenn Bílagreinasambandsins eru sama sinnis .
Sumir bílasalar hvetja fólk eindregið til þess að láta skoða bíla , til öryggis , en það er reyndar ekki algilt .
Sunnudagsblað Morgunblaðsins veit um nýlegt dæmi þar sem kaupandi ákvað að fara með notaðan bíl , sem hann hafði áhuga á að kaupa , í ástandsskoðun á verkstæði , þrátt fyrir fullyrðingar bílasalans um að ekkert væri athugavert við farartækið .
Á verkstæðinu fékk hinn áhugasami hins vegar þær upplýsingar að fyrsta verk eftir kaupin væri að fara með bílinn á verkstæði þar sem þyrfti að gera við ákveðna hluti .
Það myndi kosta um það bil 120.000 krónur .
Hann hætti snarlega við kaupin .
" Við höfum þá skoðun að rétt sé að hvetja fólk til að láta skoða bílinn sem það er að spá í að kaupa , hvort sem það er gert hjá einhverju fyrirtæki sem býður upp á slíka þjónustu eða fólk leitar einfaldlega til einhvers sem hefur meira vit á bílum en kaupandinn sjálfur , " segir Özur Lárusson , framkvæmdastjóri Bílgreinasambandsins , við Sunnudagsblað Morgunblaðsins .
Özur segir fólk fá góða vísbendingu um ástand bílsins við slíka skoðun .
" Þetta getur margborgað sig til þess að sleppa við kostnað seinna meir .
Það koma alltaf upp einhver tilfelli ; bílar bila og hvort sem maður hefur keypt nýjan eða notaðan bíl kemur það líklega alltaf jafn mikið á óvart .
Varahlutir eru dýrir og því borgar sig fyrir fólk að kynna sér alla þætti bílsins áður en það fjárfestir .
" Bílgreinasambandið er samtök atvinnurekenda í sölu ökutækja , vöru og þjónustu sem þeim tengist .
Sambandinu tilheyra 155 fyrirtæki ; almenn bílaverkstæði , bílasölur , bílaumboð , hjólbarðaverkstæði , málningar- og réttingarverkstæði , ryðvarnarstöðvar , smurstöðvar , varahlutasalar og aðrir þjónustuaðilar í bílgreininni .
Sambandið ber því í raun hag allra fyrir brjósti .
