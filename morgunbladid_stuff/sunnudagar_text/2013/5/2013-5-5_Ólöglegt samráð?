Konur og klæðaburður er alveg sér kafli í stóru bókinni .
Þótt flestar konur sýni mikla hjarðhegðun þegar kemur að fatavali þá eigum við flestar erfitt með að mæta öðrum konum í nákvæmlega eins fötum .
Það er í raun merkilegt því tískan byggist einmitt á þessari hjarðhegðun og á meðan veltir tískuiðnaðurinn milljörðum .
Samt sem áður óttast flestar konur að lenda í vandræðalegum fatakrísum eins og að mæta annarri konu í nákvæmlega eins kjól í fínu boði .
Þetta gerist ítrekað í hinni sólríku Hollywood .
Þegar stjörnurnar mæta í eins kjólum er þeim nuddað upp úr því í fjölmiðlum með misskemmtilegum hætti .
Ég hef ekki reynsluna af því að mæta annarri konu í nákvæmlega eins kjól en ég hef hinsvegar oft séð tvær konur í eins kjólum á árshátíðum .
Þetta var töluvert áberandi fyrir hrun .
Í öllum tilfellunum var ekki um neinar Kolaportsdulur að ræða heldur fokdýra kjóla eftir þekkta hönnuði sem snobbað var fyrir í Reykjavík City .
Ég veit ekki alveg hvað ég myndi gera ef ég væri búin að eyða allt of miklum peningum í sparikjól og svo myndi ég mæta annarri konu í nákvæmlega eins kjól .
Mér finnst þó líklegast að ég myndi bara taka húmorinn á þetta ( það virkar yfirleitt best í súrum aðstæðum ) ...
Svo myndi ég ráðast á " smekkkonuna í kjólnum " og heimta að af okkur yrði tekin mynd .
Svo myndi ég setja myndina á Instragram með einhverri fáránlega fyndinni fyrirsögn og láta einhvern " Snapchatta " þetta í bak og fyrir ...
og senda á alla vini mína ! Ég fór að velta þessu fyrir mér þegar ég sá að Sigmundur Davíð Gunnlaugsson , formaður Framsóknarflokksins , og Bjarni Benediktsson , formaður Sjálfstæðisflokksins , mættu með eins bindi í sjónvarpssal á kjördag .
Bindi félaganna eru frá ítalska tískuhúsinu Corneliani ( en þó ekki úr nýjustu tískulínu tískuhússins ) .
Það er því hæpið að formennirnir tveir hafi farið saman í hádegismat , rölt upp Laugaveginn í herrafataverslunina Calvi , sem selur bindin frá Corneliani , og ákveðið að fá sér bindi í stíl ...
svona upp á flippið ! Nei , þessir menn flippa ekki ...
allavega ekki opinberlega ...
ekki strax ! Þá vaknaði spurningin hvort þeir hefðu í raun tekið eftir því að þeir væru í stíl ? Ef svo er ekki , hvenær tóku þeir eftir því og hvað fannst þeim um það ? Hefðu þeir ekki sent aðstoðarfólki sínum " snapchat " og beðið það að koma með nýtt bindi í snarhasti ? Í vikunni hef ég rætt " stóra bindamál BB og SDG " við karlmenn sem hafa orðið á vegi mínum .
Það kom á óvart hvað skoðanir þeirra voru einhliða og vaknaði sú spurning hvort karlar hugsi almennt eins .
Þeir menn sem ég ræddi við voru sammála um að BB og SDG hefðu ekki tekið eftir því að þeir væru með eins bindi og einn náði mér alveg með þessum orðum : " Veistu , karlar eru ekkert að spá í öðrum körlum , það er ekki inni í þeirra radíus .
" Hvort það er rétt eða ekki þá hefði það aldrei farið framhjá Birgittu Jónsdóttur og Katrínu Jakobsdóttur ef sú fyrrnefnda hefði líka verið í röndóttum Marc Jacobs-kjól á kjördag .
martamaria@mbl.is 