Ég geri frekar nákvæm handrit að gjörningunum til þess að það sé hægt að endurgera þá , " segir Magnús Pálsson myndlistarmaður .
Eitt viðamestu verkefna Listahátíðar í Reykjavík í ár er sýningin Lúðurhljómur í skókassa , sem verður opnuð í Hafnarhúsinu eftir viku .
Þetta er yfirlitssýning yfir lifandi verk Magnúsar frá rúmlega þremur áratugum en á þeim tíma hefur hann gert sautján viðamikla gjörninga .
Fimm þeirra verða endurgerðir meðan á sýningunni stendur og einn til verður frumfluttur .
Á löngum og gifturíkum ferli hefur Magnús , sem fæddur er árið 1929 og er því orðinn 83 ára , ætíð starfað á mörkum leikhúss , tónlistar og myndlistar .
Á sýningunni verður hið skapandi tilraunarými verka hans gert lifandi og aðgengilegt fyrir áhorfendur .
Magnús segist ekki koma að flutningnum á gjörningunum að þessu sinni .
" Að þeim koma nú aðrir listamenn sem gera þetta á sinn hátt og það finnst mér alveg prýðilegt .
" Sýningarstjórar eru þau Hanna Styrmisdóttir og Jón Proppé .
Magnús segir Hönnu hafa átt hugmyndina að sýningunni og hann var strax til í að taka þátt í verkefninu .
" Þetta er eiginlega í fyrsta skipti sem einhver annar hefur framkvæmt eitthvað eftir mínum handritum og ég viðurkenni að ég á mjög erfitt með að halda mig alveg frá þessu , " segir hann og brosir .
" Pétur sonur minn hefur tekið að sér að leika mig í þessari framkvæmd og svo heldur mjög ábyrgt fólk utan um einstök verk .
" Magnús hallar sér síðan fram og lækkar röddina : " En ég á erfitt með að hafa hemil á mér og vil skipta mér af .
Það er bölvað .
" Hann hlær .
Ólíkt fólk kemur að flutningi gjörninganna , þaulvanir leikarar að einum , listnemendur að öðrum og þungarokkshljómsveitin MUCK verður í þeim þriðja .
Svo er byggt á þátttöku kóra og áhorfenda .
" Þetta er allt frábært fólk og þau nálgast þetta á mismunandi hátt , sem mér finnst mjög gott .
Þetta eru tveir náskyldir miðlar , leikhús og gjörningar , og nota sömu aðferðir , en eru um leið afskaplega ólíkir .
Mér finnst vanta meiri skilning á milli þeirra og ég tel að leikhúsið gæti grætt mikið á að taka mið af þeirri gjörningalist sem hefur orðið til á síðustu fimmtíu árum .
Ég vil hræra þessu saman .
" Sjálfsagt leti , fyrst og fremst En gjörningur er ekki sama og gjörningur ; hver höfundur fer sína leið og leið Magnúsar er önnur en margra annarra .
" Í minni framkvæmd á list síðustu áratugi þá hef ég verið mikill aðdándi listglingurs , kits , og hef reynt að brjóta upp það sem ég vil kalla stranga trú á listina og alvarlega framkvæmd á henni .
Ég held að listin geti frjóvgast við að taka mið af listglingrinu , kitsi , þótt það hafi sjálfsagt tekist misjafnlega hjá mér ...
Kannski vantar þá innstillingu að höfða til fjöldans .
Manni hættir alltaf til að fara inn á svið sem er bara fyrir fáa , sem fáir skilja , og það finnst mér leiðinlegt .
Ég myndi vilja ná víðar .
" Ná alþýðuhylli ? " Ekki fyrir hyllina heldur að það sé ekki einhver óþarfa veggur þarna á milli .
" En hvers vegna rís slíkur veggur milli skapandi listamanna og fólksins ? Stafar það af ótta fólks við að kynna sér tungumál listsköpunar sem það þekkir ekki ? " Það er sjálfsagt leti , fyrst og fremst , " segir Magnús .
" Í báðum geirum .
Ég vil ekki dæma neitt , það er fjarri mér , en alvarlegum listamönnum hættir til að loka sig svolítið af .
Okkur finnst svo " fínt " það sem við erum að gera , það er svo " alvarlegt " , þetta er svo mikil " list " að við reisum þennan vegg .
" Í listsköpun sinni hefur Magnús nuddað listformum saman og segist hafa reynt að brjóta niður þessa takmarkandi veggi .
" Það viðhorf að beygja sig ekki í átt að almenningi er oft til staðar hjá listamönnum , en svo er það líka að almenningur nennir ekki að kynna sér þetta , vill bara horfa á það sem hann þekkir og þarf ekkert að leggja á sig til að meðtaka .
Það held ég að sé stærsta vandamálið .
Kannski er nokkuð við fjölmiðla að sakast , þeir gætu byggt betri brýr en þeir gera .
" Talið berst að einum gjörninganna , Sprendri hljóðhimnu vinstra megin , sem var fyrst fluttur árið 1991 og þjóðkunnir leikarar flytja nú að nýju .
" Við vorum að reyna að brjóta upp þá nauðsyn að hafa lógískan texta og lógíska söguframvindu í leikverki , " segir Magnús hægt og kveður fast að á leikrænan hátt .
" Þetta þótti skrýtið , því stundum tala margir í einu og raddkliður myndast .
Samt skilar sér einhverskonar óljós saga .
Ég hef reynt að finna tónlistina í tungumálinu .
Stundum tekst eitthvað í þá veru , stundum ekki , en það er gott fyrir fólk að vera vitandi um það að þegar það talar þá er það að búa til tónlist , því að tungumálið hefur allt .
Ákveðið raddsvið og ryþma .
Mér hefur þótt gaman að reyna að vinna með það .
Að einhverju marki hefur það tekist , þegar maður rembist eins og rjúpan ...
" Hann brosir .
" Það er gaman að hlusta á tal manna sem tónlist .
Ef maður er staddur þar sem fólk er að tala saman í kringum mann , skýtur setningum á víxl og maður heyrir það úr öllum áttum , þá er eins og maður sé staddur í tónleikasal ; þessi eðlilegi ryþmi kemur saman sem músík .
Þetta er hljóðskúlptúr sem verður aldrei endurtekinn og er síbreytilegur .
" Til að upplifa þennan skúlptúr þarf maður að vera opinn fyrir heiminum .
Vakandi .
" Já , maður er þátttakandi í að búa til þessa risasinfóníu .
Sem er ótrúlega skemmtilegt .
" Hvernig getur lata fólkið skilið þetta ? Magnús hlær og segir síðan : " Þetta síast einhvern veginn inn .
" 