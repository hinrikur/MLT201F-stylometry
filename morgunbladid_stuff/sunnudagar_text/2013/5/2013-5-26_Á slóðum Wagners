Eins og múslímar fara til Mekka , kristnir menn heimsækja landið helga og kommúnistar grafhýsi Leníns fara Wagnerítar í pílagrímsferð til Bayreuth .
Minningu Richards Wagners er hvergi haldið eins hátt á lofti og í þessum bæverska bæ , þar sem tónskáldið sjálft lét reisa óperuhús , Festspielhaus , árið 1876 .
Þar fer nú fram mikil óperuhátíð á sumri hverju , þar sem helstu verk meistarans eru flutt .
Aðdáendur streyma víða að og geta áhugasamir þurft að bíða árum saman eftir aðgangsmiðum .
Wagner ætlaði upphaflega að reisa sér óperuhús í München en hvarf frá þeim áformum eftir að kastaðist í kekki með honum og velunnara hans , Lúðvíki II. , konungi Bæjaralands .
Í staðinn sneri Wagner sér til Bayreuth .
Til þess lágu öðru fremur þrjár ástæður : Í fyrsta lagi var frambærilegt óperuhús í bænum ; í annan stað var Bayreuth utan þess svæðis þar sem tónskáldið hafði vegna fjárhagsörðugleika afsalað sér rétti til að setja sín eigin verk á svið ; í þriðja lagi lá menningarlíf í láginni í Bayreuth sem tryggði Wagner ótvíræða yfirburði .
Þegar betur var að gáð stóðst óperuhúsið í Bayreuth , Óperuhús markgreifans , ekki kröfur Wagners .
Það bar einfaldlega ekki uppfærslur á stærstu verkum hans , hvorki á sviði né í gryfju .
Bæjaryfirvöld voru opin fyrir því að láta reisa nýtt óperuhús en kanslari Þýskalands , sjálfur Otto von Bismarck , sýndi áformunum tómlæti .
Wagner lét það þó ekki slá sig út af laginu heldur hélt í fjáröflunarferð um Þýskaland .
Ekki dugði það til og það var ekki fyrr en vinir og velunnarar voru búnir að setja á laggirnar Wagnersamfélög víðsvegar um hinn þýskumælandi heim að hjólin fóru að snúast .
Enn vantaði herslumuninn og það var á endanum Lúðvík II. sem brúaði bilið – með semingi .
Arkitekt hússins var Gottfried Semper undir vökulu auga Richards Wagners .
Bayreuth-hátíðin er haldin árlega og í sumar , á 200 ára fæðingarafmælinu , verður sýnd ný uppfærsla á Niflungahringnum undir stjórn þýska leikhússtjórans Franks Castorfs .
Tjaldið verður dregið frá 25. júlí .
