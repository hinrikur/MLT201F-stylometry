Nafn Leifs Welding kemur oft upp í tengslum við veitinga- og hótelgeirann .
Hann er hugmyndasmiður bak við hönnun margra farsælustu veitingastaða landsins .
Leifur segir að hann sé eins og leikstjóri í leikriti .
Hann skapar umgjörð sem heillar fólk á margan og misjafnan hátt .
Benedikt Bóas benedikt@mbl.is Maður er eins og leikstjóri í leikhúsi .
Það þarf að búa til réttu upplifunina og réttu sviðsmyndina og passa að fólk fái rétta leikritið .
Veitingamenn eru orðnir meðvitaðir um að það þarf að gera vel í hönnun og hugmyndafræði til að lifa af á þessum markaði .
Kröfurnar eru orðnar það miklar , " segir Leifur Welding sem titlar sig " concept creator " .
Íslenska orðið gæti verið heildarhugmyndarsmiður því Leifur er með puttana í nánast öllu þegar hann kemur nálægt hönnun á nýjum stað .
" Það sem menn vita kannski ekki er að ég er ekkert einn á bak við verkefnin .
Ég er með arkitekta og / eða byggingarfræðinga og margt frábært fólk að vinna með mér í hverju verki fyrir sig .
En ég sé um stærsta hluta hönnunarinnar .
Concept creator er að amerískri fyrirmynd en hann heldur utan um verkið , hannar og skipuleggur allt verkið frá a til ö , " segir Leifur .
Notar helst íslenskt hráefni Lykillinn að velgengni í þessum bransa er að nálgast allt frá réttum vinkli og þekkja rekstrarforsendur markaðarins að sögn Leifs .
" Það er búið að prófa að flytja hingað inn heimsfræga hönnuði sem skilja kannski ekki endilega forsendur markaðarins og því hafa þau concept sem þeir hafa búið til ekki endilega gengið upp .
Ég geri mikið af því að notast við íslenskt hráefni .
Það er uppruninn og karakterinn í efninu sem er svo magnaður , og það er það sem erlendir ferðamenn sækjast eftir .
Þeir vilja ekki koma til Íslands til að upplifa afríkuþema .
Þá myndu þeir einfaldlega fara til Afríku .
Þeir eru komnir til Íslands til að upplifa Ísland .
Þau efni sem við höfum í okkar náttúru eru stórkostleg og við eigum að nota meira af þeim á fjölbreyttan hátt .
" Leifur leggur gríðarlega mikið uppúr því að hanna staðina utan um reksturinn .
Það er auðvelt að búa til eitthvað flippað og kúl og hugsa ekki rekstrarforsendur til enda en með því hugarfari er auðvelt að fara beint í þrot .
Ef það er ekki rekstrargrundvöllur fyrir þessa ákveðnu hugmynd þá eru allar líkur á að hún gangi ekki upp .
Það þarf að greina og mæla markaðinn fyrst .
Þannig nálgast ég hlutina .
Það er magnað að hafa verið í hringiðunni í þessari þróun síðastliðinn rúmlega áratug , að hafa verið virkur meðlimur í þeirri þróun sem hefur orðið í þessum bransa er virkilega gaman , því við Íslendingar erum alveg á pari við það besta í heimi .
Við eigum frábært hráefni og frábæra matreiðslumenn .
Þá er bara að reyna að fá allt hitt til að fylgja með .
" Leifur segir að það fyrsta sem gestir veitingahúsa taki eftir þegar þeir ganga inn um dyrnar sé hönnun og umhverfi , svo komi maturinn og þjónustan .
" Það er mjög algengt að sjá í gagnrýni á trip advisor um veitingastaði að fólk setji umhverfi og hönnun í forgang , eðlilega skiptir þjónusta og matur miklu máli , en oft á tíðum er það umhverfið , stemmningin og tónlistin sem stendur uppúr og fær fólk til þess að koma aftur og aftur og eða borga reikninginn með glöðu geði .
Galdurinn er að kunna að lesa markaðinn , vita hvað virkar og hvað mun selja og búa til pening .
" Leifur segir að í dag sé alvöru rekstrarfólk komið inn í veitingageirann en hugmynd sumra Íslendinga um veitingamenn og kokka litast svolítið af Daníel í Nýju Lífi þar sem hann fékk sér aðeins of mikið rauðvín inni í eldhúsi .
Slíkt er liðin tíð .
" Flestir veitingastaðir eru reknir af gríðarlegum aga .
Veitingastaðirnir eru alvöru fyrirtæki og eiga því að vera reknir eins og alvöru fyrirtæki .
Þeir sem eru ekki í þessu af fullum krafti lifa einfaldlega ekki af .
Í dag er töluvert af farsælustu veitingastöðum landsins í eigu sömu aðila , þar eru mjög klárir rekstraraðilar sem sjá alvöruna í þessum bransa og eru að velta gríðarlegum upphæðum í sínum fyrirtækjum .
En veitingageirinn er erfiður og kallar á mikla útsjónarsemi , aga , skipulag og yfirlegu .
Sá sem er ekki tilbúinn í miklar fórnir á ekki erindi inn í þennan heim , " segir Leifur , eiturhress sem fyrr .
Meðal staða sem Leifur hefur komið að hönnun og hugmyndavinnu á eru Grillmarkaðurinn , SushiSamba , Kopar , Fiskmarkaðurinn , UNO , Fjalakötturinn og margir fleiri .
