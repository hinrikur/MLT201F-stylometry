Systurnar Lovísa og Þóra Stefánsdætur standa að baki fatamarkaðnum Souk sem rekinn er rafrænt á vefsíðunni www.souk.is .
Lovísa flutti heim síðastliðið sumar eftir að hafa búið í Danmörku í sjö ár en hún hafði notað slíkar síður þar til að kaupa og selja fatnað .
" Fatasala á netinu er mun þægilegri en að standa heilan dag á markaði og reyna að selja upp á von og óvon .
Þar er fólk líka yfirleitt tilbúið að borga aðeins fyrir vandaðan fatnað og má jafnvel finna merkjavörur inni á milli .
Ein bestu kaupin sem ég hef gert á svona síðu voru einmitt Miu Miu-taska , " segir Lovísa .
Á markaðstorgi síðunnar getur fólk selt gersemar úr fataskápnum en einnig halda þær systur úti netverslun með fatnaði frá fatamerkinu Samsøe & Samsøe og Skechers skó .
En í júní munu þeir sem kaupa sér skó frá Bobs geta styrkt hjálparstarf þar sem börn í neyð fá skópar á móti hverju keyptu pari .
Hafa með þessu móti þegar safnast fjórar milljónir skópara .
Á Souk geta íslenskir hönnuðir einnig sett inn sínar vörur og skráð þá inn allar upplýsingar sjálfir en greiðslan fer í gegnum síðuna .
" Við systurnar höfum alltaf verið miklar áhugakonur um tísku og finnst gaman að selja og kaupa föt .
Núna á sunnudaginn ætlum við að hefja uppboð og selja valdar vörur úr fataskápnum okkar , m.a. Miu Miu-tösku og ónotuð Hunter stígvél , " segir Lovísa og bætir við að í framhaldinu vonist þær eftir að fá þekkta aðila til að opna fataskápinn sinn og setja á uppboð .
Til að selja á Souk skráir fólk sig og setur síðan sem besta lýsingu og mynd af vörunni .
En einnig bjóða þær Lovísa og Þóra fólki að taka myndir af fötum á gínu gegn vægu gjaldi .
Fyrir nánari upplýsingar má senda þeim systrum póst á souk@souk.is og heimsækja vefsíðuna www.souk.is 