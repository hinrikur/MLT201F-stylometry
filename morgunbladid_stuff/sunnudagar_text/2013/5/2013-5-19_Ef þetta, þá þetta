Ef sú kemur tíð að uppvakningafaraldur brýst út í heiminum verður blaðamaður einn þeirra fyrstu sem fá fréttir af því .
Ekki vegna þess að fréttaflutningur af þeim viðburði verði svo framúrskarandi ( það verður hann ekki , það er uppvakningafaraldur ) heldur vegna þess að fyrir tilstilli vefsíðunnar IFTTT.com fær blaðamaður tölvupóst um leið og enska orðið " Zombie " birtist í frétt á heimasíðu Miðstöðvar fyrir smitsjúkdóma ( CDC ) í Bandaríkjunum .
Slík forsjálni kynni að skilja á milli feigs og ófeigs í því tilfelli .
Ef A , þá B IFTTT stendur fyrir If this , then that , sem mætti útleggja sem ef þetta , þá þetta .
Með smáeinföldun má segja að þessi vefsíða gefi þér kost á að tengja saman ólíkar vefsíður og forrit svo þegar þú gerir eitthvað á einni síðu , þá virkjar það aðra vefsíðu eða forrit .
Með öðrum orðum ; ef A , þá B. Uppvakningaaðvörunin sem lýst var að ofan virkar til að mynda þannig að IFTTT fer í gegnum RSS-straum af öllum fréttum frá síðu CDC og leitar að orðinu " Zombie " og ef það finnst , þá sendir IFTTT tölvupóst með hlekk á fréttina ásamt þeirri viðvörun að uppvakningafaraldur sé mögulega í uppsiglingu .
62 ólík forrit tengd saman En IFTTT er hægt að nota til praktískari hluta en láta það senda tölvupóst .
Alls er hægt að tengja starfsemi 62 ólíkra forrita , vefsíðna og snjallsímaforrita við IFTTT til að láta vinna saman með einhverjum hætti .
Samkvæmt tungutaki IFTTT er talað um " uppskriftir " ( e. recipe ) þegar slík samvirkni er sett upp .
Algengt er að slíkar uppskriftir miði að því að láta einn samfélagsmiðil uppfæra annan , eða vista upplýsingar úr snjallsímaforritum í skýinu með einhverjum hætti .
IFTTT gagnast því einkum þeim sem nota samfélagsmiðla talsvert , eða hafa áhuga á að geyma afrit af ýmiss konar upplýsingum .
Notkunarmöguleikar IFTTT eru margir .
Alls er hægt að finna á síðunni rúmlega 60.000 mismunandi uppskriftir , og hægt er að tengja margar af algengustu vefsíðum og forritum samtímans saman .
Má þar nefna Instagram , Pocket , RSS-strauma , WordPress , Facebook , Twitter , Pintrest , Tumblr , símanúmer ( sms ) , tölvupóst , dagatal , klukku , Evernote , Dropbox , Flickr , Youtube og hlutabréfavakt , svo eitthvað sé nefnt .
Fá takmörk fyrir því sem hægt er að tengja saman Á meðal þeirra uppskrifta sem njóta mestra vinsælda hjá IFTTT í dag má nefna uppskrift sem breytir sjálfkrafa kennimyndinni þinni á Twitter í samræmi við kennimyndina þína á Facebook hverju sinni .
Það eru einnig til uppskriftir sem hlaða niður öllum myndum sem þú ert merktur inn á á Facebook .
Aðrar uppskriftir taka allar myndirnar sem þú deilir í gegnum Instagram og vista þær í Dropbox-möppu ( eða Box eða Google Drive ef þú vilt frekar ) .
Þá er til uppskrift sem safnar öllum innskráningum þínum í gegnum Foursquare-staðsetningarþjónustuna og skráir þær í Google-dagatalið þitt , svo þú getur haft nokkuð góða mynd af því hvar þú varst þann daginn .
Og ef þú notar Last FM-þjónustuna til að skrá tónlistarhlustun þína er líka til uppskrift sem færir þær upplýsingar í töflureikni Google , þar sem hægt er að vinna frekar úr þeim upplýsingum , svo dæmi séu tekin .
Ef þú notar eina eða fleiri af þessum þjónustuveitum að staðaldri er næsta víst að þú finnur einhver not fyrir uppskriftir IFTTT .
Spurningin er frekar hvað þér dettur í hug að tengja saman .
