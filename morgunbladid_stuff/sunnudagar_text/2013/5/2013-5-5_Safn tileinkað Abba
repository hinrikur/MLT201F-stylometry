Svíþjóð og þá sérstaklega Stokkhólmur hefur notið sívaxandi vinsælda sem áfangastaður meðal íslenskra ferðamanna .
Fallegu hólmarnir og grænu svæðin , miðaldabærinn Gamla stan , listasöfn , sænska þjóðarsafnið og nú bráðlega – Abbasafn .
Það þarf engan að undra að heilt safn sé tileinkað þessari vinsælu hljómsveit en 7. maí munu herlegheitin líta dagsins ljós .
Abba er ein þekktasta afurð Svíþjóðar – hljómsveit sem allir þekkja – líka yngri kynslóðir og þá ekki síst vegna kvikmyndarinnar Mamma mia ! sem var einnig sýnd í víðfrægri " sing-along " eða " syngdu með " útgáfu .
Á safninu mun meðal annars verða hægt að sjá hina ýmsu skrautlegu búninga sem hægt er að hlæja að í dag en þóttu að sjálfsögðu það smartasta í bænum á 8. áratugnum .
Safnið verður hluti af Swedish Music Hall of Fame og verður staðsett við Djurgården .
Lýsingin á því sem koma skal hljómar afar spennandi en gestir safnsins munu geta klætt sig í " sýndarútgáfu " þess fatnaðar sem hljómsveitarmeðlimir klæddust , þóst vera í hljómsveitinni með hjálp sýndarveruleika og fengið að hljóðblanda Abba-lög eftir eigin smekk , svo eitthvað sé nefnt .
Þá er boðið upp á sögulega yfirferð þess ævintýris sem hófst með sigri Abba í Eurovison árið 1974 þar sem hápunktum ferilsins eru gerð góð skil .
Abba var þó stofnuð tveimur árum áður en hún kom sér á heimskortið með Eurovision-lagi sínu Waterloo .
Þau lög sem hljóma á safninu verða að sjálfsögðu helstu smellir sem og þau minna þekktu .
Með Mamma Mia , Money , Money , Money og Dancing Queen fremst í flokki .
Þrátt fyrir að hljómsveitarmeðlimir hafi fyrir löngu lýst því yfir að þeir muni ekki koma saman á ný er Björn Ulvaeus búinn að hafa hönd í bagga með uppbyggingu safnsins og hefur séð til þess að ekkert vanti upp á til að Abbasafnið muni endurspegla sem best hina raunverulegu sögu hljómsveitarinnar .
Þess má geta að Björn Ulvaeus aðstoðaði leikstjóra Mamma Mia ! einnig við gerð kvikmyndarinnar á sínum tíma .
