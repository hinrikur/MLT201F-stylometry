Ég hafði aldrei heyrt um Ísland .
Ég hafði auðvitað , eins og svo margir krakkar um allan heim , horft á Latabæ en ég hafði ekki hugmynd um tengsl Latabæjar og Íslands .
Þegar ég fékk að vita að ég ætti að koma hingað fletti ég Íslandi því upp á Google , bara til að fá smáhugmynd um hvernig landið liti út , " segir hin 11 ára gamla Chloe Lang sem verður brátt frumsýnd sem Solla stirða , eða Stephanie , um allan heim .
Chloe er önnur leikkonan sem bregður sér í hlutverk Sollu stirðu í þáttunum um Latabæ .
Hún tók við keflinu af Juliönnu Rose Maurielo sem lék Sollu stirðu í fyrstu tveimur þáttaröðunum en framleiðslu þeirra lauk árið 2007 .
Þegar Turner-fjölmiðlasamsteypan keypti Latabæ fyrir tæpum tveimur árum var ákveðið að hefja framleiðslu á þáttunum að nýju .
Stefán Karl Stefánsson og Magnús Scheving voru á sínum stað sem Glanni glæpur og Íþróttaálfurinn en Julianna var vaxin upp úr hlutverkinu enda nær 23 ára gömul í dag .
Umfangsmikil leit að nýrri Sollu hófst því strax og að lokum var það hin þá tíu ára gamla Chloe sem varð fyrir valinu .
Chloe var á Íslandi í hálft ár við upptökur í Latabæjarmyndverinu í Garðabæ í fyrra en hlutverkið verður henni þó ekki til heimsfrægðar fyrr en nú í ár .
Þættirnir eru nefnilega aðeins farnir í loftið í Bretlandi en eru á leiðinni í sjónvarp víða um heim , meðal annars í Bandaríkjunum hinn 27. maí .
Leikkonan unga segist vera með fiðrildi í maganum yfir því að vinir hennar í Connecticut muni brátt sjá hana syngja og dansa með bleiku kolluna .
Enda þekkja allir Latabæ .
Chloe sjálf hefur horft á þættina frá því að hún var lítil stelpa .
Mamma hennar , Tina Lang , segir að aldrei nokkurn tímann hefði hana órað fyrir því að einn daginn yrði dóttir hennar orðin Solla stirða .
Til að gera sér grein fyrir hvers konar frægð bíður Chloe má ígrunda þessar staðreyndir : Þættirnir um Latabæ hafa verið sýndir í yfir 170 löndum , á 500 milljón heimilum .
Það má skammlaust kalla það að leggja heiminn að fótum sér .
Sérstaklega þegar maður er aðeins 11 ára .
En það þýðir líka að kveðja þarf systkini sín og föður um tíma og halda í ferð til Íslands – í fyrra til að leika í þriðju þáttaröðinni sem er verið að taka til sýningar og aftur nú í ár til að hefja vinnslu á þeirri fjórðu .
Fyrsti tökudagur var í gær .
Mæðgurnar Tina og Chloe vita hvernig þetta gengur fyrir sig og það er reynt að haga hlutunum þannig að lífið verði eins einfalt og hægt er fyrir Chloe þannig að þegar blaðamann og ljósmyndara Sunnudagsblaðs Morgunblaðsins ber að garði er Chloe í herbergi sínu í kennslustund með einkakennara sínum .
Þær eru að lesa gríska goðafræði , Pandóra , fyrsta konan á jörðinni samkvæmt þeim fræðum , er viðfangsefnið .
" Ég var mjög spennt að sjá landið með eigin augum eftir að hafa " gúgglað " .
Á netinu sá ég fossa og landslagið .
En það var auðvitað ekkert á við það þegar við lentum hér eldsnemma morguns .
Heima höfum við ekki þessa ótrúlegu fjallasýn , " segir Chloe .
Móðir hennar vissi þó ýmislegt um land og þjóð .
Sem aðdáandi Bjarkar Guðmundsdóttur segir hún að það sé óhjákvæmilegt að kynnast bakgrunni tónlistarkonunnar .
Þá hafi fyrrverandi vinnufélagi hennar , sem ferðaðist gjarnan til Íslands , sýnt henni myndir úr ferðum sínum .
" Ísland var því fyrir löngu komið á listann yfir staði sem mig langaði að heimsækja einhvern tímann um ævina .
Ég tel okkur því afar heppnar að fá þetta tækifæri til að búa hér , hálft ár í fyrra og hálft ár núna aftur .
Þetta er allt öðruvísi en að vera ferðamaður , við fáum að kynnast fólkinu og eignast vini .
" Ef bandarísk börn ætla að fá hlutverk í sjónvarpi , á sviði eða í auglýsingum þarf að vinna að því hörðum höndum .
Það þýðir ekki að sitja auðum höndum og bíða eftir að einhver " uppgötvi " mann .
En vissulega þarf að búa yfir hæfileikum , miklum hæfileikum , til að hreppa bitastæð hlutverk í milljónalandi .
Tilviljun að hæfileikarnir uppgötvuðust " Ég veit ekki hvaðan Chloe hefur þessa miklu hæfileika .
Hvorki mín megin né í fjölskyldu eiginmanns míns er fólk sem dansar eða syngur , hvað þá leikur .
Bróðir minn spilar á hljóðfæri og þá er það upptalið .
Í fjölskyldum þar sem foreldrar eða þeir nánustu vinna í afþreyingariðnaðinum er það næstum ákveðið meðan börnin eru í móðurkviði hvernig listnámi þeirra skuli hagað þegar þau koma í heiminn .
Hjá okkur var þetta alger tilviljun .
Chloe fór að vísu að læra dans ung , milli tveggja og þriggja ára , en það voru hæfileikar hennar sem leiddu okkur á þá braut að einbeita okkur að því að gera meira úr ferli hennar og styðja við bakið á henni í þeirri vinnu , " segir Tina .
Chloe man því ekki eftir sér öðruvísi en dansandi .
Fljótlega fór hún að keppa í dansi , bæði sem sólódansari og í litlum hóp , og verðlaunin sópuðust inn .
Oftsinnis vann hún fyrstu verðlaun í danskeppnum og listamannseðlið leiddi hana og vinkonur hennar í dansinum út á þá braut að bæta söng og leiklist við .
" Þegar ég var sjö ára komst ég í kynni við áheyrnarprufur í gegnum bestu vinkonu mína sem hafði farið í slíkar prufur .
Mér þótti það svo svakalega gaman að síðan þá hef ég ekki stoppað .
Áheyrnarprufur fyrir ýmis hlutverk , sjónvarpsefni , svið og auglýsingar eru mjög stór partur af lífi mínu og hafa verið í að verða fimm ár .
Einu sinni til tvisvar í viku keyrum við til New York , frá Connecticut , og ég fer í prufu .
Jú , það hefur gengið mjög vel .
Ég fékk strax umboðsmann og hef meðal annars fengið hlutverk í auglýsingum fyrir Pillsbury Toaster Strudel , Baby Alive , Cablevision og Yale-New Haven Hospital .
Einnig í auglýsingum fyrir GAP og Project Runway .
" Margar barnastjörnur eru þó í áheyrnarprufum á degi hverjum .
Ástæðan fyrir því að fjölskyldan einskorðar þær prufur sem Chloe fer í við einu sinni til tvisvar í viku er sú að prufurnar fara yfirleitt fram í um fimm klukkutíma akstursfjarlægð frá heimili þeirra .
" Við keyrum í um fimm tíma fyrir kannski tíu mínútna prufu .
Hver prufa er því ferðalag fyrir okkur .
Þetta væri auðvitað mun auðveldara ef við byggjum í borginni , þá gæti hún komið heim úr skólanum , fengið sér að borða og skottast sjálf á staðinn .
Ég ákvað því þegar ég var í millibilsástandi í vinnunni að snúa ekki aftur til vinnu heldur styðja Chloe í því að koma sér áfram .
Ég vann sem félagsráðgjafi í skólum en það var sameiginleg ákvörðun fjölskyldunnar að fara þessa leið .
" Tina er þó í símanum og tölvunni meðan dóttir hennar er í tökum og fjarstýrir uppeldi og þörfum systkina Chloe – 13 ára bróður og 16 ára systur – og ýmsum erindum heima fyrir .
" Við erum þó svo heppin við foreldrarnir að ömmur og afar búa nálægt heimili okkar sem og systur mínar og vinafólk .
Það eru því margir til að leggja hönd í bagga meðan við Chloe erum víðsfjarri .
" En hvað sagði fjölskyldufaðirinn við því að þær mæðgur færu til Íslands .
Tina hlær .
" Áður en Latibær kom til sögunnar höfðum við rætt það okkar á milli að Chloe yrði kannski ár til viðbótar í áheyrnarprufum .
Og nú erum við hér .
Við fjölskyldan höfum aldrei verið svona lengi aðskilin – mesta lagi í viku .
" Chloe lýsir því hvernig henni varð við þegar hún fékk símtalið um að hún hefði hreppt hlutverk Sollu stirðu .
" Ég fór í áheyrnarprufu og daginn eftir var ég kölluð inn aftur .
Þá var bleika hárkollan mátuð á mig til að sjá hvernig hún færi mér .
Tveimur vikum síðar hafði ég ekkert heyrt og var orðin mjög óþreyjufull .
Ég spurði mömmu á hverjum einasta degi hvort það væri eitthvað að frétta og aldrei var neitt að frétta .
Ég var heima hjá ömmu þegar mamma hringdi í mig með tíðindin og við amma hoppuðum um af gleði .
" Tina segir að þá hafi næsta verk á dagskrá verið að spyrja hvert þær væru að fara og útskýra svo fyrir fjölskyldunni að þær væru að fara til Íslands í margar , margar vikur .
" Í prufum hugsar maður ekki út í það hvert förinni er heitið fyrr en ljóst er að Chloe á möguleika á að fá hlutverkið .
Ég man að ég sagði föður hennar frá því að hún væri í prufum og hún ætti von á símtali daginn eftir þess efnis hvort hún ætti möguleika .
Þar á eftir bætti ég við mjög hratt og reyndi að vera eins óskýrmælt og ég gat ; " og-það-eru-tökur-Íslandi-í-13-vikur " .
Hann var auðvitað standandi hissa og spurði : " Sagðirðu hvað ? Hvar ? " Ég hughreysti hann , sagði honum að hafa engar áhyggjur , hún fengi örugglega ekki hlutverkið .
Tveimur vikum síðar sagði ég og reyndi að láta sem ég segði þetta í hálfkæringi : " Meðan ég man , Chloe fékk hlutverkið .
" En okkur finnst þetta blessun .
Við lítum á þetta sem einstakt tækifæri .
" Fílar Chloe Magnús Scheving og Stefán Karl ? " Við hittum einmitt Stefán Karl á Laugaveginum í gær , í fyrsta skipti í meira en hálft ár því tökur byrjuðu auðvitað ekki fyrr en í dag .
Hann er hrikalega fyndinn og skemmtilegur .
" Tina lýsir fagnaðarlátunum á Laugaveginum og það er greinilegt að þau hafa grínast mikið og Chloe getur ekki hætt að hlæja þegar hún lýsir endurfundunum – þær mæðgur voru í bíl en Stefán Karl á göngu .
" Chloe öskraði " læsið dyrunum " þegar Stefán Karl kom askvaðandi með fíflalæti , " segir Tina og þær skellihlæja báðar .
" Magnús Scheving hefur mjög smitandi orku .
Tilhlökkun hans og gleði smitast til okkar hinna .
" Þær mæðgur notuðu einnig gúglið til að komast í kynni við Stefán Karl og Magnús Scheving áður en þær komu til landsins í fyrsta sinn .
" Það stóð allt heima sem við lásum um þá pilta .
Það er ótrúlegt hvað það hefur mikið fallegt verið skrifað um félagana og mér fannst ég næstum þekkja þá af þessum lestri .
Netið er sneisafullt af upplýsingum og við getum vottað að þetta stóðst allt .
En til merkis um það hvað Google kom sér vel þá fór ég líka á Google Earth og fletti því upp hvar við yrðum og skoðaði húsþakið á myndverinu hér í Garðabæ áður en við komum ! " Chloe segir Sollu stirðu á margan hátt líka sér .
" Við erum báðar orkuboltar , hraustar og vinmargar .
Hér á Íslandi á ég íslenska vini og ég veit fátt skemmtilegra en að vera með þeim , fara í Laugardalslaugina og Smáralind , og svo er ég með vini mína vestanhafs alltaf með mér yfir daginn í gegnum tölvuna .
Ég er líka í góðu sambandi við systkini mín .
Ég er yngst .
Jú , það er mjög gott að vera yngst .
Ég kemst til dæmis upp með margt ! Ef við systurnar erum að rífast þarf hún að lúffa því mamma segir henni að það sé hennar hlutverk þar sem hún sé eldri , " segir Chloe og skellihlær .
" En það er mjög gott að geta fengið aðstoð frá eldri systur með heimalærdóm og ýmislegt annað .
" Chloe er sem fyrr segir með einkakennara meðan hún dvelur í Latabæjarmyndverinu og að sjálfsögðu eigin herbergi ; hvítt og bleikt herbergi með skrifborði , sófum , Justin Bieber-veggmyndum og öllu því sem 11 ára stelpa þarf .
Kostir þess að vera í einkakennslu eru fjölmargir .
" Ég kemst ekki upp með að þykjast kunna námsefnið og ég get fengið betri útskýringar á því sem ég skil ekki en þegar margir nemendur eru .
Þá get ég á móti líka farið hratt yfir þá kafla sem ég kann vel án þess að þurfa að bíða eftir hinum nemendunum .
Ég sinni heimavinnunni á kvöldin þegar ég kem heim , eftir að hafa farið í sturtu og borðað kvöldmat .
" Chloe hljómar nær óaðfinnanlega í sínu og afar samviskusöm .
En Tina minnir á að hún er ofureðlilegt barn sem er alls ekki alltaf til í að henda sér í stærðfræðina .
Og hennar hlutverk er að vera mamma á tökustað og finna hana á kaffistofunni að hafa það skemmtilegt og spjalla þegar hún á að koma beint í að læra stærðfræði í herberginu sínu .
Enda trekkir kaffistofan að .
Þar eru að vísu ekki börn en húsið er fullt af fullorðnu fólki sem bregður á leik með Chloe .
" Ég þarf bara að minna alla á að láta hana ekki komast upp með allt bara af því að hún er yngst .
" Chloe grípur fram í ; " En ég kemst ekki upp með neitt mamma ! " " Það er af því að ég er búin að segja þeim það ! " svarar móðir hennar .
En hvað gerir Chloe til að sinna hlutverki sínu sem best ? Hefur hún lært eitthvað nýtt ? Og hvað gerir hún þegar hún er ekki í Latabæ ? " Ég dansa auðvitað allan ársins hring .
Það eru í kringum fimm danskeppnir á ári sem ég tek þátt í .
Í sumar er keppni á dagskrá í júlí en það verður frí í Latabæ í þeim mánuði .
Það er mikil vinna á bak við hverja keppni .
Hér í Latabæ hef ég svo lært hluti eins og að sippa og kasta og grípa bolta .
Ég var alls ekki góð í því .
Framtíðin ? Jú , mig langar að halda áfram á þessari braut eða í einhvers konar sköpun , jafnvel listum .
Ég teikna mikið .
" Er aldrei erfitt fyrir Tinu að fylgjast með öðrum segja dóttur sinni til og hve vinnudagurinn getur orðið langur ? " Ég vona að hæfileikar hennar og þessi þjálfun í að leggja hart að sér muni gagnast henni alla ævi .
Ég kann vel við fólk sem leggur hart að sér , það skiptir miklu máli í lífinu .
Að sjá hana hér fyllir mig stolti .
Ég er stolt af því hvað hún er dugleg og ég var mjög spennt fyrir hennar hönd að hún skuli fá tækifæri til að kynnast þessu framandi umhverfi og læra nýja hluti .
Hér fær hún líka einstakt tækifæri til að læra allt um sjónvarpsframleiðslu og hvað sem hún mun gera í framtíðinni þá er þetta ein stoppistöð í lífinu sem er full af lærdómi .
" 