Í liðinni viku voru 120 ár frá fæðingu Ásmundar Sveinssonar myndhöggvara ( 1893-1982 ) , eins af jöfrum íslenskrar myndlistar .
Af því tilefni stendur Listasafn Reykjavíkur fyrir ýmsum viðburðum undir yfirskriftinni " Ásmundur Sveinsson – Meistarahendur " og er sjónum beint að ýmsu því sem einkenndi lífshlaup Ásmundar .
Saga Ásmundar er merkileg ; saga manns sem fæddist í stóra fjölskyldu á Kolsstöðum í Miðdölum , fimmti í röð ellefu systkina .
Ásmundur lærði tréskurð hjá Ríkarði Jónssyni , hélt eftir fyrra stríð til náms í Kaupmannahöfn og þaðan til Stokkhólms þar sem hann nam höggmyndalist í sex ár við Listaakademíið .
Þá flutti hann til Parísar og tók inn nýjustu strauma í listinni samhliða því að læra hjá myndhöggvaranum Charles Despiau .
Þegar Ásmundur var fluttur heim til Íslands árið 1929 , bar hann með sér nýjar og framsæknar hugmyndir , um listina og sýnina á heiminn , hugmyndir sem vissulega féllu ekki öllum vel í geð í þröngsýnu samfélagi .
En Ásmundur var dugnaðarforkur og baráttumaður ; hann hélt sínu striki , verk hans fóru að sjást víðar , og sum voru sett upp á torgum og í opinberum görðum .
Þau þróuðust líka jafnt og þétt og urðu smám saman óhlutbundnari , þótt listamaðurinn sækti hugmyndir að þeim iðulega í sagnaarfinn , bókmenntir og goðsögur .
" Alltaf að byggja " Ásmundur reisti tvö hús eftir eigin teikningum , sem vinnustofur , heimili og sýningarsali .
Það fyrra reis við Freyjugötu árið 1933 , fyrir hann og fyrri eiginkonu hans Gunnfríði M. Jónsdóttur myndhöggvara , en það hýsir nú Listasafn ASÍ .
Árið 1942 hóf hann síðan byggingu húsanna við Sigtún , þar sem hann bjó til dauðadags ásamt seinni konu sinni , Ingrid Håkansson sem var af dönskum og sænskum ættum .
Ásmundur ánafnaði Reykjavíkurborg listaverkasafn sitt og húsin áður en hann lést og hefur síðan verið reist tengibygging , hönnuð af Manfreð Vilhjálmssyni , milli kúlunnar og píramídanna , eins og fremri hlutinn hefur verið kallaður , og myndaskemmunnar eða skeifunnar sem síðar reis , allt byggt af listamanningum sjálfum .
Ásmundur var einn þeirra sem mótuðu íslenskt samfélag um miðja síðustu öld með afgerandi hætti .
Í merkri samtalsbók Matthíasar Johannessen , Bókinni um Ásmund , sem Helgafell gaf fyrst út árið 1971 prýdda framúrskarandi ljósmyndum Ólafs K. Magnússonar ljósmyndara Morgunblaðsins , má lesa stórfróðleg og skemmtileg samtöl listamannanna um lífið , sköpunina og listina .
Þá eru samtölin góðar heimildir um byggingarnar við Sigtún og verkin sem Ásmundur stækkaði upp úti í garðinum .
" Menn eru að tala um , hvers vegna ég sé alltaf að byggja , " sagði hann eitt sinn við Matthías .
" Þeir segja að ég drepi mig á þessu .
Nú , ef ég hefði aldrei byggt hér heima , væri engin stór mynd til eftir mig .
Ekki ein einasta .
Það er ekki hægt að stækka höggmyndir nema hafa góðar vinnustofur , háar og bjartar .
Slík hús eru ekki til hérlendis , enda ekki von , hér eru svo fáir myndhöggvarar .
Það eru einkum útlendingar , sem hingað koma , sem eru undrandi á þessu .
Þeir segjast ekkert skilja í því , hvernig einn maður hafi getað afkastað þessu lífsstarfi : að byggja húsin og vinna höggmyndirnar .
Ég held mér sé óhætt að segja að forsjónin hafi gefið mér töluvert vinnuþrek hvað svo sem listinni líður .
" " Húmor og lífsgleði " Í annað sinn sagði Ásmundur , þar sem rætt var um eðli listarinnar : " Það skapar enginn neitt án lífsgleði .
Og sem betur fer hef ég heyrt útlendinga segja við mig : " Það er húmor og lífsgleði í myndunum þínum .
" En mér finnst það ekkert undarlegt .
Það skapar enginn neitt í fýlu .
Listin verður að tendrast af gleði og lífsfögnuði .
Það er mín stefna .
Myndhöggvarar , sem taka sig of hátíðlega , fara í taugarnar á mér .
Ég sagði nokkur orð , þegar Raforkan var afhjúpuð austur við Sog : " Ég hef leyft mér að gera nonfiguratífa mynd af rafmagninu , því ég hef aldrei séð figuratíft rafmagn , " sagði ég .
Sérhvert viðfangsefni kallar á sitt form .
En auðvitað er nauðsynlegt að standa á gömlum merg .
Því er eins farið um listina og fjöllin .
Þau fjöll , sem eru vel veðruð , fá skarpar línur og tigið yfirbragð .
" Ásmundur minnist á útlendinga í þessum samtölum og enn eru útlendingar í meirihluta þeirra sem heimsækja Ásmundarsafn , þennan merkisreit sem allar íslenskar fjölskyldur ættu að þekkja .
Þarna byggði Ásmundur upp aðstöðu , sem honum fannst nauðsynleg , svo við gætum notið verkanna að honum gengnum .
Þessa dagana er unnið að nauðsynlegu viðhaldi á húsnum en því á að vera lokið um miðjan næsta mánuð .
" Mér finnst þetta allt vera ein heild og ekkert megi vanta , " sagði hann eitt sinn við Matthías þar sem þeir horfðu á húsin hans og stytturnar .
" Þetta er mitt ævistarf .
Ef ég hefði ekki stundað erfiðisvinnu , hefðu myndirnar mínar orðið öðruvísi en þær eru .
Sumir hafa sagt að ég hefði ekki átt að eyða tíma í að byggja þessi hús , en ég svara því til , að eitthvað mundi vanta í lífsstarf mitt , ef ég hefði ekki gert það .
" efi@mbl.is 