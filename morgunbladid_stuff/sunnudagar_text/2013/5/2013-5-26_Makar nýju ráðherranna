Langir vinnudagar bíða ráðherra nýrrar ríkisstjórnar .
við lögðum nokkrar spurningar fyrir betri helmingana .
Júlía Margrét Alexandersdóttir julia@mbl.is Spurningar 1 .
Hefurðu áhuga á pólitík ? Er það gefandi að vera á hliðarlínunni og fylgjast með þjóðfélagsumræðunni frá þessu sjónarhorni ? 2 .
Hversu mikið mæðir á þér í þessu umróti ? Hvað finnst þér erfiðast og hvað finnst þér ánægjulegast ? 3 .
Hvernig líst þér á þá fjarveru sem framundan er ? 4 .
Hvað starfar þú ? 5 .
Hver eru áhugamál þín , hvaðan ertu af landinu / úr borginni og úr hvernig umhverfi ertu ? VILHJÁLMUR JENS ÁRNASON , EIGINMAÐUR INNANRÍKISRÁÐHERRA Aðdáandi konunnar 1 1 .
" Ég hef alltaf haft mikinn áhuga á stjórnmálum .
Í menntaskóla var ég frekar vinstrisinnaður og skipulagði meðal annars fundi þar sem yfirgangi Bandaríkjamanna í El Salvador var mótmælt .
Smám saman missti ég þó trú á leið vinstrimanna og í Háskólanum tók ég þátt í stúdentapólitíkinni fyrir hönd Vöku .
Mér fannst stúdentaráðsfundirnir frekar leiðinlegir .
Ákvað því að ég myndi aldrei verða beinn þátttakandi í stjórnmálum .
Ég hef auðvitað enn mikinn áhuga á stjórnmálum og finnst því afar gefandi og nánast forréttindi að fá að sitja á hliðarlínunni .
Þannig fæ ég áfram að fylgjast með þjóðfélagsumræðunni úr innsta hring en þarf ekki að sitja alla leiðinlegu fundina .
" 2 .
" Varðandi hin almennu heimililsstörf mæðir ekkert meira á mér í þessu umróti en gerist og gengur hjá venjulegri íslenskri fjölskyldu sem er með börn og tvær fyrirvinnur .
Það sem greinir að er kannski fjölmiðlaþátturinn og sú staðreynd að starf stjórnmálamannsins snertir líf margra og margir hafa því skoðanir á viðfangsefnunum .
Mér sem er auðvitað aðdáandi konunnar minnar númer eitt finnst sem hún hafi komið mörgum jákvæðum málum í gegn og það veitir mér gleði að sjá að hún njóti sín .
Verst er að manni finnst maður vera svolítið berskjaldaður gagnvart hinni opinberu umræðu og hvorki ég né börnin höfum komið okkur upp þykkum skráp .
Tilfinningasveiflurnar verða þannig kannski oft meiri .
Við erum glöðust og stoltust þegar vel gengur , en tökum það mest inn á okkur þegar umræðan verður óvægin og að okkar mati ósanngjörn .
" 3 .
" Við höfum yfirleitt reynt að koma málum þannig fyrir að fjarvistir vegna ferðalaga séu sem minnstar .
Einnig trúum við því að viðvera tryggi ekki endilega framleiðni , ævinlega sé nauðsynlegt að taka frá tíma til að sinna fjölskyldu og hlaða batteríin .
" 4 .
Ráðgjafi .
5 .
" Ég ólst upp í Reykjavík , í Hlíðunum , en æfði fótbolta með KR og kynntist þar mörgum skemmtilegum Vesturbæingum .
Flutti svo út á Álftanes þegar ég varð 16 ára og byrjaði í MH .
Við Hanna byrjuðum okkar búskap í kjallaranum á Álftanesi átta árum síðar , en á efri hæðinn bjuggu foreldrar mínir .
Áhugamálin snúast að mestu um fjölskylduna og vinnuna , en síðan hef ég reynt að leggja íþróttahreyfingunni lið með því að stunda fótbolta með fótalúnum miðaldra karlmönnum , stýra umferð á fótboltamótum fyrir yngstu iðkendurna og með því að viðra skoðanir mínar á fundum hjá Víkingi .
" Leiðrétting 27. maí - Rangt nafn Aðalheiðar Í grein sem birtist í Sunnudagsblaði Morgunblaðsins var rangt farið með nafn dóttur Vilhjálms Jens Árnasonar og Hönnu Birnu Kristjánsdóttur .
Hún heitir Aðalheiður og er 15 ára .
Beðist er velvirðingar .
( Búið að lagfæra í gagnasafni ) .
ÞÓRA MARGRÉT BALDVINSDÓTTIR EIGINKONA FJÁRMÁLA- OG EFNAHAGSRÁÐHERRA Lítill frítími 1 .
" Já , auðvitað hef áhuga á stjórnmálum , þó ekki þannig að ég geti hugsað mér að hella mér út í pólitískt starf .
Þótt mér hafi stundum fundist sem stjórnmálin hafi eins og þröngvað sér inn í líf mitt í síauknum mæli undanfarin ár þá hef fundið um leið sívaxandi þörf fyrir að hafa skoðun á ótrúlegustu málum .
" 2 .
" Það verður að segjast eins og er að það mæðir ansi mikið á mér með allt sem tengist daglega lífinu hvað varðar börnin og allt venjulegt heimilishald .
Það getur verið einmanalegt oft og tíðum að vera gift stjórnmálamanni .
Það er lítill frítími í þessari vinnu .
Þá er gott að eiga góða fjölskyldu að og góða vini .
Mér finnst einna verst við þetta hvað dagskráin hjá Bjarna getur breyst með stuttum fyrirvara .
" 3 .
" Mér líst auðvitað ekkert sérstaklega vel á þá fjarveru .
En það er í sjálfu sér ekki mikil breyting .
Ég held að Bjarni , eins og allir aðrir sem eru uppteknir , þurfi að passa sig á því að taka sér hlé , hreyfa sig og taka frá tíma fyrir samveru með fjölskyldu og vinum .
Leyfa sér að líta upp frá verkefnunum .
Það skilar sér í betri vinnu og meiri afköstum þegar upp er staðið .
Mér finnst gamaldags að líta á það sem sérstaka dyggð að hanga endalaust yfir vinnunni þótt ég meti dugnað mikils .
" 4 .
" Ég hef verið heimavinnandi undanfarið en tekið einstaka verkefni undanfarin ár sem ráðgjafi fyrir skrifstofur og heimili varðandi húsgagnaval og þess háttar .
" 5 .
" Ég hef mjög gaman af öllu sem viðkemur mat .
Einnig útiveru almennt , að fara á skíði og í gönguferðir um landið .
Við Bjarni höfum gert svolítið af því .
Ég hef líka gaman af ferðalögum hvort sem er innan lands eða utan og á ferðalögum vel ég sérstaklega vandlega alla veitingastaði .
Bjarni segir að ég muni hvað ég pantaði mér á hverjum stað mörg ár aftur í tímann – og reyndar fyrir okkur bæði .
Ég ólst upp í Garðabænum og átti mína barnæsku og unglingsár þar .
Ég er miðjubarn foreldra minna , á tvo bræður , Jón Hauk og Björn Helga .
Við systkinin erum mjög náin þótt Björn búi erlendis .
Jón Haukur og hans fjölskylda búa nálægt okkur og eru með börn á sama aldri .
Það er því mikill samgangur og krakkarnir miklir vinir .
" GUÐJÓN INGI GUÐJÓNSSON EIGINMAÐUR IÐNAÐAR- OG VIÐSKIPTARÁÐHERRA " Borðar mamma með ? " 1 .
" Ég hef lengi haft áhuga á pólitík og sem strákur hlustaði ég bara nokkuð mikið á það sem svarthvítu alvörugefnu stjórnmálamennirnir ræddu um í sjónvarpinu .
Ég var fljótur að finna út hverjum ég var oftast sammála en það var löngu áður en ég fór að velta því fyrir mér í hvaða flokkum þeir voru .
Um leið og ég áttaði mig á því hvaðan þessar skynsemisraddir hljómuðu gerðist ég sjálfstæðismaður og hef verið það síðan .
" 2 .
" Það mæðir vissulega mikið á fjölskyldum þeirra sem taka þátt í stjórnmálum af einhverjum krafti eins og í raun fjölskyldum allra þeirra sem vinna mikið óðháð því við hvað þeir starfa .
Ef það er eitthvað sem mér finnst erfitt við þetta þá er það kannski helst það að ná ekki að hitta vini og fjölskyldu oftar .
Að skipuleggja hluti fram í tímann getur einnig verið ansi erfitt .
Annars er þetta bara allt ánægjulegt .
" 3 .
" Það er nú eins gott að ég svari þessu ekki með því að segja að mér lítist nú bara vel á fjarveruna sem er framundan .
Það vill nú þannig til að síðustu ár hafa verið ansi annasöm hjá Ragnheiði og fjarverur því miklar .
" Borðar mamma með okkur í kvöld ? " er til dæmis spurning sem synir okkar spyrja nánast daglega .
Ég á von á því að það verði með svipuðum hætti eftir þessar breytingar .
Það er vissulega mikilvægt að fjölskyldan geti verið sem mest saman en þetta er einnig spurning um það hvernig þeim tíma er varið .
Ragnheiður er ótrúlega mikil og góð mamma og gefur mikið af sér þann tíma sem hún hefur .
" 4 .
" Ég hef selt og markaðssett saltfisk í bráðum 25 ár , lengst af hjá SÍF en nú starfa ég hjá Seaproducts Iceland .
Því má segja að hjá mér sé lífið saltfiskur .
Starfið er líflegt .
" 5 .
" Ég fæddist í Reykjavík og bjó í Vesturbænum fram til sjö ára aldurs en þá fluttist fjölskylda mín til Akureyrar þar sem ég ólst upp .
Umhverfi mitt held ég að hafi nú verið nokkuð hefðbundið en fyrst og fremst dásamlegt eins og lífið allt .
" ELSA INGJALDSDÓTTIR EIGINKONA SJÁVARÚTVEGS- , LANDBÚNAÐAR- OG UMHVERFISRÁÐHERRA Nóg að gera í hesthúsinu 1 .
" Sem betur fer hef ég mikinn áhuga á stjórnmálum og hef tekið virkan þátt í pólitísku starfi gegnum tíðina .
Með því að vera einskonar , , rödd grasrótarinnar " í hjónabandinu tel ég mig geta veitt eiginmanninum góðan stuðning í sínum pólitísku verkum .
" 2 .
" Starf Sigurðar Inga sem þingmanns hefur gefið mér einstakt tækifæri til að kynnast áhugaverðu fólki í fjölbreyttu umhverfi .
Ég hef lært að meta óeigingjarnt starf stjórnmálamanna , hvar í flokki sem þeir standa .
Ég er líka orðin þakklátari því fólki sem vill vinna vel fyrir land og þjóð .
Neikvæði fylgifiskurinn er fyrst og fremst ómakleg umfjöllun og ummæli í garð ástvinar .
Mér finnst erfiðast þegar það særir börnin .
" 3 .
" Í hinum fullkomna heimi væri gott að geta verið saman öllum stundum .
En það á ekki við um okkur frekar en þorra fólks .
Þar sem við búum í Hrunamannahreppi hafa síðastliðin fjögur ár verið ágætur reynslutími á fjarveru- og samverustundir .
Hér munum við áfram eiga okkar heimili .
Við höfum því einsett okkur að hafa samverustundirnar uppbyggjandi og gefandi fyrir okkur sem hjón og fjölskylduna í heild .
" 4 .
" Ég starfa sem framkvæmdastjóri Heilbrigðiseftirlits Suðurlands og er skrifstofan á Selfossi en starfssvæðið er gamla Suðurkjördæmi .
" 5 .
" Félagsmál og hestamennska eru mín aðaláhugamál og tel ég mig heppna að geta sinnt hvoru tveggja .
Ég ólst upp í foreldrahúsum í Garðabæ og er Stjarnan mitt félag .
Ég er hins vegar ættuð úr Reykjadal í Þingeyjarsýslu og var svo heppin að fá að eyða tíma mínum þar , sem barn og unglingur .
Þar umhverfi mótaði mig mest .
" GUÐBJÖRG RINGSTED EIGINKONA HEILBRIGÐISRÁÐHERRA Rekur leikfangasafn 1 .
" Ég hef örugglega svipaðan áhuga á pólitík og flestir landsmenn en í samanburði við Kristján myndi hann líklega teljast takmarkaður .
Það getur verið gefandi að fylgjast með þjóðfélagsumræðunni frá þessu sjónarhorni en því má heldur ekki gleyma að pólitík er ekki alltaf dans á rósum .
Ég held samt að það sé alltaf gefandi að fylgjast með starfi makans , hvert svo sem það starf er .
" 2 .
" Umrótið er nú varla byrjað svo það er ekki gott að segja hversu mikið mun mæða á mér í þessu og ég veit ekki hvað kemur til með að vera erfiðast .
Ánægjulegast er að fá að fylgjast með Kristjáni takast á við þetta krefjandi starf sem ég veit að hann mun vinna af krafti og heilindum .
" 3 .
" Ég er vön töluverðri fjarveru .
Við höfum haldið heimili á Akureyri frá árinu 1998 og Kristján sótt vinnu til Reykjavíkur síðastliðin 6 ár svo þetta er ekkert nýtt fyrir mig .
" 4 .
" Ég er myndlistarmaður og rek líka leikfangasafn á Akureyri .
" 5 .
" Áhugamál mín eru myndlist og gömul leikföng fyrst og fremst .
Reyndar allt sem er gamalt og hefur sögu .
Líka fjölskyldan , útivera og hreyfing , tónlist , leiklist , góðar kvikmyndir og góðar bækur .
Ég er fædd og uppalin á Brekkunni á Akureyri og kem úr stórri fjölskyldu ; við erum 6 systkini og ein uppeldissystir .
Gatan mín , Langamýri , var barnmörg þegar ég var að alast upp og mér eru minnisstæðir útileikirnir á kvöldin .
" SIGURÐUR VILHELMSSON , EIGINMAÐUR FÉLAGS- OG HÚSNÆÐISMÁLARÁÐHERRA Þýðandi með tækjadellu 1 .
" Já , ég hef mikinn áhuga á pólitík , enda held ég að það sé alger forsenda fyrir því að við hjónin erum jafn samrýmd og við erum .
Vissulega hefur maður aðra sýn á stjórnmálin frá þessu sjónarhorni og hún gefur manni stundum svolítið aðra mynd en birtist í fjölmiðlum .
" 2 .
" Þegar ég kenndi við Framhaldsskólann í Vestmannaeyjum var ég einhvern tímann spurður hvort ekki væri erfitt að eiga konu sem væri svona mikið í burtu .
Þá hnussaði í eiginkonu togarasjómanns sem sat á næsta borði og hún sagðist ekki vorkenna mér neitt .
Síðan þá hef ég alveg hætt að velta þessu fyrir mér .
" 3 .
Þau tæplega 10 ár sem við bjuggum í Vestmannaeyjum vann Eygló stóran hluta tímans uppi á landi , svo við erum vön .
" 4 .
" Ég er líffræðingur og framhaldsskólakennari , en starfa sjálfstætt nú um stundir sem þýðandi .
" 5 .
" Ég er fæddur í Vesturbæ Reykjavíkur en uppalinn í Fellunum .
Bjó um hríð í New York og svo 10 ár í Vestmannaeyjum með stuttum stoppum í Kópavogi og Hafnarfirði .
Fyrir utan áhuga á pólitík og matseld sem við hjónin deilum er ég með tölvu- og tækjadellu auk þess sem ég reyni að smíða og spila á saxófón eftir því sem tími vinnst til .
" ANNA SIGURLAUG PÁLSDÓTTIR EIGINKONA FORSÆTISRÁÐHERRA Söknum hans mikið 1 .
" Já , ég hef nokkurn áhuga á pólitík .
Það er gaman að fylgjast með umræðunni frá þessu sjónarhorni , sjá hvernig mál eru unnin inni á þinginu .
En ég er afskaplega þakklát öllu því góða fólki í öllum flokkum sem vill starfa í pólitík .
" 2 .
" Óhjákvæmilega fæ ég flest verkefni sem tengjast heimilinu og fjölskyldumeðlimum en mér þykja þau skemmtileg .
Það ætlar að reynast mér erfiðast að læra að taka ekki inn á mig illt umtal um fjölskylduna .
Ánægjulegast er , án nokkurs vafa , að hafa kynnst góðu fólki um allt land .
" 3 .
" Mikil vinna og fjarvera frá heimilinu hefur fylgt starfi Sigmundar síðan hann tók við sem formaður Framsóknarflokksins svo ég held að það verði ekki mikil breyting þar á .
Við mæðgur söknum hans auðvitað og vildum gjarnan hafa hann oftar með , sérstaklega á stærri stundum í lífinu .
En við njótum þess þá bara betur að vera saman þegar tími gefst til .
" 4 .
" Ég er með BA-próf í mannfræði en er heimavinnandi núna .
" 5 .
" Helstu áhugamálin eru að komast aðeins á skíði á veturna og í veiði á sumrin .
Annars nýt ég þess mest að vera með fjölskyldunni í sumarhúsi foreldra minna , fá að hjálpa þar til og læra af þeim um garðyrkju og skógrækt .
Svo er algjör lúxus að fá tíma til að lesa , er alltaf með stafla á náttborðinu .
Ég er fæddur Reykvíkingur og ól fyrstu árin mín í Vesturbænum .
Ég flutti síðar með foreldrum mínum , eldri bróður og móðurömmu í Garðabæinn þar sem ég gekk í skóla .
" BRYNHILDUR EINARSDÓTTIR EIGINKONA MENNTA- OG MENNINGARMÁLARÁÐHERRA Fékk ung innsýn í pólitík 1 .
" Já ég hef mikinn áhuga á pólitík og hef alla tíð tekið þátt í pólitísku starfi .
Ég ólst upp á heimili þar sem pólitíkin var hluti af daglegu lífi okkar og í gegnum föður minn Einar Odd Kristjánsson fékk ég ung innsýn í stjórnmálin .
Ég upplifi því engar stórar breytingar núna í sjálfu sé þar sem líf okkar hefur verið samofið stjórnmálum lengi .
" 2 .
" Fjölskyldulífið okkar mótast auðvitað af stjórnmálavafstrinu og því fylgir álag .
Það er ekkert eitt sem mér finnst erfiðra en annað en auðvitað koma tímar þar sem á móti blæs .
Að öllu jöfnu er þetta mjög ánægjulegt og gefandi .
" 3 .
" Fjarveran er óhjákvæmileg .
En ég veit að Illugi yrði líka mikið í burtu ef hann væri í krefjandi starfi í fyrirtæki , nú eða til dæmis á sjónum .
Við reynum að skipuleggja okkur vel og nýta vel þær stundir sem við fjölskyldan eigum saman .
Okkur hefur tekist það ágætlega hingað til .
" 4 .
" Ég er sögukennari við Menntaskólann við Sund .
Ég nýt þess mjög að kenna og hef gert það núna í 10 ár .
Menntamálin eru því mjög ofarlega á baugi í mínu lífi .
" 5 .
" Ég er fædd og uppalin á Flateyri við Önundarfjörð og þangað hef ég mjög sterkar taugar .
Eins og vanalegt er með krakka úr sjávarþorpum , þá vann ég öll unglingsár mín í frystihúsinu .
Það gerði mér gott að læra snemma að vinna með fullorðnu fólki .
Ég myndi segja að bakgrunnur minn að vestan hafi mótað mig hvað mest .
Áhugamálin mín eru mörg , við Illugi höfum bæði mikinn áhuga á tónlist .
Frítíma mínum ver ég með Guðrúnu Ínu og Illuga , mér líður best þegar ég er með fjölskyldu minni og vinum .
" ELVA BJÖRK GUÐMUNDSDÓTTIR , EIGINKONA UTANRÍKISRÁÐHERRA Tónelskur Skagfirðingur 1 .
" Ég er ekki mikil áhugamanneskja um pólitík en reyni að fylgjast með .
Frá þessu sjónarhorni upplifir maður pólitíkina öðru vísi og sér hversu mikil vinna þetta er .
Vinnutíminn er allur sólarhringurinn og fáir dagar þar sem pólitíkin kemur ekki eitthvað við sögu .
" 2 .
" Ég veit nú ekki hvort ég geti sagt að eitthvað mæði sérstaklega mikið á mér án þess að það hljómi neikvætt en óneitanlega er Gunnar Bragi lítið heima og skreppur ekki svo auðveldlega heim þegar eitthvað á bjátar .
Erfiðast finnst mér hvað hann missir af miklu hjá strákunum sínum og þá vantar pabba sinn oft .
En svona er þessi vinna og ánægjan því enn meiri þegar hann er heima og við getum gert eitthvað saman fjölskyldan .
" 3 .
" Það verður spennandi að fylgjast með honum í þessu starfi og ljóst að hann verður sjálfsagt minna heima en við breytum bara um takt og ætli ég komi ekki oftar suður með strákana til að hitta hann .
" 4 .
" Ég er " bara " heima eins og sagt er , en það hefur verið meira en full vinna að hugsa um drengina og heimilið í gegnum árin .
Það er í nógu að snúast með stóra fjölskyldu .
" 5 .
" Nei ég held að heimilishaldið verði bara svipað og síðustu ár án utanaðkomandi hjálpar .
Við vinnum þetta bara allt saman fjölskyldan og spilum þetta svolítið eftir eyranu .
" 6 .
" Ég er Skagfirðingur og kem úr stórri tónelskri fjölskyldu og hef alltaf haft áhuga á söng og leiklist og reynt að sinna því eins og ég hef getað og svo finnst mér voða gaman að rækta mín eigin sumarblóm .
En stundir með fjölskyldunni eru nú samt alltaf langskemmtilegastar og ekkert sem tekur þeim fram .
" 