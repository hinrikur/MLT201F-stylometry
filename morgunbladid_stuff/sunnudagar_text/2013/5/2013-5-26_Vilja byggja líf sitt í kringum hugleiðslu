Sólheimar eru hinn fullkomni staður fyrir þetta vegna þess hve ástríkur og fallegur hann er , bæði hvað varðar umhverfið og skipulag samfélagsins þar , " segir Stefán Árni Þorgeirsson , sem ásamt eiginkonu sinni , Tristan Gribbin , stendur fyrir hugleiðslu- og jóganámskeiðinu " Endurnýjun og vöxtur " , sem fram fer á fyrrnefndum Sólheimum helgina 7.-9. júní nk. Stefán Árni og Tristan fluttu heim til Íslands síðastliðið haust eftir 11 ára dvöl í Bandaríkjunum og Þýskalandi .
Stefán starfar sem kvikmyndagerðarmaður og hefur látið að sér kveða innan auglýsinga- og tónlistarmyndbandageirans í dyggu samstarfi við Sigurð Kjartansson .
Saman starfa þeir undir nafninu Arni & Kinski og eiga það einnig sameiginlegt að hafa verið stofnmeðlimir í GusGus .
Á meðal tónlistarmyndbanda sem þeir hafa leikstýrt eru myndbönd við Sigur Rósar-lögin Viðrar vel til loftárása og Glósóli auk þess sem þeir hafa unnið með hljómsveitunum Snow Patrol og Travis .
Auk þess kennir Stefán hugleiðslu vikulega á Dansverkstæðinu .
Tristan er fædd í norðurhluta Kaliforníuríkis í Bandaríkjunum og er lærð leikkona en fæst nú fyrst og fremst við hugleiðslukennslu hjá Baðhúsinu og heldur úti Facebook-síðunni Modern-Day Meditation Iceland .
Hún kom hingað til lands árið 1995 og gerði m.a. garðinn frægan í einleiknum Ferðir Guðríðar sem sýndur var hérlendis og erlendis árin 1998-2001 .
Andlegar upplifanir í æsku Stefán Árni og Tristan hafa að eigin sögn verið saman á andlegri vegferð frá síðastliðnum aldamótum .
Þó svo að þau séu samstiga í sjálfsræktinni í dag má segja að fyrstu kynni þeirra af andlegum upplifunum hafi verið harla ólík .
" Mamma mín og pabbi skildu þegar ég var tveggja ára og ég man vel eftir því að hafa verið gjörsamlega niðurbrotin og grátið í sífellu .
Á þeim tíma varð ég fyrir minni fyrstu andlegu upplifun þegar Guð , eða einhver æðri máttur , kom til mín og stóð hjá mér þar sem ég lá í rimlarúmi .
Við það hurfu allar mínar áhyggjur um leið og ég fann ekki fyrir neinu nema hlýju og kærleik , " útskýrir Tristan .
" Seinna fékk ég síðan enn meiri kynni af æðri mætti .
Sem barn átti ég samtal við Jesú og það var raunverulegra en þetta spjall okkar hér og nú .
Þegar ég var þrettán ára upplifði ég það að sjá svipmyndir frá þúsund lífum sem ég hafði lifað fyrir þessa ævi , þar sem ég hafði lifað sem einfrumungur , alls kyns dýr og aðrar manneskjur .
Andlegt líf hefur samt aldrei verið tengt við nein ákveðin trúarbrögð fyrir mér , " bætir hún við .
" Ég myndi ekki segja að foreldrar mínir hafi verið mjög andlega þenkjandi , " segir Stefán Árni .
" Uppeldi mitt var ástríkt og það var haldið í ákveðnar hefðir en við fórum í mesta lagi einu sinni á ári í kirkju .
Móðuramma mín átti hins vegar helling af einhverjum bókum um miðla og ég man eftir að hafa hugsað hvað það væri skrýtið .
Ég pældi sem sagt lítið í svona hlutum í æsku , " bætir hann við , en það átti eftir að breytast þegar hann kynntist sorg og sársauka raunverulega í fyrsta sinn á ævinni .
" Árið 1997 missti ég pabba minn í flugslysi og það breytti sýn minni á tilveruna .
Þá fór ég að hugsa : Hvernig vil ég lifa lífinu ? Hvað vil ég gera ? Ég man eftir því hvernig ég fann , í gegnum söknuðinn og sársaukann , svo rosalega mikla ást .
Í þessum hörmungum upplifði ég sem sagt eitthvað alveg nýtt og með því vaknaði löngun til að skilja þetta allt betur .
Ég tengdi það samt ekki við æðri mátt eða hugleiðslu , ég vissi bara að ég vildi kynnast sannleikanum .
Skömmu seinna kynntist ég Tristan og við tengdum vel því við höfðum gengið í gegnum missi á svipuðum tíma , hún hafði þá misst stjúppabba sinn .
Í kjölfarið var okkur kynnt hugleiðslunámskeið og ég man eftir að hafa hugsað : Vá , þetta eru bara einhverjir þvílíkir furðufuglar , en á sama tíma var spennandi hvað allir þar voru frjálsir og hispurslausir .
Ég var líklega dálítið týpískur íslenskur karlmaður sem þótti eðlilegast að sitja á tilfinningum sínum en Tristan var miklu opnari og tilbúnari að prófa allan andskotann svo hún sló til og fór að hugleiða , " segir Stefán og þá kom að öðru áfalli sem ýtti honum endanlega út í hugleiðslu .
" Þegar hún kom heim af hugleiðslunámskeiðinu var hún breytt manneskja og það braut upp allar ranghugmyndirnar sem ég hafði um það hvað það var að vera karlmaður og hvert hlutverk mitt gagnvart konunni minni var .
Ég hélt að ég ætti bara að vera " sá sterki " og vernda konu mína , en þessi heimsmynd hrundi til grunna þegar hún kom heim sem þessi orkubolti .
Þá fattaði ég að ég yrði líka að " kýla á þetta " því það var greinilega ekki allt í góðu hjá mér , " bætir hann við og hlær .
Rétt áttu fyrir flugmiðunum Það var um svipað leyti og Stefán og Tristan fóru að stunda hugleiðslu sem þau fluttu búferlum til Bandaríkjanna , nánar tiltekið Los Angeles .
" Í kringum árið 2000 áttaði ég mig á því að GusGus var ekki alveg það sem mig langaði að gera þar sem kvikmyndagerðin átti hug minn allan .
Við Siggi ( samstarfsfélagi Stefáns ) vorum komnir með sambönd í auglýsingabransanum úti í LA og það hafði alltaf staðið til hjá okkur að prófa að fara út .
Ég man að við Tristan áttum í rauninni ekki neitt nema börnin okkar tvö og sumarið 2001 gerðum við Siggi myndbandið Viðrar vel til loftárása og peningurinn sem við fengum fyrir það varð til þess að við rétt náðum að safna fyrir flugmiðum svo við fluttum út um haustið , " rifjar Stefán upp .
Eftir flutningana vann Tristan fyrir sér með auglýsingaleik .
" Það var nú kannski ekki það skemmtilegasta sem ég hef gert en það var bara það sem maður þurfti að gera , " segir hún .
" Eins og Stefán segir fluttum við fyrst út vegna vinnunnar hans , en á sama tíma var þetta auðvitað gott skref á okkar andlegu leið , að kynnast fjölbreyttari flóru af fólki sem stundaði hugleiðslu , " bætir hún við og Stefán kinkar kolli .
Á Bandaríkjaárunum tóku Stefán og Tristan hugleiðsluna fastari tökum og fóru að læra og síðar kenna svokallaða nútímahugleiðslu og " breathwork-hugleiðslu " , sem verða á dagskrá á Sólheimum um næstu helgi ásamt " Hatha-jóga " .
Um jógakennsluna sér hinn bandaríski Peter Sterios , sem kom m.a. að heilsuátaki Hvíta hússins gegn offitu barna í Bandaríkjunum sem forsetafrúin Michelle Obama stóð fyrir árið 2011 .
Andleg vinna tekur aldrei enda Líkt og fyrr segir ákváðu hjónin að snúa heim síðastliðið haust .
" Það er svo gott fyrir börnin okkar að hafa betri fjölskyldutengingu og hafa allt frelsið sem felst í því að vera ungur á Íslandi , " segir Tristan , en saman eiga þau tvær dætur auk þess sem Tristan á 16 ára dóttur , sem var tæplega tveggja vetra þegar Tristan og Stefán hófu sambúð .
Aðlögun fjölskyldunnar að íslensku samfélagi eftir heimkomuna hefur að sögn gengið vel .
" Mjög vel enda höfum við líka fundið nýja hluti fyrir okkur að gera , eins og hugleiðslukennsluna .
Í dag finn ég fyrir svo mikilli ástríðu fyrir því kenna allt sem ég hef lært – og er enn að læra , því andleg vinna tekur aldrei enda .
Ég finn að þetta er eitthvað sem mig langar að byggja líf mitt í kringum , " bætir Tristan við .
Kynlífið verður betra Eins og gefur að skilja hefur ýmislegt í lífi hjónanna breyst frá því að þau byrjuðu að stunda hugleiðslu fyrir 13 árum og því forvitnilegt að vita hverjar helstu breytingarnar hafi verið að þeirra mati .
" Í gegnum nútímahugleiðslu hef ég gefið hjartanu og tilfinningunum meiri gaum , meira rými en í hefðbundnum hugleiðslum , sem hefur hjálpað mér gífurlega að skilja betur hvaða manneskju ég hef að geyma – og ekki síst , hvenær ég bregst við af tilfinningasemi sem undirliggjandi byggist venjulega á ótta .
Með því að sjá og verða meðvitaður um hegðun mína er auðveldara að breyta hegðun minni í átt að kærleiksríkari hegðun .
Við það má bæta að þegar við stundum jóga og hugleiðslu , þá stundum við Stefán betra kynlíf , " segir Tristan á léttum nótum og hlær .
Stefán Árni glottir og bætir við : " Við vorum að grínast með það á leiðinni hingað að það gæti verið helsta sölutrikkið okkar , en málið er samt að það er alveg satt .
Fyrir mitt leyti er frekar auðvelt að horfa á síðastliðin 13 ár ævi minnar , hugsa út í hvað ég fengið mikið út úr þeim og segja það sjálfkrafa allt hugleiðslunni að þakka , en það er ekki endilega sanngjarnt .
Ég vil sem sagt ekki vera með nein gylliboð um að hugleiðsla sé endilega ávísun á frábært líf , en hún hefur allavega virkað fyrir mig .
Hún hefur aukið sjálfsmeðvitund mína og með aukinni meðvitund finn ég að ég er betri maður og hef þar af leiðandi meira til að gefa af mér .
" Af þeim orðum má mögulega draga þá ályktun að hjónin Stefán Árni og Tristan séu orðin hluti af hópi " furðufuglanna " sem Stefán hræddist og heillaðist af í senn fyrir þrettán árum og þegar blaðamaður ber það undir hann svarar hann brosandi : " Já , það má örugglega segja það – og ég er alveg sáttur við það , " við jákvæðar undirtektir Tristans .
Út á hvað gengur hugleiðsla ? " Myndin sem ég held að fólk hafi venjulega af hugleiðslu er þessi dæmigerða sena þar sem einstaklingur situr með lokuð augun og reynir að tæma hugann .
Staðreyndin er samt sú að það er eiginlega ekki framkvæmanlegt .
Trikkið er að láta hugsanirnar ekki hafa áhrif á þig , að sjá að hugsanirnar eru ekki hver þú ert .
Hugleiðsla gengur út á það að skoða sjálfan sig , taka sig aðeins út úr hugsunum sínum , horfa á það sem maður er að hugsa og skilja að það er einhver meðvitund utan hugsunarinnar , " segir Stefán Árni þegar hann er beðinn um að lýsa út á hvað hugleiðsla gengur í grófum dráttum .
Að sögn Stefáns og Tristan byggist hugleiðslan sem kennd verður á námskeiðinu Endurnýjun og vöxtur , svokölluð nútímahugleiðsla ( e. Modern-Day Meditation ) , á fjórum skrefum .
Það fyrsta snýst um að opna um hjartað og losa um tilfinningar , sem er gert með aðstoð ýmissar tónlistar .
Það næsta gengur út á að róa hugann og tilfinningar og leyfa öllum hugsunum að fljóta hjá án þess að hafa áhrif .
Þriðja skrefið er einkennandi fyrir þessa tegund hugleiðslu og byggist á því að velta tiltekinni spurningu eða einstöku vandamáli fyrir sér í algjöru jafnvægi , án þess að láta tilfinningar hafa áhrif .
Að lokum snýst fjórða skrefið um að koma því sem kom í ljós í hugleiðslunni í framkvæmd .
