Steinunn Arnþrúður Björnsdóttir er yfirleitt kölluð Adda Steina .
Hún er Grafarvogsbúi og prestur í Hjallakirkju í Kópavogi og á alltaf til mjólk , smjör og ost í ísskápnum .
Fjöldi heimilismanna og gæludýr ? Fjórir í heimili auk Stúfs sem er íslenskur fjárhundur .
Hvað fer fjölskyldan með í mat og hreinlætisvörur á viku ? Um 22 þúsund krónur miðað við útgjöldin sl. þrjá mánuði .
Hvar kaupirðu helst inn ? Í Krónunni á Höfða og Nettó í Hverafold .
Hvað freistar helst í matvörubúðinni ? Grænmeti og ávextir – og pecan-hnetur .
Hvernig sparar þú í heimilishaldinu ? Við kaupum ekki snakk , gos , sætt kex eða sælgæti .
Við reynum að forðast allan sykur sem mest og það þýðir að flest unnin kjötvara og margt fleira dettur út því að sykri er bætt í ótrúlegustu hluti .
Við eldum úr hráefnum í upprunalegu formi og reynum að nýta matinn vel .
Hvað vantar helst á heimilið ? Eitthvert töfratæki sem tekur til þegar heimilismenn eru of þreyttir .
Svo væri gott að fá blandara sem brotnar ekki strax .
Eyðir þú í sparnað ? Já , við höfum greitt reglulega í aukasparnað í 12 ár .
Við spörum líka fyrir öðru , s.s. sumarfríi með því að leggja smávegis fyrir í hverjum mánuði .
Skothelt sparnaðarráð Fara heim og hugsa málið ef mann langar mikið í eitthvað .
Ef hlutir eru á ómótstæðilegu tilboði er ágætt að spyrja sig hvort maður hafi efni á að spara svona mikið .
