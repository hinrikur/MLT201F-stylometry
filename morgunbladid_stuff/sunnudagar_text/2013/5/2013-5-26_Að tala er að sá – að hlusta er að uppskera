Þessi málsháttur á vel við í stjórnmálum og inntak hans er sérstaklega mikilvæg áminning fyrir okkur sem nú fáum að starfa sem kjörnir fulltrúar þjóðarinnar .
Þessi orð minna á mikilvægi þess að hlusta á þjóðina , hlusta á fólkið sem við þjónum og að leiða í þágu þess .
Þjóðin hefur ekki aðeins valið sér nýja ríkisstjórn , því fólkið í landinu kallar líka eftir því að á það sé hlustað , kallar eftir samvinnu og víðtækri sátt .
Síðast en ekki síst er kallað eftir hugrekki til þess að ganga hreint til verks í að leysa þau brýnu vandamál sem fjölskyldurnar , fyrirtækin og heimilin í landinu standa frammi fyrir .
Á næstu vikum og mánuðum mun vonandi kveða við nýjan tón í íslenskum stjórnmálum .
Nýjan tón þar sem áherslan verður á að byggja á því góða sem fyrir er en bæta það sem þarf að gera betur .
Nýjan tón þar sem ábyrgar og metnaðarfullar áherslur nýs stjórnarsáttmála eru í fyrirrúmi , farið verður nýjar leiðir og unnið verður að þverpólitískri sátt fyrir fólkið í landinu .
Með því að hlusta á þjóðina stefnum við síður að einhliða draumasamfélagi einstakra stjórnmálaafla enda er það ekki draumur fólksins .
Draumur flestra snýst frekar um að lýðræðið verði virt , raddir sem flestra fái að heyrast og svo taki stjórnmálamenn ákvarðanir á grundvelli niðurstaðna kosninga .
Stjórnmál dagsins í dag verða að snúast um þessi vinnubrögð , þessar áherslur og hugrekkið sem þarf til að fara nýjar leiðir .
Tökum fagnandi þeirri ábyrgð sem við berum á framtíðinni , ábyrgðinni sem felst í því að byggja upp gott samfélag fullt af tækifærum fyrir komandi kynslóðir .
Við sem gegnum embætti ráðherra í ríkisstjórn Íslands sitjum öll í fyrsta sinn við ríkisstjórnarborðið .
Í því felst mikið tækifæri .
Tækifærið til þess að þora að breyta venjum sem standa í vegi fyrir árangri , þora að leita ráða víða , auka samráð og samvinnu .
Það er gríðarlegur heiður að fá tækifæri til að vinna fyrir þjóðina .
Í þeirri ábyrgð felst einmitt að gleyma ekki að hlusta , gleyma ekki fyrir hverja við erum að vinna dag og nótt .
Með því að halda þessu til haga munum við uppskera árangur erfiðis okkar en fyrst og fremst mun þjóðin uppskera í formi auðveldari mánaðamóta , betra samfélags og bjartari tíma .
Hanna Birna Kristjánsdóttir hannabirna.kristjansdottir@reykjavik.is 