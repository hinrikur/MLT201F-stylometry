Lothar Schmid , yfirdómarans úr " einvígi aldarinnar " milli Fischers og Spasskís í Laugardalshöllinni sumarið 1972 , sem lést þann 18. maí sl. 85 að aldri verður sennilega helst minnst fyrir þátttöku sína í því einvígi .
Fjölmiðlar um allan heim hafa einkum staðnæmst við þá frægu stund skáksögunnar þegar Spasskí var á leið út úr borðtennisherberginu þar sem þriðja skákin átti að fara fram eftir að Bobby hafði sagt yfirdómaranum að halda kjafti .
En Schmid hermdi upp á sovéska heimsmeistarann loforð sem hann gaf áður en gengið var til leiks .
Síðan bað hann Fischer um að gæta orða sinna og Fischer sá að sér og baðst afsökunar .
Ógreinileg ljósmynd tekin af innanhússmyndakerfi sýnir þegar Schmid bókstaflega þrýstir skákmeisturunum niður í sæti sín og skipar þeim að hefja taflið .
Lothar Schmid hafði verið yfirdómari í einvígi Fischers við Tigran Petrosjan í Buenos Aires haustið 1971 .
Þar bar helst til tíðinda að rafmagnið fór af skákhöllinni í fyrstu einvígisskákinni stuttu eftir að Petrosjan sem hafði svart snaraði fram leynivopni sínu , kynngimagnaðri nýjung í þekktri stöðu Sikileyjarvarnar .
Schmid stöðvaði skákklukkuna en Fischer sat áfram við borðið .
Petrosjan , sem alla tíð var lafhræddur við " okkar mann " , mótmælti .
En í stað þess að víkja frá borðinu bað Fischer dómarann um að setja klukkuna aftur í gang og sat áfram í þungum þönkum í myrkrinu .
Eftir einvígið ´ 72 fullvissaði Schmid , sem þá þegar var frægur safnari , Guðmund G. Þórarinsson forseta SÍ um að hefð væri fyrir því að aðaldómari í slíkum einvígjum fengi afrifur skorblaðanna .
Í dag er mótshaldarinn eigandi slíkra blaða og þá er átt við frumritin .
Vissulega mátti með góðum vilja líta á Schmid sem traustan gæslumann þessara blaða og því var vel fagnað þegar honum var boðið hingað 30 árum síðar á " Málþing um einvígi aldarinnar " í Þjóðmenningarhúsinu og hann afhenti skorblöðin .
Hann kvað viðskilnaðinn við þessi gulnuðu blöð erfiðan ; og hafði vonast eftir þakkarbréfi frá forseta Íslands , Ólafi Ragnari Grímssyni , sem sótti málþingið , en fékk ekki .
Skorblöð Fischers ganga kaupum og sölum en stærsta safn þeirra er í einkaeign Bandaríkjamannsins Hanon Russel sem á í fórum sínum nokkur frumrit einvígisins .
Í Þjóðmenningarhúsinu staðnæmdist Lothar Schmid drjúga stund við sýningu á bókum og handritum sem Willard Fiske gaf Íslendingum um aldamótin 1900 .
" Þið eruð heppnir að eiga þessar bækur , " sagði hann við mig .
Þó Schmid hafi um áratuga skeið verið einn fremsti stórmeistari Þjóðverja , var taflmennska hans meira eins og áhugamál , hann efnaðist vel á rekstri útgáfufyrirtækis sem fjölskylda hans starfrækti , Karl Mai forlag .
Hann átti stærsta einkasafn skákbóka sem um getur og er í dag um 50 þúsund bindi .
Meðal bóka er eitt tíu eintaka af fyrstu prentuðu skákbókinni , Repetición de Amores y Arte de Ajedrez eftir frægan spænskan meistara , Lucena , sem kom út árið 1497 og átti allar átta útgáfurnar af kennslubók í skák eftir Pedro Damiano , Questo libro e da imparare giocare a scachi , fyrst útgefin í Róm árið 1512 .
Á málþinginu 2002 nefndi Lothar Schmid töluna 140 þegar spurningu var beint til hans um fjölda bóka sem ritaðar hafa um einvígi Fischers og Spasskís .
Síðan hafa nokkrar bæst við .
Helgi Ólafsson helol@simnet.is 