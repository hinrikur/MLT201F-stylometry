MIA sigraði í frumkvöðlakeppni kvenna sem Íslandsbanki , Félag kvenna í atvinnurekstri og Opni háskólinn í Reykjavík stóðu fyrir .
Bylgja Bára Bragadóttir og Álfheiður Eva Óladóttir standa að baki vinningshugmyndinni sem felst í framleiðslu á fljótandi sápum og froðusápum .
Þetta er í annað sinn sem frumkvöðlakeppnin er haldin .
Námskeið í gerð viðskiptaáætlana hófst í janúar og niðurgreiddi Íslandsbanki námskeiðagjald .
Alls sóttu 70 konur með 55 viðskiptahugmyndir um að sitja námskeiðið .
Úr námskeiðinu voru valdar 26 viðskiptaáætlanir sem dómnefnd fór yfir .
Fimm áætlanir voru valdar til að taka þátt í frumkvöðlasamkeppninni til frekari þróunar .
Vinningshafinn hlaut tveggja milljóna króna styrk frá Íslandsbanka .
Í rökstuðningi dómnefndar kom fram að MIA hefði verið með vel útfærða viðskiptahugmynd , sem hefði verið fagmannlega fram sett og kynnt .
