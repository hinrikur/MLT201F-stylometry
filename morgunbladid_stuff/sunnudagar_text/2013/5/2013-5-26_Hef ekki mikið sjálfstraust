Hinn þjóðþekkti Laddi fer á kostum í einleiknum Laddi lengir lífið sem undanfarið hefur verið sýndur í Hörpu við gríðarlegar vinsældir , en sýningum lýkur nú í júníbyrjun .
Þessar undirtektir ættu ekki að koma á óvart því Laddi er einn ástsælasti skemmtikraftur sem þjóðin hefur átt .
" Ég tel aldrei sjálfgefið að ég fái góðar viðtökur en þessi einleikur hefur gengið mjög vel og það er mjög gefandi þegar maður nær salnum , " segir Laddi .
" Eftir sýningu kemur fólk oft til mín og þakkar mér fyrir og þá líður mér svo vel að ég get ekki hugsað mér að hætta .
Ég held samt að þetta sé síðasta eins manns sýningin mín , en ég ætla að halda áfram að leika í kvikmyndum og leikritum .
" Þetta er mjög persónuleg sýning og þú ræðir þar meðal annars um sjálfan þig og æsku þína .
Var það erfið ákvörðun ? " Ég er að opna mig á þann hátt sem ég hef aldrei gert áður .
Strákarnir , Sigurður Sigurjóns og Karl Ágúst sem sömdu einleikinn með mér töluðu um það í upphafi að ég ætti að opna mig í þessari sýningu .
Ég var ekki alveg til í það , fannst það eitthvað skrýtið og var hræddur um að verða væminn .
Svo prófaði ég að opna mig fyrir þeim .
Við settum það allt á blað og svo dró ég aðeins úr því sem ég hafði sagt þar til ég var orðinn sáttur .
Það var skrýtið að tala um erfiða hluti á æfingatímabilinu , eins og til dæmis það að ég er skilnaðarbarn og var þriggja ára þegar pabbi fór .
Ég hef aldrei talað um þetta áður , ekki einu sinni í viðtölum en geri það nú á sviði .
Mig hefur reyndar oft langað til þess að standa á sviði sem ég sjálfur og vera eðlilegur en ekki byggja allt á skrípakarakterum sem er svo auðvelt .
" Var aldrei ég sjálfur Í sýningunni kemur fram að þú þjáðist af miklu óöryggi í æsku .
Segðu mér frá því .
" Ég þjáðist af mikilli feimni og minnimáttarkennd sem ég hef að hluta ekki alveg losnað við .
Fólki finnst mjög skrýtið að ég skuli ekki vera kominn með mikið sjálfstraust , sem ég hef alls ekki .
Þegar ég ákveð að koma fram á sýningum segir fólk í kringum mig : " Já , það verður allt troðfullt " en ég segi : " Nei , ég held að núna sé velgengninni lokið .
Hver nennir að sjá mig endalaust ? " Þetta óöryggi hófst í æsku , kannski út af skilnaði foreldra minna .
Við bræðurnir vorum fjórir og við skilnaðinn fóru tveir þeir elstu með pabba austur í sveit þar sem hann gerðist hrossabóndi en Hemmi bróðir minn var eftir með mér hjá mömmu .
Ég var mikill mömmustrákur og mátti ekki af henni sjá því ég var svo hræddur um að hún færi líka .
Krakkarnir stríddu mér á því að ég ætti ekki pabba en ég bjó til ævintýralegar sögur um pabba sem væri uppi í sveit og ætti milljón hesta .
Mamma var ein með okkur tvo bræðurna , við vorum nokkuð fátæk og ég var ekki í flottasta klæðnaðinum og það var verið að stríða mér .
Með stríðninni fór að bera á feimni og minnimáttarkennd sem ágerðist .
Ég var stöðugt að breiða yfir þetta óöryggi með alls konar fíflalátum .
Í skólanum var ég aldrei ég sjálfur , heldur alltaf einhver karakter .
Ef ég var kallaður upp á töflu , sem mér fannst alveg skelfilegt , þá brást ég við með því að búa til karakter og lét eins og fífl og var rekinn í sætið aftur .
Ég var með athyglisbrest , sem þá var kallað að vera tossi , og var í tossabekk .
Ég var með hugann alls staðar annars staðar en við námið .
Ég var farinn að halda að ég gæti ekki lært og það var ekki fyrr en ég ákvað að fara í Iðnskólann sem mér fór að ganga vel í námi .
Þá var ég að læra fyrir sjálfan mig .
Um leið áttaði ég mig á því að ég væri kannski ekki svo vitlaus og öðlaðist meira sjálfstraust .
" Hvenær fórstu fyrst að koma fram sem skemmtikraftur ? " Um tvítugt fór ég í hljómsveit og ætlaði að verða tónlistamaður .
Ég var í hljómsveitabransanum í fimm ár þangað til ég fékk fyrir tilviljun vinnu í Sjónvarpinu .
Halli bróðir vann í leikmunadeild Sjónvarpsins og ég vann í Kassagerðinni .
Einn daginn kom Halli þangað með Snorra Sveini leikmunahönnuði til að kaupa pappír .
" Ég ætla að kynna þig fyrir Ladda bróður , " sagði Halli við Snorra Svein og þeir fóru inn í mína deild .
Ég var alltaf að teikna en henti teikningunum jafnharðan frá mér og samstarfsmenn mínir hirtu þær og festu upp á vegg .
Snorri Sveinn sá þarna fullt af andlitsteikningum .
" Hver gerir þetta ? " spurði hann .
" Laddi , " sögðu karlarnir .
Snorri Sveinn sagði : " Svona menn eiga ekki að vinna í Kassagerðinni , þeir eiga að vinna hjá Sjónvarpinu .
" Stuttu seinna var ég ráðinn sem aðstoðarmaður Halla í leikmunadeildina .
Þar var ég stöðugt með sprell og Flosi Ólafsson sagði að það þyrfti að nýta þennan dreng og fékk mér hlutverk í áramótaskaupum .
Verkefnin komu eitt af öðru og við Halli fórum að koma saman í þáttum .
Svo var hringt í okkur og spurt hvort við vildum skemmta á árshátíð .
Nei , við vildum ekki vera skemmtikraftar .
En þegar við sáum að það var peningur í því að koma fram á árshátíð ákváðum við að prófa .
Það gekk ekki alltof vel .
" Af hverju ekki ? " Við réðum okkur á tvo staði og vorum með skrýtið prógramm , enda vanir að vera í sjónvarpi en kunnum ekki að skemmta á árshátíð .
Prógrammið samanstóð af karakterum eins og Saxa lækni og auk þess hermdum við eftir alls kyns hljóðum og söng með Spike Jones .
Við fórum fyrst í lítinn sal á Loftleiðum þar sem gestir voru aðallega eldra fólk .
Þegar við kveiktum á segulbandinu og fórum að herma eftir hljóðum Spike Jones , varð dauðaþögn í salnum þar til gamall maður stóð upp og sagði : " Hverslags helvítis fíflalæti eru þetta ! " Við gátum ekkert annað gert en að slökkva á segulbandinu og fara út .
" Já , við vissum þetta , " sögðum við hvor við annan .
" Nú förum við á hinn staðinn og hættum svo að skemmta .
" Við fórum á skemmtistað í Hafnarfirði með sömu dagskrá og það var svo gaman að það lá við að þakið lyftist af húsinu .
Þarna var ungt fólk sem skildi það sem við vorum að gera og fannst það verulega fyndið .
" Flott , " sögðum við og ég hef ekki stoppað síðan .
" Gagnrýninn á sjálfan mig Af hverju hefur þú getað haldið þér á toppnum í áratugi ? " Kannski vegna þess að ég er mjög gagnrýninn á sjálfan mig og læt ekki hvað sem er frá mér fara .
Við Gísli Rúnar höfum unnið mikið saman , hann er með fullkomnunaráráttu og ég lærði heilmikið af honum í sambandi við það að gera kröfur til sjálfs mín .
Ég reyni að vanda mig eins og ég get en um leið finnst mér það sem ég geri yfirleitt ekki nógu gott .
" Þú hefur skapað margar eftirminnilegar persónur , eru einhverjar þeirra þér sérlega kærar ? " Sumar eru mér mjög kærar , eins og Eiríkur Fjalar .
Hann er annar ég , feimni strákurinn sem vildi verða frægur tónlistarmaður .
Af karakterum mínum þykir mér vænst um hann og ég held að fólk finni það .
" Þú hefur notið gríðarlegrar velgengni í starfi þínu og ert frægur maður .
Hefur þér fundist erfitt að fá mikla athygli ? " Í byrjun fannst mér það óskaplega erfitt .
Fólk fór að hlæja þegar það sá mig og þá tók sig upp gamla minnimáttarkenndin vegna stríðninnar sem ég varð fyrir á barnsaldri .
Mér fannst eins og fólk væri að hlæja vegna þess að því þætti ég vera skrýtinn .
Seinna áttaði ég mig svo á því að það hló vegna þess að það hafði séð mig í sjónvarpi og fannst ég fyndinn .
" Verðurðu var við að ókunnugt fólk sem hittir þig búist við að þú sért fyndinn ? " Það getur verið erfitt þegar fólk sem ég hitti bíður eftir að ég segi brandara vegna þess að það heldur að ég sé stöðugt fyndinn .
Sem ég er alls ekki nema í vinnunni .
Konan mín er oft spurð : " Er hann ekki óskaplega skemmtilegur heima ? " Svarið er yfirleitt : " Nei , eiginlega ekki .
" Ég væri fyrst leiðinlegur á heimili ef ég væri stöðugt með fíflalæti , segjandi brandara .
Ég á til að vera þurr á manninn og þungur , kannski er það eitthvað gamalt frá því ég var lítill og fannst ég vera útundan og eitthvað skrýtinn .
Þá sat ég oft einn úti í horni , grét jafnvel og hugsaði með mér af hverju ég væri ekki eins og hinir .
" Þegar þú varst lítill drengur , þjakaður af vanmetakennd , hefurðu varla getað ímyndað þér að þú ættir eftir að verða landsþekktur maður , vinsæll og dáður .
" Aldrei .
En ég man að á þeim tíma þegar krakkar voru að stríða mér sagði ég einhvern tíma við sjálfan mig : " Ég ætla ekki að vera verri en þið .
Ég skal sýna ykkur .
" Kannski er ég búinn að sýna það .
" 