S.S. Hangover er yfirskrift listaverks Ragnars Kjartanssonar sem hleypt verður af stokkunum í Arsenale á Feneyjatvíæringnum um næstu helgi , en tvíæringurinn hefur undanfarna öld verið viðamesta myndlistarhátíð í heiminum .
Súðbyrðingurinn sem verkið hverfist um var þó fyrst sjósettur við Stykkishólm fyrir skemmstu .
Blaðamaður fylgdist með herlegheitunum , ræddi við Ragnar og fræddist um tilurð verksins .
Texti og myndir : Pétur Blöndal Það er alltaf falleg stemning í Stykkishólmi , en þennan dag er hún óvenju falleg .
Það er verið að sjósetja gamlan súðbyrðing sem gerður hefur verið upp í Skipavík og þó að viðburðurinn hafi ekki verið auglýstur , þá hefur nokkur hópur safnast saman við fjörukantinn .
Tilefnið er ærið .
Báturinn sem lá ónotaður og undir skemmdum í ársbyrjun verður í stóru hlutverki á Arsenale , alþjóðlegu sýningunni á Feneyjatvíæringnum .
Hugmynd úr bók " Hugmyndin kviknaði út frá mynd í kokkteiluppskriftabók sem Edda systir kærustunnar minnar á , " segir listamaðurinn Ragnar Kjartansson um verkið .
" Titill bókarinnar er Hollywood Recipes og hún hefur að geyma úrval þynnkudrykkja .
Þar er ótrúlega falleg mynd af skipi sem siglir inn í partí .
Þetta er atriði úr kvikmyndinni " Do You Remember Last Night " .
Einhverjum leikmyndahönnuði í Hollywood hefur tekist að skella saman þessu skipi , sem er undarleg blanda af víkingaskipi , grísku skipi og Feneyjagondól .
Og það heitir þessu frábæra nafni , S.S. Hangover .
" Samtalið á sér stað nokkrum dögum fyrir sjósetninguna þegar við erum á leið til Stykkishólms í gömlum kadiljáki sem Ragnar keypti ásamt vini sínum tónlistarmanninum Davíð Þór Jónssyni fyrir nokkrum misserum .
Það eru öskubakkar í öllum bílhurðum og leyfist að reykja í bifreiðinni , kannski af því það hæfir tíðaranda kadiljáksins .
" Það er gullfalleg melankólía í kvikmyndinni , " segir Ragnar .
" Út frá því kviknaði hugmynd um bát sem siglir stöðugt á milli tveggja staða með hljóðfæraleikara um borð og þeir flytja melankólískt blásaraverk , nokkurskonar " fanfare " eða lúðrablástur .
Mér fannst því blasa við að tala við Kjartan Sveinsson .
" Téður Kjartan situr í framsætinu við hlið Ragnars í kadiljáknum þennan dag .
Hann iðar í skinninu , enda ætlar hann að nota innblásturinn til að ljúka við lúðrablásturinn .
En Ragnar er viss um afraksturinn .
" Kjartan er dásamlegt tónskáld ; hann er svo naskur á að búa til tónlist sem maður nær hreinni tilfinningalegri tengingu við .
Hann hefur opið hjarta sem tónskáld .
Það lá beint við að þetta yrði sambland af tilfinningasemi og gnæfu – er það ekki þýðingin á " majestic " – og bát með þetta stóra nafn , S.S. Hangover .
" Hinn fullkomni bátur " The World has Ended " með Louvin Brothers er á fóninum , sem rímar óneitanlega við sýningu Ragnars í íslenska skálanum á Feneyjatvíæringnum árið 2009 , en þá var yfirskriftin " The End " .
Þá var Ragnar í Feneyjum í sex mánuði og málaði að jafnaði eitt portrett á dag af gjörningalistamanninum Páli Hauki Björnssyni , sem sat fyrir á Speedo-sundskýlu .
Hann þekkir því vel til í gömlu síkjaborginni og ætlar að heimsækja nokkra gamla kunningja , en verður ekki í burðarhlutverki í gjörningnum sjálfum að þessu sinni .
" Ég læt mér nægja siglingu þegar þetta verður prufukeyrt í Feneyjum , " segir hann .
" En ég ætla ekkert að vera með í performansinum .
" Leitin að bátnum var samtaka verk vinahópsins .
" Það fóru allir að spyrjast fyrir og svo mundi Davíð Þór Jónsson vinur minn eftir trébáti sem kunningi okkar var að vandræðast með .
Ég hringdi í hann og það reyndist hinn fullkomni bátur , nákvæmlega jafnstór og í Hollywood-myndinni .
Ég keypti hann á slikk , 100 þúsund-kall , og svo var hann fluttur til Stykkishólms .
" Og nú kom Ingibjörg Sigurjónsdóttir , kærasta Ragnars , til sögunnar .
Þegar þau Ragnar voru nýbyrjuð saman fyrr í vetur var hann að velta fyrir sér hvern hann gæti fengið til að gera upp bátinn .
Niðurstaðan var óneitanlega svolítið dæmigerð fyrir litla Ísland .
Ingibjörg leit á hann og sagði : " Pabbi á skipasmíðastöð .
" Gömlu trébátarnir Það kom á daginn , Sigurjón Jónsson faðir hennar rekur Skipavík í Stykkishólmi og þar starfar einn reyndasti trébátasmiður landsins , Ásgeir Árnason .
" Hann er einn síðasti trébátasmiðurinn sem lærði að smíða trébáta með gamla laginu á Íslandi , " segir Ragnar .
" Skipavík hefur þá sérstöðu að búa til trébáta meðfram öðru og það var mikil upplifun að fylgjast með handverkssmiðum sem kunna til verka gera upp bátinn , en Magnús Jónsson vann það með honum .
Það þurfti að skipta um öll botnþilin , smíða mastur og stefni , og setja vél í bátinn .
Þetta tókst á tveim mánuðum .
" Ragnar fylgdist með framgangi verksins og þegar kom að því að skrautmála bátinn mætti hann ásamt Ingibjörgu , Önnu Hrund Másdóttur og Lilju Gunnarsdóttur , sem öll eru með háskólagráðu í föndri , eins og hann orðar það .
" Áður var báturinn grunnmálaður af Kidda [ Hjörleifi Kristni Hjörleifssyni ] og hann var helvíti ánægður að vera fenginn til að mála fyrir Feneyjatvíæringinn ! " segir Ragnar íbygginn .
Hann segir bátinn líkan fyrirmyndinni .
" Nema mér finnst gaman að þetta sé súðbyrðingur sem er propsaður upp í að verða Hollywood-skemmtibátur .
Honum er ekkert breytt fyrir utan stefnið og mastrið .
Þetta er menningarsögulegur gripur , því ekki eru margir eftir af gömlu íslensku trébátunum .
Það er algjör synd að mönnum hafi verið greitt úr úreldingarsjóði fyrir að eyðileggja menningarverðmætin þegar til stóð að nýmóðinsvæða flotann .
Það hafði í för með sér praktískar en ömurlegar afleiðingar .
" Fleiri íslenskir listamenn Sýningin fer fram í Arsenale , hinu gamla vopnabúri þar sem alþjóðlega sýningin er jafnan haldin á Feneyjavíæringnum .
" Þetta var mesta vopnaverksmiðja endurreisnarinnar , enda voru Feneyingar mesta heimsveldi miðalda og réðu heiminum út frá þessu vopnabúri með skipaflotanum , " segir Ragnar .
Herskipunum var hleypt af stokkunum í skipakvínni Gagiandre og þar verður sýning Ragnars haldin .
" Mig minnir að þar hafi verið framleitt eitt herskip á viku , þannig að þetta var eins og fyrirrennari Ford-færibandsins , ótrúleg afköst fyrir eina verksmiðju á 16. öld .
Þetta er ofboðslega falleg skipakví , teiknuð af Sansovino sem lagði líka grunninn að Markúsartorginu .
Það er gaman að skipið haldi úr hinni dásamlegu Skipavík yfir í Gagiandre , sem er ábyggilega sögulegasta skipasmíðastöð sem er ennþá uppistandandi .
" Þetta er í fyrsta skipti sem íslenskum listamanni býðst að taka þátt í stóru alþjóðlegu sýningunni á Feneyjatvíæringnum , en Sigurður Guðmundsson tók þátt í sýningu á áttunda áratugnum sem oft er talað um sem undanfara hennar .
Og það verður nóg af íslenskum listamönnum í Feneyjum í ár , því Katrín Sigurðardóttir verður fullrúi Íslands í íslenska skálanum og svo verður Gjörningaklúbburinn með hliðarsýningu í Feneyjum .
Hittir Dante aftur En hvaða tilfinningar vekur það hjá Kjartani að halda aftur til Feneyja eftir að hafa búið þar í sex mánuði árið 2009 .
" Þetta er ofboðslega melankólískur staður , " segir hann .
" Melankólískari en Grafarvogurinn ! " – Þá er nú mikið sagt .
" Já , þá er nú mikið sagt , " svarar hann brosandi .
" En ég mun heilsa upp á Mikele , kaupmanninn á horninu , og maestro Dante , gondólaræðarann sem kenndi mér að mála .
En auðvitað eru Feneyjar fallegar og dásamlegar .
Þetta var bara svo yfirþyrmandi andskoti sem við Palli fengumst við þarna .
Nú fer maður bara sem myndlistarmaður , setur upp verk og skálar .
" Hann rennir kadiljáknum inn á bensínstöðina í Stykkishólmi .
" Ég skal splæsa í bitafisk og kókómjólk .
" Sex mánaða ævintýri Nokkrum dögum eftir að bátnum var prufusiglt í Stykkishólmi , þá hittumst við á kaffihúsi í miðborginni .
" Nú er báturinn kominn til Feneyja , " segir Ragnar .
" Það bara gekk , þetta ferðalag ! " Hann er sýnilega svolítið undrandi .
" Ég hafði enga trú á því að þetta myndi ganga út af tollum og skriffinnsku á Ítalíu .
Ég er samt með enga kynþáttafordóma gagnvart Ítölum ! " tekur hann fram og hlær .
Æfingar með hljómsveitinni hefjast 24. maí og næstu þrjá daga verða prufusiglingar á bátnum .
Forsýning verður 28. maí og formlega opnunin 29. maí .
" Svo byrjar sex mánaða ævintýri , " segir Ragnar .
Það er meira að segja búið að manna áhöfnina , en það verða tvær sex manna hljómsveitir sem ganga vaktir .
Ragnar hefur ekkert heyrt af ráðningu stýrimannsins þegar viðtalið er tekið , en gerir ráð fyrir að það hafi gengið vandræðalaust .
Í miðju samtali berast símaskilaboð frá Kolbrúnu Bergþórsdóttur vegna skrifa hennar um gamla manninn Alex Ferguson og grenjandi knattspyrnuunnendur sem ættu frekar að lesa bækur : " Mér líður eins og Salman Rushdie ! " skrifar hún .
" Fékk póst þar sem ég var hvött til að drepa mig ! Skemmti mér konunglega ! " Ég les póstinn fyrir Ragnar sem hlær og segir : " Þetta eru svo miklar kerlingar .
Þetta er 74 ára gamall maður .
Það er eðlilegasti hlutur í heimi að hann setjist í helgan stein .
" 