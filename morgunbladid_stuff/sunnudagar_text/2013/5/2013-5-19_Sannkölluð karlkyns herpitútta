Á miðvikudagskvöldum gleður hann doktor Martin okkur með nærveru sinni í sjónvarpinu , það er að segja , hann gleður ( nú eða gremur ) þá sem nenna og vilja fylgjast með honum .
Hjá mér og syni mínum er heilög stund þegar þessi hávaxni alvörugefni læknir mætir á skjáinn .
Okkur finnst hann fáránlega fyndinn , með sinn ferkantaða hugsunarhátt .
Hann kann ekki lágmarks mannasiði , segir fólki bara hreint út að þegja ef það tjáir sig á þann hátt sem honum hentar ekki eða á þeim augnablikum sem hann vill ekki að fólk sé að tala .
Hann Martin er ekki maður hlátraskalla , ég held við höfum aldrei séð hann brosa , kannski hefur hann glott út í annað einhvern tíma , en ég hef grun um að þá hafi einungis vottað fyrir brosvipru , gæti þó bara hafa verið vindverkir .
Hann er nefnilega algerlega húmorslaus vesalings maðurinn .
Hneykslun er honum ofar í huga , nú eða skömm , jafnvel fyrirlitning .
Hann gengur í gegnum daginn með svaðalega herptan munnsvip , slíkan svip sem sannar herpitúttur eru iðulega með fastan í andlitinu .
En honum er ekki alls varnað , það sáum við í síðasta þætti , þegar hann játaði barnsmóður sinni ást sína .
Kristín Heiða Kristinsdóttir 