Ég og vinkona mín , Sigrún Hlín Sigurðardóttir myndlistarkona , ákváðum að við þyrftum annaðhvort að upplifa Vesalingana í Þjóðleikhúsinu eða upplifa Vesalingana í París .
Ég reyndar segi alltaf Les Miserables vegna þess að það hljómar allt betur á frönsku , " segir Saga Garðarsdóttir leikkona en hún skellti sér til Frakklands að upplifa Vesalingana á frönsku sviði .
" Ég kunni Les og ég kunni Miserables í frönsku áður en ég fór .
Sem er nóg finnst mér , " segir hún sposk á svip .
" Þarna var ég að drekka í mig menninguna og reisa varnargarða og skoða þekkt minnismerki .
" Hún segir að þær vinkonur hafi dvalið mest í París enda sé það heimavöllur uppáhaldsatriða þeirra úr Vesalingunum .
" Ég sá bara fram á að öll ferðalög út fyrir borgina gætu valdið mér hryllilegum vonbrigðum eða umhverfið verið of framandi .
Þar væru jafnvel sungin lög sem ég þekkti ekki og fólk sem væri hamingjusamt .
" Almennilegur elegans Saga segir að Versalir hafi verið sá staður sem hafi verið eftirminnilegastur .
" Það var allt svaka fínt og fallegt .
Ég reyndar treysti mér ekki inn í sjálfa höllina því leiðsögumaðurinn okkar sagði að í gamla daga hefðu Frakkar kúkað bakvið gluggatjöldin svo mér datt í hug að það gæti verið komin mjög vond lykt .
En Versalagarðurinn var ótrúlega fallegur og ég hvet alla til að fara á árabát út á vatnið í eins litlum fötum og hver og einn þorir .
Ef enginn er í neinu að ofan þá tekur það bara eina og hálfa mínútu að gera sex konur reiðar og einn pulsusala glaðan .
Þetta er vísindalega rannsakað .
" Hún segir að Frakkar hafi komið sér þægilega á óvart .
" Mér finnst mjög góð hugmynd hjá Frökkum að æfa sig ekki í að vera kurteisir heldur frekar í að baka ótrúlegustu hluti úr smjördeigi og hvítu hveiti og búa til osta og almennan elegans .
Svo finnst mér líka fallegt af þeim að vera svona vel til fara og myndarlegir .
" Þrátt fyrir allt hafi hún ekki gengið í frakka .
" Nei , það fer mér held ég ekki auk þess sem það væri virkilega hroðalegt og mannvonskulegt .
Þó það væri kannski í anda blóðugrar byltingarinnar .
Ég hefði mögulega íhugað að ganga í frakka ef hann hefði verið gerður úr óþokkanum Javert .
Og ég hefði ekki farið mjög vel með þann frakka .
" Súkkulaði úr gullbrydduðum kristalsskálum Saga og Sigrún gerðu margt sér til skemmtunar meðan á ferðalaginu stóð .
En þær stoppuðu helst í búðum sem buðu upp á smakk – enda Frakkar þekktir fyrir sína matargerð .
" Við stoppuðum í öllum sérvöruverslununum sem seldu súkkulaði og buðu upp á smakk úr gullbrydduðum kristalsskálum , " segir Saga um leið og síminn hringir .
Þorleifur Arnar Arnarsson leikstjóri er að hringja en hann leikstýrir Sögu í Englum alheimsins .
" Ég er núna að æfa Engla alheimsins uppi í Þjóðleikshúsi undir styrkri stjórn Þorleifs , sem býr yfir öllum þokka og mannkostum biskupsins af Digne úr Les Miserables .
Þegar ég hitti hann fyrst var ég nýbúin að stela kit katti úr Tíu ellefu fyrir hungurmorða litla frænda minn og senuna á Eddunni , en eftir að hann hafði talað við mig þá hef ég alveg látið af þjófnaði og helgað líf mitt kristnum gildum og alið upp annarra manna söngelska dóttur sem ég keypti af óprúttnum hjónum sem ráku ónefnt gistiheimili hér í bæ .
Svo er ég að sýna Fyrirheitna landið .
Það er Vesalingar Englands svo ég hvet alla aðdáendur stórverka til að kíkja .
Hilmir Snær gæti fengið alþýðu Íslands til að fylgja honum fram í rauðan dauðann með hráum kynþokka sínum og snjallri raddbeitingu .
" Vesalingarnir Söngleikurinn Vesalingarnir er byggður á hinni frægu skáldsögu Victors Hugos sem gerist í París á fyrri hluta 19. aldar .
Þar er fylgst með baráttu Jeans Valjeans fyrir því að hefja nýtt líf úti í samfélaginu , en hann hefur þurft að sitja árum saman í fangelsi fyrir smávægilegt brot .
Örlög hans tengjast miklum samfélagslegum hræringum og lífi fjölda fólks .
Hinum útskúfuðu , fátæklingum , vörðum laganna , vændiskonum , verkafólki , útsmognum smáglæpamönnum , stúdentum og byltingarsinnum .
Einnig er skyggnst undir yfirborðið og áhorfandinn fær innsýn í þjáningar þessa fólks , vonir og ástir , og baráttu þess fyrir betra lífi .
Tónlistin í Vesalingunum er áhrifamikil og þekkt um víða veröld .
Höllin í Versölum Versalir eru einn vinsælasti ferðamannastaður í heimi og yfirleitt er löng biðröð við innganginn og ferðamenn bíða klukkustundum saman eftir því að komast inn í höllina .
Loðvík 14. lét reisa Versali á sama stað og faðir hans , Loðvík 13. , var með veiðihöll .
Síðan bjuggu í höllinni Loðvík 15. og Loðvík 16 .
Eftir lát þess síðasttalda fóru Versalir í eyði og grotnuðu niður .
Það var síðan síðasti konungur Frakka , Loðvík Filippus , sem gerði höllina að safni árið 1837 til að forða henni frá niðurníðslu .
Höllin endurspeglar tímabil Loðvíks 14. þótt síðari konungar hafi einnig sett sinn svip á hana .
Höllin er tvímælalaust ein stórkostlegasta höll í heimi og hefur haft áhrif á hallir alls staðar annars staðar í Evrópu .
Almenningi er boðið að skoða afmarkað svæði Versala .
Farið er í stóru konungsíbúðina og síðan í speglasalinn sem tengir konungsíbúðina við drottningaríbúðina .
Speglasalurinn var teiknaður af arkitektinum J.H .
Mansart og var aðalhátíðarsalurinn í Versölum .
Salurinn lítur út í dag eins og þegar Loðvík 16. giftist Marie Antoinette .
