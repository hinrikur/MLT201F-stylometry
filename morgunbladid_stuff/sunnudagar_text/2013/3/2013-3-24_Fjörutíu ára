Á sunnudag eru fjörutíu ár frá vígslu Kjarvalsstaða .
Af því tilefni býður Listasafn Reykjavíkur til afmælishátíðar frá klukkan 11 til 17 og er aðgangur ókeypis .
Í Smiðjunni er boðið upp á samverustund fyrir fjölskyldur allan daginn og þá hefur afmælissýningin Flæði verið endurnýjuð umtalsvert .
Formleg hátíðarhöld hefjast klukkan 14 og flytur Jón Gnarr borgarstjóri þá ávarp .
Klukkan 14.30 leikur Tríó Sunnu Gunnlaugs nokkur lög , klukkan 15 leiðir Guja Dögg Hauksdóttir arkitekt gesti síðan um húsið , sem Hannes Kr. Davíðsson teiknaði .
Klukkan 15.30 verður spjall um sögu Klambratúns og hverfisins , kl. 16 verður skyggnst bak við tjöldin í sýningum hússins og loks verður klukkan 16.30 leiðsögn um verk Kjarvals á sýningunni .
