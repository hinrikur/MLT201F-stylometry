Beðið var með eftirvæntingu eftir sýningu Hedi Slimane fyrir Saint Laurent á tískuvikunni í París en þar sýna hönnuðir tískuna fyrir komandi haust og vetur .
Óhætt er að segja að þessi stjörnuhönnuður hafi valdið mörgum vonbrigðum en gestir fóru orðlausir af sýningu hans í Grand Palais og vissu vart hvað þeir ættu að hugsa um þessa gruggrokktísku .
Þekktur ritstjóri velti fyrir sér hvort hún hefði verið fórnarlamb afar vel útfærðs hrekks .
Aðrir gripu til kaldhæðni .
" Er þetta Saint Laurent eða Topshop sem ég er að horfa á ? " tísti ritstjóri hjá LA Times , en aðrir kölluðu línuna All Saints Laurent með vísun í bresku tískukeðjuna .
Tískupressan var almennt séð frekar neikvæð út í línuna og fannst hún ekki við hæfi svona þekkts Parísartískuhúss .
Stjörnurnar sem mættu á staðinn virtust þó sáttar en þar á meðal voru Kirsten Dunst , Pixie Geldof , Alison Mosshart , Alexandra Richards og Sky Ferreira .
" Við klæðum okkur hvort eð er svona , " heyrðist úr þeirra herbúðum .
Línan miðaðist að minnsta kosti við yngri kynslóðina en núna er bara eftir að koma í ljós hvernig fötunum farnast í verslunum og verður það áreiðanlega áhrifaríkasti dómurinn .
ingarun@mbl.is 