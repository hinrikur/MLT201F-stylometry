Leikkonan og fyrirsætan Halla Vilhjálmsdóttir hefur síðustu daga spreytt sig á mótorhjólaakstri en hún er á mótorhjólanámskeiði í London , þar sem hún býr og starfar .
Ef hún lýkur því námskeiði hefur hún lokið svokölluðu CBT-prófi þar í landi og má hún þá keyra mótorhjól á vegum úti .
Halla er þekkt fyrir ævintýramennsku svo að það ætti ekki að koma á óvart að mótorhjólið heilli .
Í lok síðasta árs kleif hún hæsta fjall Norður- og Suður-Ameríku ásamt kærasta sínum , Harry Koppel , en hún hafði þá enga reynslu af fjallamennsku .
Halla sagði í viðtali við Sunnudagsblað Morgunblaðsins í byrjun janúar að hún væri uppátækjasöm og foreldrar hennar væru öllu vanir í þeim efnum .
