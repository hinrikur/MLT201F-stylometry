Lífið kemur stöðugt á óvart og oftast er engin leið að vita hvaða aðstæður geta komið upp .
Enda stýrum við ekki alltaf aðstæðunum , höfum aðeins áhrif á okkar eigin viðbrögð við þeim .
Dagur sem virðist ætla að ganga snurðulaust fyrir sig endar með ósköpum , verkefni sem líta út fyrir að vera flókin leysast á augabragði .
Við vitum í raun ósköp fátt og líklega er það best þannig .
Elísabet Ronaldsdóttir ræðir við Sunnudagsblað Morgunblaðsins um kvikmyndir og fæð kvenna á þeim vettvangi .
Hún og hópur annarra kvenna vöktu athygli á Eddunni á dögunum þegar þær mættu í jakkafötum .
Tilgangurinn var ekki að líkjast körlum heldur sýna fram á einsleitnina sem myndi ríkja ef allir væru eins .
Sigurlaug Sverrisdóttir er orkumikil kona sem ræðir um líf sitt og starf í viðtali .
Hún hefur ástríðu fyrir því að kynna Ísland fyrir ferðamönnum , rekur flugfélag og hótel á milli þess sem hún fer á fjöll .
Sögur af orkumiklu fólki er alltaf gaman að segja .
Sigríður Hanna Jóhannesdóttir segir okkur frá vináttu fjölskyldu sinnar við spretthlauparann Oscar Pistorius .
Engum kemur á óvart að sá afreksmaður skuli komast í heimsfréttir , en það var reiðarslag fyrir aðdáendur hans um heim allan þegar tilefni fréttaflutningsins var ekki enn eitt afrekið á hlaupabrautinni heldur byssuskot á heimili hans .
Pistorius tengist Íslandi sterkum böndum og hefur komið hingað til lands á vegum Össurar , sem framleiðir fæturna sem hann er svo þekktur fyrir að hlaupa á .
Hér á hann vini sem hugsa til hans .
Eflaust hefði Pistorius frekar viljað komast í fréttirnar fyrir enn eitt heimsmetið , en örlögin haga því víst öðruvísi um þessar mundir .
