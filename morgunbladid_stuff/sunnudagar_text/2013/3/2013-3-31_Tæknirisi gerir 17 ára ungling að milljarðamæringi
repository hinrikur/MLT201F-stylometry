Yahoo tilkynnti í vikunni fyrirtækið hefði keypt iPhone-smáforritið Summly og hygðist leggja það niður í núverandi mynd , en myndi halda starfsmönnum fyrirtækisins og innleiða tæknilausnir fyrirtækisins í eigin þjónustu .
Verðmiðinn var litlar 30 milljónir dollara .
Á gengi dagsins eru það um 2,4 milljarðar kr. Það er í sjálfu sér ekkert fréttnæmt við það að Yahoo kaupi ungt tæknifyrirtæki , enda algengt að risarnir á tæknimarkaðnum kaupi ung og efnileg sprotafyrirtæki til að tryggja sér efnilega starfskrafta og hugvitsamlegar lausnir .
Í þessu tilviki vakti það þó talsverða athygli þar sem stofnandi Summly , Nick D ' Aloisio , er einungis 17 ára gamall , sem gerir hann jafnframt að yngsta sjálfskapaða milljarðamæringi heims .
Summly var smáforrit sem birti útdrátt úr nýjustu fréttum og gat þannig gefið gott yfirlit yfir helstu atriði án þess að lesa þyrfti langar fréttaskýringar .
Forritið styðst við nýja tækni sem byggist á gervigreind og málfræði og hefur getið sér gott orð fyrir að skila greinargóðum samantektum úr fréttum stærri miðla .
Það var valið eitt af bestu símaforritum ársins 2012 af Apple fyrir skemmtilegt notendaviðmót .
D ' Aloisio var einungis 15 ára gamall þegar hann stofnaði fyrirtækið og varð yngstur allra til að fara í gegnum fjármögnunarlotu hjá áhættufjárfestum þar sem hann safnaði 1,5 milljónum dollara til að koma fyrirtækinu á koppinn .
Á meðal þeirra sem fjárfestu í fyrirtækinu voru fólk á borð við Yoko Ono , Rupert Murdoch , Ashton Kutcher og Stephen Fry .
Hann eignaðist sína fyrstu tölvu níu ára gamall og þegar hann var 12 ára fór hann fyrst að prófa sig áfram með gerð smáforrita .
