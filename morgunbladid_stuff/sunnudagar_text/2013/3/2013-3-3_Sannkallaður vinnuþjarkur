Alla jafna á fartölva að vera létt og lítil , nett og meðfærileg , eða það kann maður í það minnsta vel að meta á ferð og flugi .
Stundum þarf þó fartölvu með stærri skjá og meira afli , nánast borðtölvuafl , og þá koma til vélar eins og Dell XPS 15 .
Eins og heiti vélarinnar ber með sér , XPS 15 , þá er hún með 15 tommu skjá , en ummálið er annars 37 cm á breidd , 25 á hæð og hálfur þriðji sentimetri á þykkt þegar vélin er lokuð og hálft þriðja kíló að þyngd .
Hún er því óneitanlega nokkur hlunkur , en boddíið , sem er úr áli , er einkar traustvekjandi , manni finnst sem hægt væri að reka niður tjaldhæla með henni eða grafa skurði .
Saga Dell-tölvurisans er ævintýraleg , ekki síst á síðustu mánuðum , enda yfirtók stofnandi fyrirtækisins , Michael Dell , það fyrir skemmstu og tók það af markaði í kjölfarið , að sögn til að marka kúrsinn upp á nýtt , en Dell hefur verið heldur stefnulaust á síðustu árum , ekki síst í glímunni við ódýran tölvubúnað og eins í lófa- og spjaldtölvuvæðingu heimsins .
Fartölvur í XPS-línu Dell eru ekki að keppa við ódýrar fartölvur heldur við þær bestu og dýrustu og kosta líka sitt , enda er mikið lagt í afl og hönnun ( skammstöfuninni XPS má snara sem framúrskarandi afköst ) , enda eru þær ætlaðar þeim sem spila leiki sem gera miklar kröfur til vélbúnaðar , þurfa að sýsla með stórar myndaskrár eða myndskeið svo dæmi séu tekin .
Dell XPS 15 er einmitt sannkallaður vinnuþjarkur , en að sama skapi einkar glæsileg .
Útlitið minnir á vélar annars ónefnds framleiðanda , en það er sígilt á sitt hátt , stílhreint og hæfilega naumhyggjulegt .
Undir vélinni er stamt gúmmí og álíka húð er á flötum við lyklaborðið sem er mjög þægileg .
Músin er Multitouch TouchPad , sem virkar vel , en eins og nafnið ber með sér er hægt að nota fleiri en einn fingur í einu .
Í músarstillingum á vélinni er líka hægt að bæta við virkni .
Þetta er hörkuvél , fullþung fyrir kjöltuna og hitnar líka talsvert , en framúrskarandi fartölva að öllu leyti .
Í takt við tilganginn er geisladrif í vélinni , átta hraða DVD combo-drif .
Það er líka nóg af tengjum á henni , Ethernet-tengi ( Gigabit Ethernet ) , þrjú USB 3.0 tengi , minniskortalesari , skjátengi ( mDP ) og HDMI tengi meðal annars .
* Skjárinn er 15,6 " FHD með upplausnina 1920 x 1080 .
Hann er með Gorilla Glass og því nokkur glampi af honum , en gríðarbjartur og skýr .
Ég hefði gjarnan viljað hafa snertiskjá á vélinni , en ekkert er útá skjáinn að setja - hann er frábær .
Skjákortið er NVIDIA GeForce GT 640M .
* Í vélinni sem ég prófaði var Intel Core i7-3632QM 2,2 GHz Quad Core örgjörvi , 8 GB minni , 2 GB skjáminni og 1 TB diskur , en einnig er 32GB m-SATA SSD drif til að vélin sé fljótari í gang .
Árni Matthíasson 