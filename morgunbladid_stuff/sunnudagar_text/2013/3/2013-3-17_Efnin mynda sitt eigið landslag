Á dögunum voru opnaðar í Listasafninu á Akureyri sýningar á verkum myndlistarkvennanna Guðrúnar Einarsdóttur og Rögnu Róbertsdóttur .
Rætt var nýverið við Rögnu hér í blaðinu í tengslum við sýningu á hennar nýju verkum , sem hún vinnur úr náttúrulegum efnum sem hún sækir í hafið og fjöruna , en í verkum Guðrúnar kveður einnig við nýjan tón .
Í rúm tuttugu ár hefur Guðrún unnið markvisst með málverk þar sem hún tekst á við eiginleika efnanna sem hún notar í vinnunni , með athyglisverðri og persónulegri tilvísun í náttúru landsins .
Í Listasafninu fyrir norðan sýnir Guðrún nú 17 stór verk auk annarra minni ; í fyrsta sinn sýnir hún hluta þeirra lárétt , þannig að gestir geta beygt sig niður og rýnt í margbreytilegar formmyndanirnar .
Önnur eru á veggjum eða hallast að þeim .
Í texta Margrétar Elísabetar Ólafsdóttur í sýningarskránni segir að í verkum Guðrúnar sameinist tvö meginstef úr sögu málaralistar á 20. öld , sem eru landslagið og málverkið sjálft .
" Verkin eru ýmist abstrakt eða hafa sterka skírskotun í náttúruleg form og landslagsmyndir .
Þannig verður sjálfur efniviðurinn , olíuliturinn , forsenda nýs landslagsmálverks , þar sem landslagið mótast af sjálfum litnum , mismunandi þykkt hans og getu til að blandast .
" Og Guðrún málar ekki á striga með pensli heldur ber hún litinn eða leggur hann á myndflötinn láréttan með ýmsum aðferðum ; hún skapar heildstæð og upphleypt form sem " í návígi vekja hugrenningatengsl við kunnugleg form úr náttúrunni " .
Hvert verk fær sinn tíma Það er ævintýralegt að koma í vinnustofu Guðrúnar úti á Granda , þar sem misstór verk frá ferlinum hanga á veggjum – svört , rauð , hvít , eða græn , með ólgandi yfirborði sem minnir á glóandi eða storkið hraun hér og mosa þar – og á borðum eru önnur sem eru í sköpunarferlinu miðju .
Sterkur og heillandi ilmur olíulitanna fyllir vitin .
" Ég byrjaði að vinna þessu verk sem ég sýni fyrir norðan fyrir þremur til fjórum árum .
Fókusinn hér er á efnið og hvernig það myndar sitt eigið landslag , " segir Guðrún þar sem hún leiðir blaðamann milli verkanna og sýnir .
Efnin í verkunum eru þau sömu og áður , olía og íblöndunarefni .
En útkoman er persónuleg , enda löng saga að baki þróun verkanna .
" Ég bý að reynslu af vinnu með þessi olíuefni .
Ég þekki virknina , það er ekki meðvitað en er allt í reynslubankanum .
Ég veit ekki nákvæmlega hver útkoman verður þegar ég byrja á verki , enda efnin sífellt á hreyfingu " segir hún .
Hvert málverk er iðulega í mótun í vel á annað ár .
" Hvert verk fær sinn tíma " segir hún .
Margrét Elísabet segir í fyrrnefndri grein , að á löngum ferli hafi Guðrún lært að þekkja olíuna eins og bóndinn jörðina .
Mikil vinna framundan Á eina vinnuborðinu sem málverk liggur ekki á er stór teikning af sýningarsal .
Guðrún segir hann vera í Listasafninu í Færeyjum en þar hefur henni verið boðið að sýna eftir rúmt ár .
Þar hyggst hún mestmegnis sýna ný verk en nokkur gömul með , til að gefa tilfinningu fyrir sögunni og ferlinum .
Hún segir ekki nauðsynlegt að hafa ákveðnar sýningar að stefna að , en það sé þó alltaf hvetjandi og gefandi að sýna verkin .
" Nú eru nýir blindrammar á leiðinni til mín og mikil vinna framundan við ný verk , " segir Guðrún .
