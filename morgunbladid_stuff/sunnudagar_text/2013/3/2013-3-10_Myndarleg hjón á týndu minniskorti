Íslensk kona búsett í Ástralíu , Olga Sturludóttir , gladdi bresk hjón líklega meira en orð fá lýst á dögunum þegar hún kom til skila minniskorti með öllum ljósmyndum sem teknar voru í brúðkaupi hjónanna fyrir tæpu ári .
Sá sem tók myndirnar , vinur hjónanna , skrapp til Ástralíu og týndi kortinu en á því voru vistuð einu eintökin af umræddum myndum ! Olga fann það í almenningsgarði í borginni Daylesford og hafði uppi á eigendunum hinum megin á hnettinum , norður á Bretlandseyjum , eftir rannsóknarvinnu á netinu .
Netið kom í góðar þarfir " Það var í byrjun febrúar sem ég fann minniskort í garði í bænum Daylesford .
Ég tók kortið með mér heim , ákvað að kíkja á myndirnar og hugsaði með mér að sniðugt væri að birta einhverjar þeirra á Facebook og einhver gæti þekkt fólkið , " segir Olga við Sunnudagsblað Morgunblaðsins .
Enginn hafði samband við Olgu þrátt fyrir að myndirnar birtust á netinu .
" Af myndunum að dæma leit út fyrir að fólkið væri frá Evrópu og hefði verið túristar í Ástralíu .
Það var nefnilega hellingur af túristamyndum frá Sydney og Melbourne og svo var mikið af myndum frá brúðkaupi .
Af landslaginu sem sást á myndunum eftir brúðkaupið fannst mér líklegt að myndirnar væru teknar á Bretlandi .
Þetta voru alls 580 myndir .
" Olgu fannst leiðinlegt að geta ekki komið kortinu til skila og ákvað því að fara í gegnum myndirnar aftur og reyna að finna einhverjar vísbendingar um það hvaðan fólkið væri .
" Á einni mynd gat ég séð skilti sem á stóð Barceló og svo Hall Hotel , " segir Olga , sem sló inn þessi orð á Google-leitarvélina og Wedding venue að auki .
Redworth Hall-hótelið nálægt borginni Darlington á Englandi kom upp við þessa leit " og myndirnar af heimasíðu þess pössuðu við myndirnar frá brúðkaupinu .
Ég hafði samband við hótelið og sendi þangað myndir frá brúðkaupinu í von um að starfsfólkið myndi eftir brúðhjónunum " .
Starfslið hótelsins mundi blessunarlega eftir fólkinu og sendi brúðhjónunum , Annice og Glen Grundy , netfang Olgu .
Þau höfðu samband við vinafólk sitt , Ayesha og Carl Horsman , sem voru gestir í brúðkaupinu , minniskortið var Carls og hann hafði tekið myndirnar .
" Þau höfðu síðan samband við mig og gáfu mér heimilisfangið sitt á Bretlandi svo ég gæti sent þeim minniskortið , " segir Olga .
" Ayesha og Carl höfðu verið í heimsókn í Ástralíu í janúar og febrúar , Carl hafði notað myndbandsupptökuvél í Daylesford og skipt um minniskort .
Hann setti minniskortið í töskuna sína en það hlýtur að hafa dottið úr töskunni í garðinum .
" Brúðhjónin voru vitaskuld himinsæl að fá loks myndirnar .
" Það er alveg ótrúlegt að þessi vingjarnlega kona skuli hafa lagt á sig alla þessa spæjaravinnu til þess að finna okkur , " segir Annice í samtali við breska blaðið Daily Mail .
Ekki fylgir sögunni hvers vegna ljósmyndarinn var ekki búinn að hlaða myndunum inn í tölvu áður en hann fór til Ástralíu , tíu mánuðum eftir brúðkaupið ...
