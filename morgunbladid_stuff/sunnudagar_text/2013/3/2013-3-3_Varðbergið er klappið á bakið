" Starfsfólkið okkar er lykillinn að þessari viðurkenningu , " segir Einar Valur Kristjánsson , framkvæmdastjóri Hraðfrystihússins Gunnvarar í Hnífsdal .
Fyrirtækið hlaut á dögunum forvarnaverðlaun Tryggingamiðstöðvarinnar fyrir árið 2012 .
Varðbergið heita verðlaun þessi , sem veitt hafa verið frá árinu 1999 fyrirtækjum þar sem unnið hefur verið gott forvarnastarf gegn óhöppum og slysum .
Einar Valur veitti verðlaununum viðtöku úr hendi Sigurðar Viðarssonar , forstjóra Tryggingamiðstöðvarinnar , sem gerði sér erindi vestur vegna þessa .
Um Hraðfrystihúsið Gunnvöru hf. segja sérfræðingar TM að fyrirtækið búi að góðum hópi starfsmanna sem leggi grunn að því að öllum framleiðslu- , gæða- og öryggisstuðlum sé fullnægt .
Öryggismál og vitund um þau sé sterk á vettvangi HG , enda séu slys þar fátíð .
Lítil starfsmannavelta " Lykillinn hjá okkur er fyrst og fremst lítil starfsmannavelta .
Okkar starfsmenn halda vel utan um hlutina og hver annan , t.d. eru þetta mikið til sömu mennirnir á skipunum okkar .
Þetta er klapp á bakið og segir okkur að við séum að gera rétt , " segir Einar Valur .
sbs@mbl.is 