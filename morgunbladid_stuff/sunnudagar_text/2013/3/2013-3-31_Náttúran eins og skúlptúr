" Það var fyrir tilviljun að ég uppgötvaði list Kjarvals , " segir Andreas Eriksson , fulltrúi Svía á síðasta Feneyjatvíæringi .
Hann vann heila sýningu undir áhrifum frá verkum íslenska listmálarans , og þá einkum sýn Kjarvals á landið .
" Ég hef einkum hrifist af nálgun hans við náttúruna sem er algjörlega einstök , " segir Eriksson .
Einar Falur Ingólfsson efi@mbl.is Í vikunni lauk í Galleri Riis í Stokkhólmi sýningu á nýjum verkum listamannsins Andreas Eriksson .
Sýningin fékk góðar viðtökur almennra gesta sem gagnrýnenda , enda er Eriksson er einn af virtustu myndlistarmönnum sinnar kynslóðar í Svíþjóð ; fulltrúi Svía á síðasta Feneyjatvíæringi .
Heiti sýningarinnar vekur sérstaka athygli Íslendinga : Landskap ( till Kjarval ) – voru málverkin , lágmyndirnar og ljósmyndirnar unnin undir áhrifum af verkum Jóhannesar Kjarvals ? Eriksson segir að sú sé vissulega raunin , hann hafi verið að skoða nálgun Kjarvals við náttúruna þegar hann vann þessi verk .
" Það var fyrir tilviljun að ég uppgötvaði list Kjarvals , " segir hann .
" Vinur minn þurfti að minnka við sig , var að flytja í minni íbúð , og hann gaf mér fjölda bóka .
Ein þeirra var með verkum Jóhannesar Kjarvals , gefin út í tilefni sýningar í Frakklandi .
Þetta var fyrir nokkrum árum og var mín fyrsta raunverulega upplifun af verkum hans .
En þegar ég lagðist í bókina rifjaðist upp fyrir mér að einhvers staðar hafði ég séð stórt málverk eftir Kjarval sem ég hreifst af .
Ég hafði því tekið eftir verkum hans , án þess að gera mér grein fyrir hver listamaðurinn var .
" Viðlíka tilfinning og hjá Kjarval Andreas Eriksson , sem er tæplega fertugur , var aðeins sautján ára gamall þegar hann fékk inngöngu í Konunglega akademíið í Stokkhólmi , þar sem hann nam í þrjú ár og flutti þá til Berlínar þar sem margir norrænir myndlistarmenn voru að koma sér fyrir .
Hann varð þá fyrir miklum áhrifum af verkum þýska myndlistarmannsins Alberts Oehlen , sem Eriksson segir einn besta málara samtímans .
En borgardvöl Eriksson varð ekki löng , því hann þjáðist af sjúkdómi sem lýsir sér í óþoli fyrir rafbylgjum ; hann gat ekki verið í borgarumhverfi , í flúorljósi , nálægt vélknúnum farartækjum eða rafmagnstækjum þegar verst var – þess vegna hefur hann síðustu árin búið og starfað úti í sveit , í nánu sambýli við náttúruna .
Og rafóþolið hefur smám saman horfið , segir hann .
" Á þessari nýjustu sýningu minni í Stokkhólmi má sjá tvær samsíða nálganir mínar við náttúruna , " segir hann .
" Annarsvegar eru það ljósmyndir af náttúru sem eru á sinn hátt myndhverfingar .
Hitt eru hrein landslagsmálverk .
Í þeim má segja að sé afar sterk efnisleg tilfinning fyrir jarðveginum og lággróðri .
Þar má finna viðlíka tilfinningu og í verkum Kjarvals , en mér finnst hann hafa verið sannkallaður meistari á því sviði .
" Andlegt landslag Kjarvals Eriksson þykir áhugavert að myndhverfingar eða táknmyndir eins og hann vinnur með í sínum verkum megi einnig sjá í málverkum Kjarvals .
" Þetta birtist þó á allt annan hátt hjá honum .
Mér finnst hann samt alltaf vera með þessar tvær hliðar , symbólisma og náttúrustúdíur .
Ég hef einkum hrifist af nálgun hans við náttúruna sem er algjörlega einstök .
Mér finnst að í hinum hreinu landslagsmyndum Kjarvals sé alltaf eitthvað annað og meira undir niðri en bara það sem birtist í þeim .
Mér þykir mjög áhugavert hvernig landslagið hans stendur á vissan hátt fyrir andlegt landslag .
Hann hefur haft þann einstaka hæfileika að gera horft niður fyrir tærnar á sér og skapað einstaka póesíu úr því sem hann sá .
" Við ræðum að landslag Svíþjóðar og Íslands sé býsna ólíkt .
Hrjóstrug og ber náttúra Íslands og gróið og skógi vaxið heimaland hans .
En verk Eriksson eru þó æði dökk og allt að því þunglyndisleg .
" Ég hætti alltaf að mála þegar sumarið kemur ; þoli ekki allt þetta græna sem kemur þegar vorar ! " segir hann og hlær .
" Sem stendur er aðallega hvítt og grátt í kringum mig , en á sumrin er grænt hér .
Ég bý lengst úti á landi .
En ég hef mikinn áhuga á efniskennd jarðvegsins og því hvernig þessi efni , hvort sem það er mold eða steinar , birtast í umhverfinu .
Ég er ekki að rannsaka þetta landslag með því að sitja úti og mála það en ég velti þessu samspili mikið fyrir mér og einnig samspili litanna sem ég legg á strigann .
Landslagið kemur síðan ofan á þá liti .
" Alltaf að hugsa um verk annarra " Þegar ég tek ljósmyndir reyni ég að bregðast við einhverju sem ég sé í náttúrunni á minni daglegu gönguferð ; náttúran verður eins og myndlíking fyrir eitthvað annað , fólk eða ástand .
Í málverkunum verður náttúran hins vegar eins og skúlptúr .
Ég er ekki með fyrirfram gefna hugmynd um það hvernig verkin mín eigi að líta út , svona hefur þetta bara þróast .
Hefði ég kosið að búa í Berlín , eins og flestir kollegar mínir , hefði ég eflaust unnið út frá svipuðum hugmyndum en verkin litið öðruvísi út .
Annars finnst mér nú að sífellt fleiri ungir listamenn séu að flytja út á land .
Skyndilega á ég orðið þrjá eða fjóra nágranna sem eru listamenn .
Það er ánægjulegt .
" Í viðtölum við Eriksson má sjá að hann hugsar iðulega um verk annarra listamanna þegar hann vinnur , eins og verk Kjarvals nú .
" Já , ég er alltaf að hugsa um verk annarra – og hef oft hugsað með mér að þegar ég fullorðnast og hætti að mála , þá ætti ég að fara að höndla með myndlist , " segir hann og hlær .
" Þannig gæti ég haldið áfram að raða málverkum í kringum mig , án þess að þurfa að gera þau sjálfur .
Væri það ekki fullkomið ? " spyr hann en því þarf ekki að svara .
Eriksson er ekkert að hætta að vinna , sköpunarkrafturinn dregur hann áfram og kaupendur slást um verkin .
