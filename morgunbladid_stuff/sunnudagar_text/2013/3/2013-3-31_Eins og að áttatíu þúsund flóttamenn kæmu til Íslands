Flóttamenn streyma nú yfir landamærin frá Sýrlandi til Líbanons .
Þar eru nú um 300 þúsund flóttamenn og verða orðnir um milljón um næstu áramót , gangi spár eftir .
Ingólfur Pálsson , sem er á vegum Matvælaáætlunar Sameinuðu þjóðanna í Bekaa-dalnum , segir aðstæður ekki slæmar eins og er en blikur séu á lofti vegna örrar fjölgunar flóttamanna og yfirvofandi fjárskorts .
Orri Páll Ormarsson orri@mbl.is Þegar Ingólfur Pálsson kom til bæjarins Zahle í Bekaa-dalnum í Líbanon á vegum Matvælaáætlunar Sameinuðu þjóðanna í byrjun nóvember á síðasta ári gerði hann ráð fyrir að vera þar í tvo mánuði til að liðsinna flóttamönnum frá Sýrlandi .
Fljótlega kom hins vegar í ljós að þörfin var mun meiri en áætlað var í upphafi enda ekkert lát á skálmöldinni í Sýrlandi .
Flóttamönnum fjölgar ört og Ingólfur er ennþá í Líbanon og verður áfram , fram í júní hið minnsta .
" Aðstæðurnar hérna eru alls ekki svo slæmar , " segir Ingólfur í símaviðtali frá Zahle en hann veitir skrifstofu Matvælaáætlunarinnar þar um slóðir forstöðu .
" Núna í mars erum við að aðstoða hátt í tvö hundruð þúsund manns hérna í Líbanon .
Það eru engar flóttamannabúðir hérna , þannig að fólk býr ýmist í tjöldum eða hefur komið sér fyrir hjá líbönskum fjölskyldum .
Líbanon er ekki stórt land , tíu sinnum minna en Ísland , en áætlað er að flóttamenn hér séu í kringum þrjú hundruð þúsund , þar af tvö hundruð þúsund skráðir .
Mest eru þetta Sýrlendingar en einnig einhverjir Palestínumenn og svo Líbanir sem búið hafa í Sýrlandi .
Staða síðastnefnda fólksins er verst en Líbani sem snýr heim fær ekki stöðu flóttamanns með öllum þeim réttindum sem því fylgja .
" Ekkert lát á straumnum Flóttamenn hófu að streyma yfir landamærin frá Sýrlandi í fyrravor og ekkert lát er á straumnum .
Að sögn Ingólfs áætlar Flóttamannahjálp SÞ að fjöldi flóttamanna í Líbanon verði orðinn ein milljón um næstu áramót .
Til að setja það í samhengi segir Ingólfur að það væri eins og Ísland myndi taka á móti áttatíu þúsund flóttamönnum á einu ári .
" Þegar ég kom hingað í byrjun nóvember á síðasta ári vorum við að taka á móti um hundrað manns á dag , núna eru þeir að nálgast tvö þúsund .
Þeim á enn eftir að fjölga enda er ástandið í Sýrlandi ekki að lagast , nema síður sé , " segir Ingólfur .
Spurður á móti hversu mörgum flóttamönnum Líbanon geti yfir höfuð tekið svarar Ingólfur því til að það velti fyrst og fremst á aðstoð annarra ríkja .
Líbanir séu allir af vilja gerðir til að hjálpa Sýrlendingum en fleiri verði að leggjast á árarnar .
" Að óbreyttu sé ég ekki að landið geti haldið áfram að taka við flóttamönnum eftir næstu áramót .
Verði flóttamenn þá orðnir milljón munu Líbanir eiga fullt í fangi með að sinna þeim .
Flóttamannahjálp SÞ verður að mínu viti að stíga inn af talsverðum þunga eigi að fjölga flóttamönnum í landinu eftir það .
" Einhverjir hafa áhyggjur af því að landamærunum verði lokað en Ingólfur gerir ekki ráð fyrir því .
Alltént hafa stjórnvöld í Líbanon lýst því formlega yfir að landamærin verði áfram opin .
Ingólfur segir Líbani upp til hópa elska og virða Sýrlendinga sem bræður og systur og vilji allt fyrir þá gera í hremmingum þeirra .
Eigi að síður sé farið að örla lítillega á fordómum í garð gestanna , eins og gjarnan gerist þegar fjöldi af þessu tagi streymir inn í sama landið .
Viðbúið er að það muni ágerast með auknum straumi .
Þörfin meiri en reiknað var með Það kostar peninga að taka á móti öllu þessu fólki og Ingólfur viðurkennir að menn séu farnir að hafa áhyggjur af því að sjóðir til hjálparstarfs séu að þorna upp , bæði í Líbanon og Sýrlandi sjálfu .
" Áætlanir gerðu ekki ráð fyrir að flóttamenn yrðu þrjú hundruð þúsund hér í Líbanon fyrr en í sumar en við höfum þegar náð þeirri tölu .
Það setur eðli málsins samkvæmt strik í reikninginn .
Menn gerðu ekki ráð fyrir að þurfa að aðstoða svona marga á svona stuttum tíma .
Það jákvæða í þessu er að yfirmenn Flóttamannahjálparinnar hafa verið duglegir að vekja athygli á þessu yfirvofandi vandamáli og vonandi verður það til þess að úr þessu greiðist .
" Ingólfur segir Matvælaáætlun SÞ gera ráð fyrir að geta veitt öllum flóttamönnum í Líbanon viðunandi aðstoð fram í júní .
Eftir það ríkir óvissa .
" Auðvitað vonum við að þetta mál leysist á endanum en það gerist ekki af sjálfu sér .
" Hann segir augljóst að ekki sé af eins miklu að taka og áður .
Fjárhagur ríkja , sem gjarnan hafa verið fús að láta fé af hendi rakna , sé ekki eins góður og áður .
Nefnir hann Spán í því sambandi .
Eins og fram hefur komið í fréttum er ástandið í Sýrlandi afar slæmt og ekki sér fyrir endann á vargöldinni .
Ingólfur furðar sig á því að alþjóðasamfélagið skuli ekki vera búið að stíga inn í þá atburðarás en fyrst það sé ekki gert beri þeim ríkjum sem hafa burði til að grípa í taumana .
Alltént að sýna manndóm með því að tryggja sýrlenskum flóttamönnum viðunandi skilyrði meðan þeir bíða þess að komast aftur til síns heima .
Helmingurinn börn Helmingur flóttamannanna í Líbanon eru börn yngri en átján ára og hinn helmingurinn skiptist nokkuð jafnt milli kvenna og karla .
" Þetta fólk er hingað komið eftir mikla erfiðleika , það ákveður enginn að flýja heimili sitt nema af sárri neyð .
Sem betur fer er ekki langt á milli Sýrlands og Líbanons en margir hafa þó þurft að ganga í nokkra daga til að komast hingað .
Fólk er því í býsna misjöfnu ástandi .
" Það tekur tvo til þrjá mánuði að komast á skrá hjá Flóttamannahjálp SÞ með öllum þeim réttindum sem því tilheyra .
Ingólfur og hans fólk hjá Matvælaáætluninni hafa það hlutverk að taka á móti fólki og aðstoða það fram að því .
Hann segir Matvælaáætlunina fyrir löngu hafa sannað sig og aðstoð gangi yfirleitt mun betur þegar hún er á staðnum .
" Samhæfing skiptir miklu máli við aðstæður sem þessar og mikilvægt að hjálparstofnanir og -aðilar skipti með sér verkum .
Mikilvægt er að skilgreina þörfina og átta sig á því hvar hún er mest .
" Mataraðstoðin er í formi matarmiða , þar sem fjölskyldur fá 30 dollara á hvern haus og ráðstafa þeim að eigin vild .
Það á að endast út mánuðinn .
Þess utan fær fólk hreinlætisvörur , dýnur , teppi og þess háttar .
" Fólk er almennt mjög ánægt með þetta fyrirkomulag , þykir betra að hafa frelsi til að versla sjálft en að fá vörur skammtaðar .
Það er meiri virðing í þessu fólgin .
" Flóttamennirnir geta meðal annars keypt ferska kjötvöru og grænmeti sem alla jafna eru ekki í matarpökkum þegar aðstoð af þessu tagi er veitt .
" Hvað það varðar eru skilyrðin hérna í Líbanon með allra besta móti sem hjálpar flóttamönnunum án efa mikið , ekki síður andlega en líkamlega .
Dósamatur verður fljótt einhæfur , eins pasta .
" Auðmjúkir og þakklátir Að sögn Ingólfs er langtímamarkmið Matvælaáætlunar SÞ að flóttamenn verði kortavæddir .
Fái þá krítarkort við skráningu sem síðan verði lagt inn á mánaðarlega .
Til þess að svo megi verða þarf á hinn bóginn að posavæða verslanir á svæðinu en lítið er um það í Bekaa-dalnum , meira í Beirút .
Ingólfur segir flóttamennina bregðast af auðmýkt og þakklæti við aðstoðinni enda viti þeir að án hennar væru þeir afar illa staddir .
Hann segir fólkið upp til hópa ágætlega á sig komið en það hafi miklar áhyggjur af ástandinu heima fyrir og óttist að langur tími geti liðið uns óhætt verði að snúa aftur heim .
" Það er ekki spennandi tilhugsun að þitt hlutskipti í lífinu sé að búa í tjaldi í ókunnugu landi .
" Kalt hefur verið í Líbanon undanfarna mánuði en nú er vor í lofti sem gerir flóttamönnunum auðveldara um vik .
Veturinn er harður í Bekaa-dalnum og eftir áramótin féll meira að segja snjór með tilheyrandi byljum .
Víða skapaðist ófremdarástand við það , ekki síst hjá fólki sem býr í tjöldum .
" Talað var um það í fréttum heima að þetta veðurfar væri óvenjulegt en heimamenn segja mér að svo sé ekki , alla vega ekki hérna í Bekaa-dalnum .
" 30 km frá landamærunum Zahle er lítill bær mitt á milli Beirút , höfuðborgar Líbanons og Damaskus , höfuðborgar Sýrlands .
Aðeins eru um þrjátíu kílómetrar að landamærunum , þar sem harðir bardagar hafa geisað milli súnní-múslima sem eru í andstöðu við stjórnvöld í Sýrlandi og shía-múslima sem fylgja stjórninni að málum .
Berst leikurinn gjarnan yfir landamærin .
Þangað hefur Ingólfur þó ekki komið .
" Ég hef gott útsýni yfir fjöllin sem skilja löndin að .
" Ingólfur er með tólf starfsmenn á sínum snærum , allt Líbani , og meðal verkefna er að fylgjast með gangi mála og ræða við flóttamennina .
Reynt er að ræða við þrjú hundruð fjölskyldur á mánuði , meta ástandið og þörfina .
" Við höfum býsna góða yfirsýn yfir svæðið og sjáum hvort fólk fær þá aðstoð sem það á rétt á , " segir Ingólfur .
Nokkrir erlendir starfsmenn eru á vegum annarra samtaka í Bekaa-dalnum og segir Ingólfur þá bera bækur sínar saman reglulega .
" Hjálparsamtök eru mjög opin fyrir því að ræða málin og styðja við bakið hver á öðrum .
Við erum öll að vinna að sama markmiði .
" Fleiri alþjóðlegir starfsmenn eru á skrifstofu Matvælaáætlunarinnar í Beirút enda umfangið þar meira .
Eins og fyrr segir vonast Ingólfur til að verða áfram í Líbanon , í það minnsta fram á sumar .
Það veltur þó á fjármagni .
" Verði ekki fjármagn til að halda mér hér verð ég bara að taka pokann minn og fara .
Vonandi kemur ekki til þess , hér er mikið verk óunnið .
Fetar í fótspor afa síns " Afi minn , Páll Lúthersson , sem ég náði því miður ekki að kynnast , var mikið í hjálparstörfum í Afríku og mig langaði að feta í fótspor hans .
Amma talaði mikið um afa og saga hans heillaði mig .
Þannig byrjaði þessi áhugi og upp úr tvítugu fór ég að vinna markvisst að því að komast utan .
Mig langaði að láta gott af mér leiða , " segir Ingólfur Pálsson spurður hvers vegna hann hafi lagt hjálparstörf fyrir sig .
Ingólfur hefur verið virkur í starfi Rauða kross Íslands í um áratug og hefur dvalist í nokkur skipti erlendis til að aðstoða flóttamenn .
Hann er einnig á sendifulltrúalista Alþjóða Rauða krossins .
" Ég byrjaði á að fara til Súdans árið 2007 fyrir Matvælaáætlun Sameinuðu þjóðanna .
Ég var sendur þangað fyrir hönd íslensku friðargæslunar á svokölluðum , , Stand-by partner " -samningi sem mörg ríki hafa við samtök innan Sameinuðu þjóðanna , " segir Ingólfur .
Hrunið stytti dvölina Hann sneri heim haustið 2007 og vann fyrir Rauða krossinn í Hafnarfirði í eitt ár .
Haustið 2008 hafði Friðargæslan aftur samband og sendi Ingólf til Suður-Súdans til að vinna fyrir UNICEF í landinu .
" Sú dvöl varð styttri en til stóð .
Ég átti að vera í eitt ár en varð að koma heim eftir sex mánuði .
Eftir bankahrunið haustið 2008 þurfti að draga saman í þessu starfi sem öðru .
" Hann kom heim sumarið 2009 og vann ýmis störf fyrir Rauða krossinn í Hafnarfirði og Kópavogi .
" Á þeim tímapunkti átti ég ekkert frekar von á því að fara utan aftur .
Ástandið í Suður-Súdan var mjög erfitt á þessum tíma og ég fékk eiginlega alveg nóg á þessum sex mánuðum .
" Eftir ársdvöl á Íslandi fór Ingólfur hins vegar aftur að ókyrrast og úr varð að hann hafði samband við Matvælaáætlun Sameinuðu þjóðanna til að gefa kost á sér .
Sumarið 2011 var hann sendur til Líberíu , þar sem hann var í eitt ár að aðstoða flóttamenn frá Fílabeinsströndinni .
Seinni hluta dvalarinnar sem yfirmaður .
Sumarið 2012 kom hann aftur heim til Íslands áður en hann hélt til Líbanons í byrjun nóvember .
Ingólfur segir aðstæður til hjálparstarfs mun auðveldari í Líbanon en í Líberíu og Súdan , ekki síst fyrir þær sakir að vegir eru yfirleitt malbikaðir og af þeim sökum auðveldara að koma mat og öðrum hjálpargögnum til áfangastaða .
" Vegir í Líberíu og Súdan , ef vegi skyldi þá kalla , eru bara leðja sem gerir hjálparstarf mjög erfitt .
Þá svarar Líbanon eftirspurn mun betur , alla vega enn sem komið er .
" Líbería , Líbía , Líbanon Ingólfur er rúmlega þrítugur .
Hann á íbúð í Reykjavík en systir hans býr í henni um þessar mundir .
Hann er barnlaus en í sambandi .
" Ég kynntist stelpu frá Bosníu í Líberíu fyrir réttu ári og við höfum verið par síðan .
Hún er lögfræðingur og er að vinna fyrir Flóttamannahjálp SÞ í Líbíu núna en ég vonast til að fá hana til starfa hér í Líbanon í næsta mánuði .
Hún var hérna hjá mér í þrjár vikur um daginn .
" Líbería , Líbía , Líbanon .
Skemmtileg tilviljun .
Upphaflega hafði Ingólfur áform um að að sinna hjálparstörfum erlendis í tíu til fimmtán ár .
Þau áform hafa ekki breyst .
" Ég er kominn með ágæta reynslu og góð sambönd og finnst ég ennþá geta látið gott af mér leiða .
Það heillar mig að ferðast á milli verkefna og vonandi gefast mér fleiri tækifæri til þess .
Annars veit maður aldrei hvað framtíðin ber í skauti sér .
" 