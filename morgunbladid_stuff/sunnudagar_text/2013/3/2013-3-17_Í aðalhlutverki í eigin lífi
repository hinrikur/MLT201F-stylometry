Fyrir áratug tók undirrituð að sér forfallakennslu og lagði fyrir níunda bekk það verkefni að nota penna og blað til að draga upp mynd , í formi ritgerðar , af eigin lífi eftir tíu ár .
Þessi unglingahópur , sem nú er á þrítugsaldri , kemur upp í hugann þegar umræða um konur , hlut þeirra á þingi , í fjölmiðlum og víðar fer af stað .
Ástæðan er sú að við yfirlestur verkefna vöktu ritgerðir stelpnanna athygli .
Ekki vegna stafsetningar eða málfræði heldur vegna myndanna sem þær drógu upp .
Strákarnir voru ekki í vanda með að sjá sjálfa sig fyrir sér sem atvinnumenn í fótbolta , tæknifræðinga , blaðamenn og hvaðeina .
Ritgerðir stelpnanna fengu forfallakennarann hins vegar til að klóra sér í hausnum .
Ein lýsti reyndar framtíð þar sem hún var í aðalhlutverki .
Það var líka við hæfi , hún ætlaði að verða leikkona .
Í öðrum ritgerðum notuðu ritfærar , hæfileikaríkar og námfúsar stelpur pennann til að draga upp myndir af eigin framtíð sem hver um sig hefði sómt sér sem sena úr klisjukenndum sjónvarpsþætti byggðum á útjöskuðum kynjaímyndum .
Ein ætlaði að giftast tannlækni sem ræki eigin stofu þar sem hún skyldi starfa .
Önnur skrifaði um myndarlegan löglærðan eiginmann sem dró björg í bú og sú þriðja sá fyrir sér að verja ævinni með lækni – en láðist að geta eigin drauma .
Nú gætu einhverjir fussað og velt svo upp öllum röngu spurningunum eins og hvaða skóli þetta var og hvað foreldrarnir voru að pæla .
En skrifin endurspegluðu bara það samfélag sem við þeim blasti , þær skrifuðu út frá eigin hugarheimi sem var jafnraunverulegur og strákanna .
Það sem olli áhyggjum var að stelpurnar gátu ekki sett sig í aðalhlutverk , ekki einu sinni í eigin lífi .
Við berum öll ábyrgð á því að berjast gegn úreltum kynjaímyndum og tryggja að stelpur jafnt sem strákar geti séð sjálfar sig sem aðal , ekki bara auka .
