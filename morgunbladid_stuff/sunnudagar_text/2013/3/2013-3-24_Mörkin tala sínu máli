Fæturnir eru kannski ekki jafn kvikir og áður , hann spilar ekki alla leiki og allar mínútur í búningi Chelsea en Frank Lampard veit svo sannarlega hvar markið er .
Um síðustu helgi skoraði hann sitt 200. mark í búningi Chelsea , merkilegt nokk á Upton Park , sínum gamla heimavelli .
Stuðningsmenn West Ham hafa aldrei tekið honum opnum örmum .
Ekki einu sinni þegar hann var hjá félaginu .
Þá var hann kallaður feitur , hann vill meina að einhverjir hafi hlegið þegar hann fótbrotnaði í unglingaleik og margir vildu ekkert að hann væri í liðinu .
Frændi hans og þáverandi stjóri Harry Redknapp þurfti að sitja við hliðina á honum á blaðamannafundi og verja liðsvalið sitt .
Lampard hefur heldur aldrei farið leynt með andúð sína á sínu gamla félagi .
Í ævisögunni sinni sagðist hann brosa í hvert sinn sem hann sæi að West Ham hefði tapað .
" Núna leita ég ekki einu sinni að úrslitunum þeirra , " bætti hann við og slíkum ummælum gleyma stuðningsmenn West Ham seint eða jafnvel aldrei .
Frá því hann fór frá Upton Park , eða Boylen Ground eins og völlurinn heitir í raun og veru , hefur West Ham fallið tvisvar .
Á meðan hefur Lampard vaxið og dafnað og var um tíma einn allra besti miðjumaður heimsins .
Hann spilaði sinn 95. landsleik í gær , hefur unnið deildina þrisvar , FA-bikarinn fjórum sinnum og var fyrirliði Chelsea sem lyfti Meistaradeildarbikarnum í fyrra .
Það getur enginn sagt að það hafi verið vitlaus ákvörðun að fara frá uppeldisfélaginu .
Rauður djöfull næsta tímabil ? Lampard er fæddur 1978 og er kominn á síðari hluta ferils síns .
Meira að segja vill eigandi Chelsea , Roman Abramovich , meina að ferill hans sé búinn og neitar að semja aftur við þennan meistara .
Það þarf allavega margt að gerast til að Lampard verði í Chelsea-treyjunni á næsta tímabili .
Hins vegar berast þau tíðindi að sjálfur Sir Alex Ferguson sjái nokkur nothæf ár í Lampard og hver veit nema hann verði djöfull í rauðu á næsta tímabili .
Lampard hóf feril sinn hjá West Ham þar sem hann sýndi lipur tilþrif .
Þótti svolítið bústinn og hefur gælunafnið Fat Frank eða feiti Frank loðað við hann .
Eftir að faðir hans , Frank Lampard eldri og Harry Redknapp , voru reknir var ljóst að hann myndi yfirgefa uppeldisstöðvarnar .
Hann var keyptur af Ítalanum Claudio Ranieri og Chelsea árið 2001 og borgaði félagið 11 milljónir punda fyrir þjónustu Lampards .
Félagið hafði betur í kapphlaupi við Aston Villa sem einnig bauð gull og græna skóga .
Ekki voru allir innan Chelsea sáttir við kaupverðið enda hafði Lampard einungis verið talinn efnilegur en ekki góður .
En hann hefur endurgreitt þetta kaupverð oftar en einu sinni og oftar en tvisvar með mörkum sínum og stoðsendingum .
Lampard gekk í einkaskólann Brentwood þar sem hann fékk meðal annars A í latínu .
Faðir hans spilaði með West Ham og þótti góður vinstri bakvörður .
Lék með númer þrjú á bakinu alls 551 sinni fyrir West Ham .
Móðir hans , Pat , lést árið 2008 en þau voru mjög náin .
Sex dögum eftir andlát hennar skoraði Lampard gegn Liverpool úr vítaspyrnu og fögnuðurinn var einlægur þar sem hann brast í grát við hornfánann .
Þetta var ekki hans fallegasta mark en eitt af þeim sem standa upp úr .
152 af 200 í fyrstu snertingu Lampard hefur alltaf skorað mikið af miðjumanni að vera og yfirleitt skorar hann í fyrstu snertingu .
Þannig hafa 152 mörk af 200 eða 76% af Chelsea-mörkum hans komið í fyrstu snertingu sem er ótrúleg tölfræði .
Ekki er til tölfræði yfir mörk sem hafa farið í andstæðing á leiðinni í netið en þau eru mörg .
Lífið hefur þó ekki bara verið dans á rósum hjá Lampard .
Kynlífsskandall , skilnaður og drykkjulæti eftir 11. september hafa komið honum í fréttirnar á allt öðrum stað en á íþróttasíðunum .
Um aldamótin fóru þeir Lampard , Kieron Dyer og Rio Ferdinand til Kýpur að slaka á og njóta lífsins eftir að hafa misst af EM þetta sama ár .
Þar tóku þeir upp kynmök við innfædda konu á vídeó sem komst að sjálfsögðu í hendurnar á bresku pressunni sem gerði mikið úr málinu .
Þann fræga dag , 11. september , voru Chelsea-leikmenn á Heathrow-flugvellinum og drukku ótæpilega .
Gerðu þar mikið grín að Bandaríkjamönnum og þeirra harmi .
Eitthvað sem sló ekki í gegn hjá heimspressunni .
Þá skildi hann við barnsmóður sína , Elen Rivas , árið 2008 .
Fékk hún 12,5 milljónir punda við skilnaðinn .
Hann er nú trúlofaður sjónvarpskonunni Christine Bleakley sem væntanlega mun fylgja honum hvar sem hann endar næsta tímabil .
Boltinn Benedikt Bóas benedikt@mbl.is " Við ættum að leggja treyju númer 8 til hliðar til heiðurs Frank Lampard .
" John Terry , félagi hans hjá Chelsea og einn besti vinur .
