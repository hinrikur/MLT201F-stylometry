Spjaldtölvur hafa lagt undir sig heiminn , eða eru í það minnsta langt komnar með að gera það – seljast nánast jafn mikið og far- og borðtölvur og stefna framúr þeim á þessu ári eða því næsta .
Málið er nefnilega það að megnið af því sem fólk vill gera í tölvum er hægt að gera á spjaldtölvum , sem eru í senn einfaldari og ódýrari en far- eða borðtölvur ( það sama á reyndar við um farsíma , en það er önnur saga ) .
Útslagið gerði svo þegar framleiðendur tóku til við að smíða spjaldtölvur með 7 " skjá eða þar um bil ; segir sitt að Apple selur nú mun fleiri iPad Mini en fullvaxna .
Hvað 7 " spjaldtölvurnar varðar má segja að Amazon og Google hafi rutt brautina , fyrrnefnda fyrirtækið með Amazon Fire , sem ekki hefur fengist hér á landi , og það síðarnefnda með Google Nexus 7 , sem hægt er að kaupa hér , til að mynda í Tölvulistanum .
Hér á landi , og víðar reyndar , er græjan seld sem Asus Nexus 7 , enda framleiðir Asus græjuna í samstarfið við Google .
Nexus 7 var áður nefnd á þessum stað þegar græjan kom á markað fyrir hálfu ári eða svo , en nú er hún fáanleg hér og því rétt að taka hana til nánari skoðunar .
Eins og heitið ber með sér er hún með sjö tommu skjá sem er mjög fínn , IPS LCD-skjár , bjartur og skemmtilegur .
Litir í honum eru ekki eins skærir og á AMOLED-skjám , en hann endist lengur .
Nexus 7 fer vel í hendi og bakið er þægilega stamt svo ekki er mikil hætta á að maður missi vélina .
Að því sögðu fer best á að fá sér hulstur með vélinni , sem ver hana fyrir höggum og hnjaski .
Góð viðbót við allt saman er svo tengikví eða dokka fyrir Nexus sem einnig er fáanleg hér á landi .
Traust og stöðug á stömu gúmmíi með tengjum fyrir straum ( Micro-B USB ) og fyrir hljóðútgang , til að mynda til að tengja við hljómtæki .
Android 4.2.1 er á græjunni , en nánast um leið og búið var að koma henni í gagnið bauðst uppfærsla í 4.2.2 , ekkert stórmál , en þó með nokkrum skemmtilegum viðbótum .
Rafhlaðan dugar bráðvel og ólíkt því sem er með farsímann var ég ekkert að spá í endingunni dagsdaglega , það var alltaf nóg eftir .
Þetta er ekki ódýrasta Android-spjaldtölvan sem ég hef skoðað , en ekki heldur sú dýrasta .
Hún er aftur á móti sú besta .
Nexus 7 er með þráðlausa nettengingu , nema hvað , Bluetooth og NFC , en líka hægt að fá hana með rauf fyrir 3G SIM-kort , en hleypir verðinu eðlilega talsvert upp ; WiFi-útgafan kostar 54.990 kr. , en 3G 74.990 .
* Vinnsluminni í vélinni sem ég prófaði er 1 GB og gagnaminni 32 GB .
Örgjörvinn er 1,3 GHz Nvidia Tegra 3 Quad Core með GeForce Tegra 3 skjákort innbyggt .
Myndavélin er 1,2 MP á framhliðinni en engin myndavél er á bakliðinni , því miður .
* Skjárinn er 1280x800 díla , 216 ppi .
Vélin er 19,8 x 12 x 1 cm að stærð og 340 grömm að þyngd , fer því vel í hendi og þægileg til að lesa á henni til að mynda .
Glerið á framhliðinni er styrkt rispuþolið Gorilla-gler frá Corning .
Árni Matthíasson 