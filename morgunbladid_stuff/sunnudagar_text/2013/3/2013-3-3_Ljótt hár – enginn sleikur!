Leikkonan Charlize Theron mætti með drengjakoll á Óskarinn sem haldinn var síðasta sunnudag í Hollywood .
Eitt augnablik fannst mér eins og hún væri Sharon Stone , en fattaði eftir að hafa litið tvisvar á myndina , að þær eru náttúrlega ekki alveg á sama aldri .
Sú síðarnefnda eldist reyndar dálítið betur en gengur og gerist , en hvort það er á náttúrlegan hátt er ekki gott að segja .
Það skiptir heldur engu máli .
Konur á 21. öldinni eiga að geta hagað lífi sínu nákvæmlega eins og þær listir .
Þær mega fara í öll heimsins bótox fyrir mér , fitusog , brjóstastækkanir , augnpokaaðgerðir og svuntuaðgerðir ( svo framarlega sem þær hafa efni á því .
Það er ekkert eins dapurlegt og að vera með brjóst á vísa-rað ) .
Í dag þykir jafn sjálfsagt að fara í fegrunaraðgerðir og að fara reglulega til sálfræðings eða geðlæknis .
Hver þarf ekki á því að halda í lífsins ólgu sjó ? Ef aðgerðir og meðferðir auka hamingju kvenna er mér sama svo framarlega sem þær hafa eitthvað fram að færa og liggur eitthvað á hjarta .
Hvaða kona vill vera líflaus , bitlaus , vonlaus , heilsulaus , andlaus , tannlaus og fatalaus ? Eins yfirborðskennt og það hljómar skiptir hárið miklu máli þegar heildarmynd fólks er skoðuð .
Þess vegna dáist ég alltaf að konum sem þora að klippa sig stutt , það er mikil áhætta sem fylgir því .
Þegar ég var í 10. bekk var ég beðin um að vera hármódel fyrir einhvern svaka frægan hárgreiðslumeistara sem átti að vera með þeim allra færustu í heiminum .
Miðað við afraksturinn hlýtur það að hafa verið lygi .
Þar sem ég meikaði ekki að fara ein dró ég tvær vinkonur mínar með mér .
Allar áttum við það sameiginlegt að vera bara venjulegir 10. bekkjar lúðar með þykka makka .
Það er því kannski ekkert skrýtið að hárgreiðslumaðurinn hafi um það bil fríkað út þegar hann komst í hárið á okkur .
" Meistarinn " byrjaði að klippa og klippa og eitthvað fannst mér hárið vera að hlaðast upp á gólfinu og hugsaði með mér hvort maðurinn væri ekki að verða búinn .
Ég gleymi ekki tilfinningunni þegar ég horfði í spegil og áttaði mig á því að það væri búið að eyðileggja á mér hárið , knallstutt og röndótt á litinn ( í voffalit ) .
Ekki leit ég út eins og saklaus 16 ára stelpa heldur eins og afdönkuð bakraddasöngkona í Evróvisjón .
Þegar fyrsta stig sjokksins var yfirstaðið áttaði ég mig á því að það myndi enginn strákur vilja kyssa mig með þessa klippingu .
Það fannst mér eiginlega verst ! Næstu vikur fóru í að reyna að gera gott úr öllu saman , prófa milljón hárgreiðslur en allt kom fyrir ekki – hárið var hryllingur .
Á einhverjum tímapunkti síkkaði það og eftir þessi lífsreynslu lærði ég að segja alltaf NEI þegar ég er spurð að því á hárgreiðslustofunni hvort ég vilji ekki breyta eitthvað til .
Út frá pælingum um stutt hár er ég fegin að vera kona , ekki miðaldra hvítur karl , þótt þeir haldi ennþá um stjórnartaumana í heiminum og séu stórhættulegir ...
martamaria@mbl.is 