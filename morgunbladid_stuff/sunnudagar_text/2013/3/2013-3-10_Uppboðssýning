" Öll él birtir upp um síðir " er heiti sýningar á nýjum málverkum eftir Harald Bilson sem verður opnuð í Gallerí Fold við Rauðarárstíg á laugardag klukkan 15 .
Málverkin eru öll til sölu á sýningunni en sú gamla hefð verður endurvakin með nútímalegum hætti , að unnt verður að bjóða í óseld verk þegar sýningunni lýkur .
Einnig er hægt að bjóða í verkin meðan á sýningunni stendur , á sýningunni og á uppboðsvefnum Uppbod.is .
Haraldur " Harry " Bilson hefur notið vinsælda víða um lönd fyrir list sína .
Hann fæddist árið 1948 í Reykjavík en fluttist til Bretlands á unga aldri .
Móðir hans var íslensk , en faðir hans breskur .
Hann hefur dvalist í fjórum heimálfum við listsköpun og sýningar .
