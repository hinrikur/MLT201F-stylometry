Forsvarsmenn Unicef og prentsmiðjunnar Odda undirrituðu fyrir skemmstu þriggja ára samstarfssamning .
Oddaverjar hafa stutt starfsemi Unicef allt frá því að samtökin hófu starfsemi á Íslandi árið 2004 , en samkvæmt hinum nýja samningi mun Oddi setja upp og prenta kynningarefni þeirra án endurgjalds .
" Það er mikilvægt fyrir hjálparsamtök að rekstrarkostnaði sé haldið í lágmarki .
Því er samningur eins og þessi svo dýrmætur .
Hann gerir okkur kleift að halda styrktaraðilum upplýstum og færa þeim mikilvægar fréttir af árangri starfsins og um leið gerir hann okkur kleift að hjálpa enn fleiri börnum sem á þurfa að halda , " segir Stefán Ingi Stefánsson , framkvæmdastjóri Unicef á Íslandi .
Starfið skilar árangri Allir starfsmenn Odda styðja við bakið á Unicef og eru svokallaðir heimsforeldrar .
Taka þannig með mánaðarlegum framlögum sínum þátt í verkefnum samtakanna víða um heim – og hafa í þeim tilgangi skipulagt áheitadaga og gert sitthvað skemmtilegt í þágu málstaðarins .
" Við hjá Odda erum stolt yfir því að vera bakhjarlar þessa starfs .
Sjáum og finnum að það skilar árangri í þágu barna um allan heim , " segir Arnar Árnason , markaðsstjóri Odda .
sbs@mbl.is 