Kristján Þ. Halldórsson verkfræðingur hefur verið ráðinn til að fylgja eftir atvinnu- og byggðaþróunarverkefni á Raufarhöfn sem Byggðastofnun , Norðurþing , Atvinnuþróunarfélag Þingeyinga og Háskólinn á Akureyri standa að sameiginlega með Raufarhafnarbúum .
Kristján hóf störf nú um mánaðamótin .
Raufarhöfn er eitt þeirra fámennu samfélaga þar sem byggð stendur nú höllum fæti .
Um síðustu áramót voru íbúar 169 en voru 383 árið 1994 .
Þetta er að líkindum mesta íbúafækkun sem orðið hefur á landinu á þessu tímabili .
Mest hefur fækkunin verið í yngri aldurshópum , segir í frétt frá Byggðastofnun .
Síðasta haust var hleypt af stokkunum verkefni þar sem leitað er lausna á vanda Raufarhafnar .
Leitast er við að leiða fram vilja og skoðanir íbúa og raungera þær í samvinnu við stofnanir , atvinnuþróunarfélög og ríkisvaldið og fleiri .
Þykir þetta gefa góða raun og er ætlunin að vinna með svipuðum hætti , t.d. á Breiðdalsvík , Kirkjubæjarklausti og Bíldudal .
sbs@mbl.is 