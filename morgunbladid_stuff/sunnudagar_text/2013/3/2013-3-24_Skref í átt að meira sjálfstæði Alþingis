Hitastigið hefur verið við frostmark á Alþingi alla vikuna .
Og ekkert þokast í samkomulagsátt í óformlegum viðræðum forystumanna stjórnarflokkanna og stjórnarandstöðunnar .
Það varð til þess að Ásta Ragnheiður Jóhannesdóttir , forseti Alþingis , tók þá fordæmislausu ákvörðun að neita að setja þinginu dagskrá fyrr en eitthvað hefði mjakast í viðræðunum .
Þar með greip forseti Alþingis inn í atburðarásina með afgerandi hætti og setti Jóhönnu Sigurðardóttur forsætisráðherra stólinn fyrir dyrnar .
Villköttur ? Þess vegna var ekki boðað til þingfundar á miðvikudag .
Mun rökstuðningur Ástu Ragnheiðar hafa verið sá að komið væri fram yfir síðasta starfsdag þingsins , sem áætlaður hafði verið 15. febrúar , og forsætisráðherra þyrfti að sýna fram á tilganginn með frekari þingfundum – að þeir væru til einhvers .
Samkvæmt heimildum olli það skjálfta á stjórnarheimilinu og féllu stór orð .
En þetta er ekki í fyrsta skipti sem slær í brýnu milli Ástu og Jóhönnu og er óhætt að segja að Ásta sé sá villiköttur sem Jóhönnu hefur gengið hvað erfiðlegast að smala .
Nokkrum sinnum hefur soðið upp úr í samskiptum þeirra .
Til að mynda var mikill þrýstingur á forseta Alþingis frá stjórnarflokkunum að sleppa guðsþjónustu við upphaf þinghalds í haust og gekk mikið á á bak við tjöldin .
Þá tók Ásta Ragnheiður afdráttarlausa ákvörðun um að halda sig við hefðina .
Það yrði messað .
Enn harðar var sótt að Ástu Ragnheiði eftir umfjöllun Kastljóss síðastliðið haust um störf ríkisendurskoðanda .
Kröfðust þingmenn úr stjórnarliðinu þess að hún léti hann víkja og fyrir þeim hópi fór Valgerður Bjarnadóttir .
En Ásta Ragnheiður hrinti áhlaupinu og mun afstaða hennar hafa verið að embætti ríkisendurskoðanda væri of mikilvægt til að vegið yrði að sjálfstæði hans í störfum .
Lýðræðisleg niðurstaða En óhætt er að segja að deilurnar milli þeirra hafi aldrei rist dýpra en í upphafi árs 2012 .
Þá sagði Jóhanna í viðtali í hádegisfréttum RÚV að hún hefði gert tillögu um Ástu Ragnheiði sem forseta Alþingis og hún hefði " enn " ekki komið með tillögu um breytingar á því .
Skömmu áður hafði Birgitta Jónsdóttir lýst því yfir að hún væri að safna undirskriftum þingmanna til að fara fram á vantraust á forseta Alþingis .
Tilefnið var að Ásta Ragnheiður setti mál Bjarna Benediktssonar á dagskrá þingsins um að fella bæri niður landsdómsmálið gegn Geir H. Haarde .
Mörður Árnason lét þau ummæli falla á þeim tímapunkti að kjósa ætti aftur um forseta Alþingis og ungir jafnaðarmenn ályktuðu og lýstu vantrausti á störf hennar .
Við það tækifæri sagði Ásta Ragnheiður að hún reyndi að halda trúnað við alla flokka og því héldi hún sig til hlés frá pólitískum skoðanaskiptum .
Þetta væri lýðræðisleg niðurstaða og hana bæri að virða .
" Þarna var ég nú bara að greiða atkvæði um að málið fengi framgang í þinginu og ég hef nú talið það skyldu mína sem þingforseta að mál geti fengið að minnsta kosti þann framgang að fara til nefndar , " sagði hún í viðtali á RÚV .
Skrefið stigið En það er þungt fyrir fæti núna í þinginu .
Innan beggja stjórnarflokka eru efasemdamenn um nýju stjórnarskrárdrögin .
Það var þægileg taktík fyrir Jóhönnu að halda málinu gangandi í þinginu á meðan það er í slíkri biðstöðu og gagnrýna stjórnarandstöðuna fyrir málþóf .
Enda ljóst að stjórnarandstaðan fellst ekki á neinar málamiðlanir korteri fyrir kosningar sem fela í sér breytingar á stjórnarskrá .
En nú hefur forseti Alþingis sýnt að hann hefur dagskrárvaldið og er viljugur að beita því .
Með því tekur hann málin í sínar hendur og þvingar formenn stjórnarflokkanna að samningaborðinu .
Þessi óvæntu kaflaskil skýra ef til vill að Ólöf Nordal lagði fram tillögu um að þingi yrði frestað sl. föstudag , síðar ef nauðsyn krefði , en hefðin er sú að forsætisráðherra eigi frumkvæði að því .
Stjórnarandstöðunni var nóg boðið .
Og síðar um daginn brást forsætisráðherra við með því að leggja fram samskonar tillögu .
Þar með er það Ástu Ragnheiðar að setja þingfrestun á dagskrá .
Víst hafa aðstæður verið óvenjulegar í þinginu á þessu kjörtímabili , ófriðurinn meiri en vant er og sviptingarnar þannig að vinstri stjórnin endar ferilinn sem minnihlutastjórn .
En Ásta Ragnheiður hefur gefið tóninn og stigið skref í átt að því að gera Alþingi og forseta Alþingis óháðari forsætisráðherra en venjan hefur verið hér á landi .
SJÁLFSTÆÐUR FORSETI Þegar litið er yfir feril Ástu Ragnheiðar í forsetastóli er ljóst að hún hefur lagt sig fram um að vera sjálfstæð í sínum störfum gagnvart stjórn og stjórnarandstöðu .
Það styrkir stöðu hennar að hún fékk yfir 95% atkvæða þegar hún var kjörin .
Þessi afstaða sést meðal annars á því að hún hefur aldrei gert grein fyrir atkvæði sínu á kjörtímabilinu og aldrei talað fyrir pólitísku máli .
Hún hefur þó beitt sér fyrir almennum málum , einkum þeim er varða þingið , svo sem frumvarpi um rannsóknarnefndir þingsins þar sem hlutverk þeirra er skilgreint .
Alþingi helgi sér svæði Sjálfstæðisbaráttu Ástu Ragnheiðar má finna víðar stað en innan veggja þingsins .
Á fimmtudag lagði hún fram frumvarp um að alþingissvæðið yrði undir sérstökum skipulagslögum eins og þjóðgarðurinn á Þingvöllum , þar sem þingið var stofnað , og Keflavíkurflugvöllur sem varnarsvæði .
Rökstyður hún það með því að Alþingi sé friðheilagt samkvæmt stjórnarskrá og enginn megi raska friði né frelsi þess .
Ekki þarf að ganga gruflandi að tilefninu , en ágreiningur hefur ítrekað risið milli Alþingis og Reykjavíkurborgar um nánasta umhverfi þingsins .
Er það skoðun margra þingmanna að lítið tillit hafi verið tekið til þarfa þingsins .
Það eigi ekki síst við um Austurvöll , sem sé illa hirtur og sóðalegur , og er til þess tekið að styttan af Jóni Sigurðssyni hafi ekki einu sinni verið lýst upp .
Steininn tók úr þegar listaverki Santiagos Sierra um borgaralega óhlýðni var komið fyrir gegnt Alþingishúsinu .
Óskað var eftir að það væri fjarlægt en það gerðist ekki fyrr en daginn fyrir þingsetningu í haust .
Og fyrr en varði var það komið aftur á Austurvöll .
Þá þykir skjóta skökku við að þingið hafi ekkert að segja um skipulagsmál þegar gangstéttinni við þinghúsið sleppir .
Það sé t.d. á valdi garðyrkjustjóra borgarinnar að samþykkja tónleika á Austurvelli ofan í þingfundi .
Þá sé ástæða til að skoða hvort takmarka eigi umferð við Alþingi , en í búsáhaldabyltingunni var vörubílum lagt fyrir utan þinghúsið og legið á flautunni .
Ljóst er að frumvarpið ratar ekki á dagskrá þingsins í þessari atrennu , það stóð líklega aldrei til , en í því felast skýr skilaboð til þess sem tekur við keflinu eftir kosningar .
Þjóðmál Pétur Blöndal pebl@mbl.is " Það liggja fyrir ýmis mál sem líkur eru á að verði kláruð , til dæmis lagabreytingar út af Landspítalanum og Bakka .
Jafnvel þó að allt smelli í viðræðum þingflokksformanna , þá tæki tvo til þrjá daga að ljúka þingstörfum .
" Birgir Ármannsson , þingmaður Sjálfstæðisflokksins 