Leikararnir fjórir sem fara með burðarhlutverk í Englum alheimsins segja æfingaferlið geggjað ferðalag í öllum skilningi .
Segja þeir heim geðveikinnar í senn ljótan og fagran og þeir hlakka til að láta sýninguna lifna við með aðstoð áhorfenda .
Texti : Silja Björk Huldudóttir silja@mbl.is Mynd : Kjartan Þorbjörnsson golli@mbl.is Þetta er geggjað ferðalag í öllum skilningi , " segir Ólafur Egill Egilsson leikari og vísar þar til æfinganna á Englum alheimsins sem nú standa sem hæst , en sýningin verður frumsýnd í Þjóðleikhúsinu í næsta mánuði .
Um er að ræða leikgerð á skáldsögu Einars Más Guðmundssonar í leikstjórn Þorleifs Arnar Arnarssonar sem er höfundur leikgerðarinnar ásamt Símoni Birgissyni .
Blaðamaður mælti sér mót við fjóra leikara sýningarinnar , þá Atla Rafn Sigurðsson , Jóhannes Hauk Jóhannesson , Snorra Engilbertsson og Ólaf Egil , en þeir fara með hlutverk " englanna fjögurra " ef svo mætti að orði komast , þ.e. þeirra Páls , Viktors , Péturs og Óla .
Ólafur " Þessir fjórir englar eru reyndar mun fyrirferðarmeiri í kvikmyndinni en bæði í bókinni og leikgerðinni .
Þeir eru hins vegar mjög eftirminnilegir í hugum þeirra fjölmörgu sem séð hafa kvikmyndina .
" Atli " Sem dæmi má nefna að við erum allir löngu hættir að nefna nöfn leikpersóna okkar þegar við erum spurðir hvaða hlutverk við leikum í sýningunni og segjumst frekar vera að leika Ingvar [ E. Sigurðsson sem fór með hlutverk Páls ] eða Balta [ Baltasar Kormák sem fór með hlutverk Óla ] .
" Snorri " Það verður mjög spennandi að sjá hvernig leikhúsáhorfendur munu taka leikverkinu og hvort situr ofar í minningunni bókin eða myndin .
Svo er líka spurning hvort þeir sætti sig við að sjá allt aðra leikara túlka þessar persónur og sjá t.d. aldrei Klepp .
" Ólafur " Hvert listform hefur auðvitað sínar skorður og takmarkanir , auk þess sem notuð eru ólík meðul til miðlunar .
Sem dæmi er kvikmyndin mjög raunverulegur miðill .
Kannski má segja að munurinn á kvikmynd og leikhúsi sé sambærilegur og munurinn á ljósmynd og málverki .
" Atli " Leiksýningin sem við erum að vinna að er ekki heimildaverk .
Það er því ekki verið að reyna að lýsa hlutunum á einhvern ofurraunsæjan hátt .
" Ólafur " Líkt og á við um bókina gerist sýningin öll inni í höfðinu á Páli .
Við sjáum þannig allan heiminn frá hans sjónarhóli og sú sýn er auðvitað lituð af ýmiss konar ranghugmyndum og maníu .
En þó Páll stýri allri skynjun áhorfenda þá verður ljóst að jafnvel þótt sjúklingurinn fljúgi hátt þá getur öðrum liðið helvíti nöturlega í kringum hann .
" Atli " Við erum hins vegar ekki bara að fást við bók heldur líka að fást við ákveðinn heim .
Bókin Englar alheimsins byggist að einhverju leyti á raunverulegu lífi , því fyrirmynd Páls er bróðir rithöfundarins , og heimi geðveikinnar .
Við leitum út fyrir bókina í þennan flókna heim geðveikinnar sem allir kannast við í einhverri mynd , stórri og smárri .
" Snorri " Er ekki geðveiki í öllum ættum ? " Atli " Jú , Kleppur er víða .
Þetta eru þræðir sem liggja ansi víða og hafa heillað manninn í gegnum tíðina .
Heimur geðveikinnar er í senn mjög ljótur og fagur .
Margir snillingar mannkynssögunnar hafa verið haldnir einhvers konar geðsjúkdómum og það er einhvern veginn það ljóðræna í því sem normalmaðurinn heillast af en hræðist um leið .
" Jóhannes " Ég held að allir finni einhverja samsömun með Páli þó þeir séu ekki geðveikir .
Það hafa allir á einhverjum tímapunkti barist við sjálfa sig og átt í tilvistarkreppu , þó þeir séu ekki endilega með einhverja geðröskun .
Þetta verk hittir akkúrat á þessa taug og það skýrir kannski hvers vegna það talar svona sterkt til okkar .
" Eiga sér fortíð hjá Egner Það hljómar eins og umfjöllunarefnið geti auðveldlega leitt mann inn á alvarlegar slóðir .
Verður þetta mjög alvarleg sýning eða notið þið húmorinn til mótvægis ? Ólafur " Það er mjög mikilvægt að hafa vænan skammt af húmor með .
Þeir sem maður hefur talað við sem hafa upplifað svona veikindi á sjálfum sér eða nánum aðstandendum , tala um að það sé nauðsynlegt að hafa húmor fyrir því að vera klikkaður .
" Jóhannes " Þegar maður er að glíma við dramatískt efni þá er nauðsynlegt að passa upp á að það verði ekki eintóna og dauðaslikja yfir öllu .
Þetta er eins og lífið , það er upp og ofan .
Dramatíkin og húmorinn þurfa að vega hvort annað upp .
" Ólafur " Enda nærir hvort annað .
" Atli " Fátt er svo með öllu illt að ekki boði nokkuð gott , eins og Bakaradrengurinn í Dýrunum í Hálsaskógi segir .
" Jóhannes " Við Atli og Snorri erum náttúrlega þrautreyndir í Dýrunum í Hálsaskógi og höfum það fram yfir Óla , sem tekur okkur kannski fram í öðru .
" Ólafur " Í Kardimommubænum .
Við Atli eigum okkur fortíð í Kardimommubænum , þar sem hann var pylsugerðarmaðurinn og ég rakarinn .
Ég hef meira að segja gerst svo frægur að leika einn af ræningjunum á sviði , að vísu bara í eitt skipti , á opnu húsi Þjóðleikhússins en ég tel þá uppákomu meðal minna helstu leiksigra .
" Þekktust þið þá vel innbyrðis áður en æfingaferlið hófst og búið þið að því ? Snorri " Við Jóhannes erum báðir Kragamenn , komum úr Hafnarfirði .
" Jóhannes " Við Atli og Óli höfum starfað saman við hin ýmsu verkefni fyrir utan Thorbjörn Egner .
" Ólafur " Já , við höfum m.a. verið við hirð Lés konungs og verið lagsmenn Péturs Gauts .
" Jóhannes " Reyndar var ég ekki í þeim sýningum .
En við vorum allir þrír saman í Gerplu .
" Ólafur " Já , þar vorum við allir í föruneyti með þeim fóstbræðrum Þorgeiri og Þormóði .
" Snorri " Og ég bjó í kjallaranum hjá Atla .
" Atli " Já , hann var fóstursonur minn í raunheimum meðan hann var í leiklistarnámi .
Þetta er hins vegar í fyrsta sinn sem við vinnum allir fjórir saman .
" Ólafur " Enda er Snorri svo nýbyrjaður hér í Þjóðleikhúsinu .
" Áhorfendur í hlutverki geðsjúklings í leikhúsinu Og hvernig er svo að vera nýi strákurinn ? Snorri " Það er búið að vera mjög ljúft .
Við Jóhannes Haukur og Óli erum t.d. saman í klefa .
" Jóhannes " Við köllum þetta reyndar herbergi ...
Eða ertu kannski að tala um leikmyndina ? " Snorri " Já .
" Jóhannes " Ég hélt þú værir að tala um búningsherbergin .
En athyglisvert að þú sjáir rýmin í leikmyndinni sem klefa , því ég sé þau sem herbergi .
En þetta er náttúrlega órætt rými .
Reyndar er þetta gott dæmi um það hversu mismunandi skynjun fólks er .
" Snorri " Ef þú horfir á hráa leikmyndina , þá virkar þetta nú mun klefalegra .
" Jóhannes " Ég var að horfa á þetta með öðrum augum og notaði ímyndunaraflið og sá þá fyrir mér herbergi .
Önnur túlkunin er ekkert réttari eða rangari en hin .
Þetta snýst bara um mismunandi skynjun og túlkun á raunveruleikanum .
Í mínum raunveruleika sat ég í herbergi en þú sast í klefa .
Samt erum við samtímis í sama rýminu .
" Atli " Hver segir svo að það sé rangt þegar geðsjúklingurinn segir að sjónvarpið tali við sig ? Hver ætlar að vera dómbær þar , kóngurinn eða fíflið ? Og hvað er kóngur og fífl ? " Ólafur " Stundum er óraunveruleikinn raunverulegri en raunveruleikinn .
Talandi um skynjun þá er regnboginn t.d. ekki til í vissum skilningi .
Við manneskjurnar sjáum regnbogann vegna þess að keilurnar og stafirnir í botninum á auganu virka á ákveðinn hátt .
Dýr sem eru ekki með stafi og keilur sjá ekki regnbogann og fyrir þeim er hann ekki til .
" Atli " Líf okkar er þess vegna bara krónísk ranghugmynd og ein ranghugmyndin snýst um það regnboginn sé til sem hann er ekki .
" Jóhannes " Og ef Skotta [ tíkin hans Atla Rafns ] réði og við værum að tala um regnbogann og sæjum einhverjar litarendur út um allt þá værum við lokaðir inni á hæli .
" Atli " Áhorfendur eru stundum í hlutverki geðsjúklingsins í leikhúsinu þegar þeir fara að ímynda sér að það sem þeir sjá sé að gerast í raun og veru .
" Jóhannes " Leikhúsáhorfendur gangast inn á þetta samkomulag um að verið sé að segja sögu í þykjustunni sem þeir geta lesið í .
Þess vegna er skemmtilegast þegar áhorfendur mæta í leikhús og kveikja á skynjuninni í stað þess að halla sér bara aftur eins og í bíói og bíða eftir því að láta máta sig .
Okkur finnst áhugaverðara og meira spennandi að segja söguna þannig að áhorfendur verði virkjaðir , enda felst í þessu styrkleiki leikhússins umfram kvikmyndina .
" Atli " Með tilliti til þessa er sérlega spennandi og gefandi að vinna með Þorleifi .
Hann er svo kraftmikill og jákvæður í þessu skapandi ferli og mjög upptekinn af leikhúsheimspeki .
Það er náttúrlega nauðsynlegt fyrir okkur sem erum alltaf að vinna með sama fólkinu á þessu litla landi okkar að fá nýja orku og sýn .
Þorleifur hefur starfað mikið í hinum þýskumælandi heimi og er því svolítill útlendingur í íslensku leikhúsi .
Hann er að koma úr leikhúskúltur þar sem engir hlutir eru heilagir , enda hafa síðustu ár snúist um að afbyggja klassíkina .
" Ólafur " Ég tek undir þetta , það er frábært að fá að vinna með Þorleifi .
Hann kemur sjóðheitur úr leikhúsheimi sem er kannski töluvert lengra kominn í úrvinnslu á sínum menningararfi á sviðinu .
Mér hefur fundist sérstaklega gaman að kynnast vinnuaðferðum hans þegar kemur að þróun leikgerðarinnar , enda sjálfur verið að fást aðeins við leikgerðir .
Það hefur verið uppörvandi að sjá hversu rösklega þeir Símon ganga til verks og leyfa sér að taka þessa bók , sem er algjör klassík , rekja hana upp , leita að kjarnanum í henni í samvinnu við hópinn , og flétta svo nýjan vef sem lýtur algjörlega lögmálum leikhússins .
Án þess að það sé verið að naga sig upp í kviku yfir því hvort allar persónur eða senur rati línulega upp á sviðið eins og þær koma fyrir í skáldverki Einars Más .
Ég held að við bókaþjóðin höfum mjög gott af slíkri nálgun , aðeins frjálsari aðferð .
Ég hef að minnsta kosti fundið fyrir því síðustu ár að íslenskir áhorfendur eru mjög móttækilegir fyrir hinum ýmsu glímutökum þegar kemur að því að færa bókmenntirnar okkar upp á svið .
" Langt ferðalag framundan Atli " Þorleifur er rosalega skapandi gaur og leggur mikla áherslu á að við tökum virkan þátt í hinu skapandi ferli .
Hann lítur ekki svo á að þessi sýning sé hans , heldur er þetta samvinnuferli .
" Jóhannes " Hann hvetur okkur óspart til að koma með hugmyndir og prófa á æfingum .
Oft dettur manni fáranlegir hlutir í hug , en maður leggur þá ekki til af því að maður veit að þeir rata ekki inn í sýninguna .
Þorleifur vill hins vegar sjá allar þessar hugmyndir okkar á æfingaferlinu .
" Snorri " Já , hann er mjög hvetjandi og fagnar tilboðum okkar og hugmyndum , þó svo að þær rati fæstar inn í sýninguna .
" Jóhannes " Hann grisjar auðvitað úr .
En þetta skilar einhverju sem við hefðum annars ekki náð að skapa .
Þetta er eins og sæðisfrumurnar .
Þú þarft allar sæðisfrumurnar til þess að þessi eina geta frjóvgað eggið og úr verði líf .
" Snorri " Þetta er svakaleg myndlíking ! " Jóhannes " Ef hinar sæðisfrumurnar væru ekki að synda með kæmist þessi eina ekki að egginu .
Maður spyr sig hvort það séu örlög eða tilviljun hver þeirra frjóvgar eggið .
Alla vega verður til líf sem er sýningin og hugur áhorfenda er eggið sem við frjóvgum .
" Ólafur " Og það er hvorki örlög né tilviljun heldur örvilnun .
" Jóhannes " Ef sýningin er lífið og þá vaknar spurningin um hver ætli að bera ábyrgð á lífinu , næra það og móta .
Er það sameiginleg ábyrgð okkar og áhorfenda ? " Ólafur " Djöfull ertu klikkaður ! " Eruð þið farnir að sjá fyrir endann á því ferðalagi sem æfingatímabilið er ? Atli " Um daginn leið mér eins og Felix Baumgartner sem fór út í geim og stökk út úr lítilli kúlu með fallhlíf úr 39 kílómetra hæð , með það að markmiði að verða fyrsti maðurinn til að rjúfa hljóðmúrinn .
Þegar ég horfði á þetta í beinni útsendingu sl. haust man ég að ég velti því fyrir mér hvort hann skyldi hitta á jörðina , sem hann gerði sem betur fer .
Aðstandendur sýningarinnar eru eins og fólkið í stjórnstöðinni sem er að fara yfir tékklistann áður en við leikararnir stökkvum svo á endanum .
Maður vonar bara að einhver sé á aðdráttaraflstakkanum og sjái til að hann slái ekki út þannig að aðdráttaraflið virki örugglega þegar við steypum okkur úr kúlunni .
" Ólafur " Satt að segja erum við ekki byrjaðir að hugsa um hina endanlegu útkomu enda er enn mánuður til stefnu .
Mánuður er langur tími í leikhúsi .
" Snorri " Það er svo langt ferðalag framundan .
" Ólafur " En við erum hins vegar þrælspenntir að sjá hvar ferðalagið endar .
" Jóhannes " Við skynjum það líka svo sterkt að skipstjórinn okkar er með mjög skýra sýn .
Við erum ekki bara að leika okkur heldur höfum við eitthvað að segja , enda er markmiðið að miðla sögu Páls .
Leikstjórinn gleymir því aldrei og hann mun sigla okkur áfram í örugga höfn .
" 