Oft er sagt að upphefð þurfi að koma erlendis frá .
Listafólk og afreksfólk á ýmsum sviðum þurfi að ná langt annars staðar en á Íslandi til að hljóta viðurkenningu okkar Frónverja .
Líklega er mikið til í þessu .
Tónlistarmaðurinn Ólafur Arnalds segir frá því í viðtali í blaðinu í dag þegar hann náði ekki að selja nema fáa miða á tónleika hér á landi á sama tíma og hann spilaði fyrir fullu húsi í Bretlandi .
Hann var orðinn þekktur þar í landi en ekki hér .
Kannski er það ekkert skrýtið að við Íslendingar viljum fá álit annars staðar frá .
Við þekkjumst jú meira og minna innbyrðis og erum kannski ekki alltaf dómbærust á ágæti okkar fólks , ekki frekar en við erum alltaf dómbær á verk fjölskyldumeðlima .
Með bók sinni um Engla alheimsins opnaði Einar Már Guðmundsson umræðuna um alvarlega geðsjúkdóma og áhrif þeirra á líf og störf þeirra sem veikjast , fjölskyldna og samfélagið .
Með bókinni var opnuð umræða sem síðar hefur verið haldið gangandi á öðrum vettvangi ..
Með samnefndri kvikmynd lifnuðu persónurnar við í huga þjóðarinnar .
Nú í vor , tveimur áratugum eftir að bókin kom út , kemur þetta uppáhaldsverk á fjalir Þjóðleikhússins .
Leikararnir sem nú túlka " englana " ræða um verkið í viðtali í Sunnudagsblaði dagsins .
Þegar svona verk er sett á svið á þessum tímamótum , 20 árum eftir útgáfu bókarinnar , er full ástæða til að staldra við og skoða hvað hefur breyst í málefnum geðsjúkra , hver er árangurinn síðustu 20 ár ? Og hvað hefur ekki breyst , hvar stöndum við í stað ? Páskarnir eru góður tími til að hugleiða og velta upp næstu skrefum í tilverunni .
Þegar við skoðum okkur sjálf , geðsjúk eða ekki geðsjúk , þá ætti upphefðin alltaf að koma innan frá .
