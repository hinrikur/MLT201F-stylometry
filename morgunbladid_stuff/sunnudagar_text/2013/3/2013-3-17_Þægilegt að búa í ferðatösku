Helga Thorberg er ein þeirra fjölmörgu Íslendinga sem flutt hafa til Noregs en þar hefur hún búið frá árinu 2011 .
Í mörg ár rak Helga blómabúðina Blómálfinn við Vesturgötu og margir muna einnig eftir henni úr útvarpsþáttunum Á tali ásamt Eddu Björgvinsdóttur , en Helga er menntuð leikkona .
Síðustu ár í lífi Helgu hafa einkennst af miklum breytingum .
Árið 2009 hætti hún rekstri blómabúðarinnar og fór til Dóminíska lýðveldsins þar sem hún bjó í níu mánuði .
Þar kynntist hún manni sínum , Cesar Zapata Garcia , og skrifaði bókina Loksins sexbomba á sextugsaldri um dvöl sína í landinu .
Helga er komin aftur til blómanna og nú í Osló þar sem hún vinnur í framleiðsludeild í blómabúðinni Storgatans Blomsterhandel sem er virtasta blómabúð Noregs .
" Þetta er blómabúð sem er þekkt fyrir gæði og þar ríkir mikil fagmennska og blómaþekking enda vinna þar meistarar í faginu , " segir Helga .
" Sem lítill blómálfur frá Íslandi er það mikill heiður fyrir mig að vinna með svo miklu fagfólki .
Það er ákaflega gaman á mínum efri árum að enda á toppnum í toppbúð .
" Í sjálfskipaðri útlegð Af hverju ákvaðst þú að setjast að í Noregi ? " Ég hef verið hér í Noregi síðan 2011 en áður en það gerðist stóð til að setjast að á Spáni .
Ég , sem hef alltaf verið bjartsýn og til í allt , lét eldri son minn tala mig inn á það að reka veitingastað í litlu sætu þorpi á Spáni .
Ég sagði við hann : Finndu staðinn og mamma kemur .
Hann fann staðinn og hóf reksturinn og svo kom mamma , nýgift með manninn .
Eins og allir vita er eitt aðalatriði í veitingahúsarekstri að vera með góðan kokk .
Við bjuggum ekki að því láni .
Það var einfaldlega ekki hægt að tjónka við kokkinn sem tók reglubundin æðisköst í eldhúsinu .
Ég var aðstoðarkonan í eldhúsinu og taldi mig beinlínis vera í hættu í hvert sinn sem kokkurinn fór að henda pottum í vaskinn .
Hann átti líka til að leggjast í gólfið meðan gestirnir biðu eftir matnum .
Hann var stöðugt að hóta því að fara og svo fór að við hjálpuðum honum út .
Við keyptum síðan far undir kokk frá London og honum var skilað daginn eftir .
Næsti vildi breyta staðnum í ítalskt veitingahús .
Þar sem enginn kokkur fannst var ekkert annað að gera en að loka staðnum og horfa í aðra átt .
Þá hugsaði ég með mér : Konan sem vann hjá mér í blómabúðinni fór til Noregs .
Er Noregur ekki bara málið ? Ég fékk strax vinnu í blómabúð .
Svo ég pakkaði ofan í ferðatösku og við hjónin fórum til Bergen sem ég hafði heyrt að væri fallegur staður .
Ég komst fljótlega að því að það er ekki hægt að búa í Bergen því þar er stöðug rigning .
Við fluttum því til Oslóar .
" Hvernig kanntu við þig í Noregi ? " Ef mig langaði heim þá væri ég heima .
Ég er í sjálfskipaðri útlegð .
Það var ekki valkostur að lifa á Íslandi .
Það er búið að fara ömurlega með íslenska þjóð og ég læt ekki fara illa með mig .
Skuldir heimilanna eru að sliga landsmenn en stjórnmálamenn láta eins og ekkert sé .
Eins og ástandið er þá er ekkert heim að sækja .
Ætli það taki ekki tíu ár frá hruni þar til ástandið heima lagast .
Þá verð ég komin á eftirlaun og fer kannski heim en mun örugglega ekki setjast í ruggustól .
" Osló er dýr borg .
Geturðu lifað góðu lífi þar ? " Verðlagið er þannig að maður veit ekki hvort maður á að hlæja eða gráta , hakan fer niður og maður gapir .
Til að lifa þarf maður að hafa góðar tekjur og launakjör eru talsvert betri hér en heima .
Maðurinn minn er að læra norsku og fær smálaun við það .
Ég reyni að hjálpa honum eftir bestu getu en það flækir málið að hann talar spænsku sem ég er ekki altalandi á .
Meðan maðurinn minn hefur ekki fulla vinnu fæ ég skattafslátt vegna hans sem er 20.000 krónur íslenskar .
Ekki er það nú mikill peningur .
Þegar sú tíð kemur að hann fær vinnu þá munum við hafa það ágætt því hér er vinna vel launuð .
" Ást við fyrstu sýn Þú ert lærð leikkona og þið Edda Björgvinsdóttir slóguð rækilega í gegn á sínum tíma með útvarpsþáttunum Á tali og þið skrifuðuð handritið að sjónvarpsþáttunum Fastir liðir .
Af hverju tókstu blómin fram yfir leik- og handritsferil ? " Listamenn þurfa að vera knúnir áfram af brennandi þörf .
Ég hafði ekki þessa brennandi þörf þegar kom að leiklistinni .
Leiklistin var bara eitt af mörgu sem ég vildi gera .
Í fimmtán ár hef ég unnið með blóm .
Það er fegurðin og sköpunin í blómunum sem heillar mig .
En blómin eru harður húsbóndi .
" Þú rakst blómabúð í mörg ár og nú vinnurðu í blómabúð .
Saknarðu þess að vera atvinnurekandi ? " Nei , þegar ég er búin að einhverju þá er það eins og að loka bók .
Það er búið , hvort sem um er að ræða hjónaband eða blómabúð .
" Já , talandi um hjónaband .
Víkjum þá aðeins að einkalífi þínu .
" Í vinnunni var ég spurð hvort ég væri gift og mér brá þegar ég heyrði mig segja að ég væri þrígift .
Ég var nítján ára þegar ég gifti mig fyrst og það hjónaband stóð ekki lengi .
Ég gifti mig reyndar í stuttum kjól vegna þess að ég vissi að hjónabandið myndi ekki endast .
Hjónaband númer tvö stóð nokkuð lengi .
Ég á tvo syni , hvorn úr sínu hjónabandinu , fyrri og seinni heimsstyrjöld .
Svo kom maður númer þrjú frá Dóminíska lýðveldinu .
" Þú fórst til Dóminíska lýðveldisins .
Það er kannski ekki staðurinn sem kemur fyrst upp í hugann þegar maður íhugar að fara burt .
" Ég fór þangað árið 2009 .
Ég vissi að ég yrði að standa upp og fara .
Koma hreyfingu á kerlinguna .
Blómabúðin gekk vel og það hefði verið vandræðalaust að halda þeim rekstri áfram .
En mér leiddist og fannst vanta krydd í tilveruna .
Ég fór til Dóminíska lýðveldisins til að finna út hvað ég vildi í lífinu og hvað mig langaði til að gera .
Þar hitti ég manninn minn .
Af minni hálfu var það ást við fyrstu sýn .
Þegar hann heilsaði mér og ég horfði í þessi brúnu augu falleraðist ég .
Ég varð óskaplega hrifin af þessum manni og bað englana mína um að gefa mér hann .
Ég trúi á engla .
Hópur af englum hefur alltaf passað mig og verndað .
" Af hverju ekki að vera með honum áfram í Dóminíska lýðveldinu ? " Það eru engin tækifæri í Dóminíska lýðveldinu og ég skrifaði bókina Loksins sexbomba á sextugsaldri vegna þess að ég varð að finna mér eitthvað að gera .
" Þetta var persónuleg bók um þína eigin reynslu .
Þú ert alveg óhrædd við að deila reynslu þinni .
" Ég hef alltaf gefið af sjálfri mér og finnst sjálfsagt að deila reynslu minni .
Eftir að ég kynntist manninum mínum sem er frá þessu fjarlæga landi finn ég að fólki finnst ég lifa spennandi lífi , það er fullt af forvitni og vill fá að fylgjast með .
En uppistaðan í lífi mínu er nú samt , eins og hjá flestum , ansi hversdagsleg ; vinna , borða og sofa .
" Eruð þið hjónin hamingjusöm ? " Ég játa að þetta hefur verið brösótt .
Fyrir það fyrsta er það litarhátturinn .
Ég er hvít og hann er svartur .
Ég get ekki sagt að ég hafi fundið fyrir fordómum , en reyndar er það þannig hér í Noregi , að þegar fólk fréttir að hann eigi íslenska konu er eins og það sé talið honum til álitsauka .
Norðmenn hafa miklar mætur á okkur Íslendingum .
Þar að auki kemur hann frá allt öðrum heimi og hefur önnur gildi og annað verðmætamat en við þessi vestrænu og norrænu .
Hann talar ekki önnur tungumál en spænsku og ég var algjörlega mállaus á því tungumáli og í því felast ákveðnir erfiðleikar fyrir konu eins og mig sem á venjulega ekki í vandræðum með að tjá sig .
Ég hef kannski ekki alveg getað verið ég sjálf í þessu sambandi því til þess þyrfti ég að hafa algjört vald á spænsku .
Það bjargar þessu að maðurinn minn er mikill rólegheitamaður .
Spænskukunnáttan mín batnar þó alltaf sem betur fer .
" Ekki hægt að segja neitt Þú nefndir fyrri hjónabönd þín hér fyrr í viðtalinu .
Fyrrverandi eiginmaður þinn , Sigmar B. Hauksson , lést nýlega eftir skammvinn veikindi .
Hittirðu hann í veikindum hans ? " Á slíkum stundum er erfitt að vera langt í burtu og ég var ekki mönnum sinnandi .
Sonur okkar var með pabba sínum í þessum veikindum og hugur minn var svo mikið hjá þeim feðgum að það yfirtók allt .
Þegar ljóst var að þetta var bara spurning um nokkra daga dreif ég mig heim til Íslands því sonurinn ákvað að gifta sig á spítalanum svo pabbi hans gæti verið viðstaddur athöfnina .
Það er skrýtið að kveðja fyrrverandi eiginmann sem ég var gift lengi .
Allt í sambandi við þessi veikindi hans gerðist svo snöggt að ég átti erfitt með að trúa því að þetta væri raunverulega að gerast .
Ég sá Sigmar áður en hann dó en við töluðum ekki sérstaklega um það að hverju stefndi .
Hvað gat ég sagt ? Hann vissi að hann væri að fara .
Allir vissu það .
Það var ekki hægt að segja neitt .
Hann var viku á spítala og dó þar .
" Síðustu ár í lífi þínu hafa einkennst af miklum breytingum : ný lönd , nýtt starf , nýr maður .
" Í þrjú ár hefur líf mitt verið 20 kílóa ferðataska .
Það er þægilegt að búa í ferðatösku .
Þá getur maður alltaf tekið sig upp og farið .
Það er svo ótrúlegt hvað maður kemst af með lítið .
Ég ræð hvert ferðinni er heitið .
Ég sakna einskis og veit að ég get sjálf ráðið lífi mínu .
Mér hefur alltaf fundist ég geta allt .
Það hefur fremur háð mér að finna út úr því hvað ég eigi að gera .
Ég er sátt og vildi ekki vera stödd annars staðar í lífinu en ég er núna .
Erfiðast er að vera í burtu frá barnabörnum og fjölskyldu .
Ég vildi samt ekki vera á sama stað fyrir og eftir hrun ! Ég hefði ekki viljað missa af þessu ævintýri að búa í fjarlægu landi , kynnast annarri menningu og fólki , læra nýtt tungumál – og nýr maður var svo bónus .
" 