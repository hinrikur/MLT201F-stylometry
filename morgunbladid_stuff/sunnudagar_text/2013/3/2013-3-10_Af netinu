Þorbjörn Þórðarson , fréttamaður á Stöð 2 , sló í gegn sem fyrr í stórhríðinni sem geisaði á landinu með því að taka upp stórfrétt á símann sinn .
Þorbjörn var einn af þeim sem sátu fastir á Vesturlandsvegi en þrátt fyrir að vera ekki á vakt sýndi Þorbjörn fréttamannseðlið – óð út í storminn og sýndi myrkrið , kuldann , ísinn og snjóinn .
Fréttin hefur farið sem eldur í sinu um netheima en fyrrverandi fréttamenn hafa verið duglegir að skoða fréttina og láta skoðun sína í ljós .
Þannig var Árni Snævarr , sem eitt sinn starfaði á RÚV og birtist landsmönnum einu sinni á sundskýlu , eitthvað ósáttur og fannst Þorbjörn sjálfhverfur og matreiðsla hans á fréttinni léleg .
Þorbjörn svaraði hins vegar fullum hálsi þegar hann loksins komst í hús .
" Árni Snævarr , ég veit þú ert hvatvís og allt það .
Þetta var spuni á staðnum í einni töku .
Ég var að reyna að lýsa aðstæðum og minni upplifun .
" Aðrir fyrrverandi fréttamenn blönduðu sér í umræðuna en Þorbjörn , sem sat fastur í umferðinni í fimm klukkustundir , lét ekki slá sig út af laginu enda viðbrögð hans til marks um fréttamann sem sækir fréttina , bíður ekki eftir henni eins og margir sem dottnir eru úr fréttamennskunni .
" Þið eruð miklir sófaspekingar .
Það komst enginn þarna að .
Ekki einu sinni tökubíll stöðvarinnar .
Þarna var reynt að varpa spegli á aðstæður í stuttu myndskeiði með snjallsíma , " sagði hann .
Dugnaður Þorbjörns að vaða út og sýna ástandið í sinni verstu mynd lækkaði þó rostann í Árna og í lok þráðarins voru þeir Þorbjörn komnir í ættfræðina og orðnir góðir vinir .
