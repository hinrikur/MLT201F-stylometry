Þetta er fyrst og fremst borgarhjól og það er að koma nýtt módel sem margir bíða spenntir eftir , " segir Jens Gíslason , sölustjóri hjá Orkuver , en þar er hið glæsilega Gocycle rafmagnshjól til sölu .
Hjólið sem þar er núna er fyrsta týpan af Gocycle-hjólinu og aðeins sýningarhjólin eru eftir .
Væntanleg er önnur kynslóð þar sem búið er að betrumbæta margt .
Á meðan heimsbyggðin hefur verið að bíða eftir byltingu í smíði rafmagnsbíla hefur átt sér stað heldur hljóðlátari bylting í gerð rafmagnshjóla .
Eftir áratuga þróun bjóðast nú rafmagnshjól sem standast öll viðmið sem bílaiðnaðurinn hefur verið að eltast við um áreiðanleika , notagildi og sparnað .
Það sem Gocycle hefur fram yfir önnur hjól er léttleikinn .
Hjólið er aðeins 16 kíló , það nær 25 kílómetra hraða og hefur einstakar línur .
Richard Thorpe skapaði hjólið en hann var áður í verkfræðingaliði formúluliðs McLaren .
Hjólið kom fyrst á markað 2008 en fyrirtækið hefur ekki annað eftirspurn og því hefur verið töluverð bið eftir nýja módelinu .
Hleðslan á rafhlöðunni dugar til að knýja hjólið 12-65 km .
Vegalengdin ræðst af því hve mikið er hjólað með .
" 25 til 30 kílómetra hraði á reiðhjóli er alveg nóg og má auðvitað ekki vera meiri ef maður vill halda sig innan ramma laganna .
Til að gera sér grein fyrir hversu létt Gocycle-hjólið er má benda á að við höfum líka flutt inn búnað til að breyta venjulegum hjólum í rafhjól og bara sá búnaður einn er þyngri en allt Gocycle-hjólið með öllum búnaði .
Þetta eru líka flott reiðhjól .
Sleppum rafmagninu .
Það eru þrír gírar og það hafa miklir hjólreiðamenn komið hingað og prófað hjólið og líkað vel .
Gírarnir eru góðir , bremsurnar fínar , dekkin mjög góð á malbiki og maður er ekki nema tvær mínútur að henda nagladekkjum undir .
" Hjólið þarf að hlaða á hverjum degi en aðeins þarf venjulega innstungu til að geta hlaðið það .
Hjólið er alveg grænt því það er engin kolefnisútlosun þegar hjólið er framleitt .
" Hönnunin er einstök , sem og efnin og aðferðin sem notuð eru við smíðina .
Þetta er bara frábært hjól í alla staði , " segir Jens sem bíður spenntur eftir nýja hjólinu .
Baldursson ekki Baldvinsson Rangt var farið með nafn Þorsteins Baldurssonar fornbílaeiganda í grein sem birtist á tæknisíðu í Sunnudagsblaði Morgunblaðsins 17. mars síðastliðinn .
Hann var þar sagður Baldvinsson .
Beðist er velvirðingar á þessum mistökum .
