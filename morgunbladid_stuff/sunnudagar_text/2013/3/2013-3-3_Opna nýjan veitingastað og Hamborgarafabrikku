" Hér eru spennandi tímar framundan hjá Hótel KEA .
Við erum að ráðast í miklar breytingar á móttökuhæð hótelsins auk þess sem Hamborgarafabrikkan verður opnuð á jarðhæðinni , " segir Páll L. Sigurjónsson , framkvæmdastjóri og einn eigenda KEA hótela .
Á vormánuðum verður opnaður nýr og glæsilegur veitingastaður og bar á Hótel KEA á Akureyri .
Hönnun er vel á veg komin .
Leitast er við að halda í gamlan stíl en koma jafnframt nýjum straumum og stefnum að .
Hótel KEA , segir í fréttatilkynningu , setur sterkan svip á Akureyri og nú er sérstaklega horft til þess að hótelið verði miðdepill í bæjarlífinu .
" Hugmyndafræðin á bak við hönnun Hótels KEA er tímalaus og endurspeglar hlýlegan og klassískan stíl þess .
Hönnunin þarf að standast væntingar til framtíðar og vera jafnfáguð að 20 árum liðnum .
Þá þarf hún að höfða til Íslendinga jafnt sem erlendra ferðamanna , " er haft eftir hönnuðunum Hallgrími Friðgeirssyni innanhússarkitekt og Friðriku Hjördísi Geirsdóttur .
Nú í vor verður Hamborgarafabrikkan opnuð á jarðhæð Hótels KEA .
Þar var áður var Terían svonefnda , sem að réttu lagi hét Súlnaberg .
Fabrikkan á Akureyri tekur um 120 manns í sæti og er hönnuð eins og staðurinn í Reykjavík .
" Við erum virkilega spenntir fyrir opnun Fabrikkunnar á Akureyri .
Nýja Fabrikkan verður ögn minni en sú í Reykjavík en að öðru leyti eins .
Sami matseðill , sama verð og sömu áherslur .
Það er okkur heiður að fá að bætast í hóp flottra veitingastaða á Akureyri og vonandi verður okkur vel tekið , " segir Sigmar Vilhjálmsson , einn eigenda Hamborgarafabrikkunnar .
sbs@mbl.is 