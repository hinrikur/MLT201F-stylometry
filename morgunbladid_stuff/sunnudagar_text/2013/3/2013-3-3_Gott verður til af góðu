Hvað mig varðar þá má útskýra allt út frá karma , mitt karma er frekar gott og því fæ ég að njóta þess að vera tónlistarmaður í þessu lífi , " segir Gísli Magnússon , betur þekktur sem Gímaldin .
Fyrir nokkru gaf hann út plötuna Evulög en lögin eru samin út frá ljóðum eftir Evu Hauksdóttur , sem betur er þekkt sem Eva norn , en Eva hefur undanfarin ár meðal annars vakið athygli sem aðgerðasinni og fyrir pistlaskrif .
" Ég bað hana um að láta mér í té bunka af trúarheimspekilegum ljóðum og með þau í farteskinu fór ég út á land til móðurfólksins í Breiðdal , og dvaldi á eyðibýli sem er enn tengt rafmagni , til þess eins að hrekkja ísbílinn .
Þar settist ég með kassagítar , textablöð , diktafón , " multi track " og formagnara og eftir tvær vikur kom ég aftur í bæinn með hljóma og lög .
Þá tóku við útsetningar og ítarlegra spil .
" Gímaldin segir lítið mál að semja lög við jafngóða lýrík og Eva skapar .
" Því betri kveðskap sem maður hefur í höndunum , því fljótar kvikna hljómar og línur .
Þarna streymdu þau hreinlega út .
" Sumir textanna birtust í ljóðabókinni Fugl í grænum heimi sem kom út árið 2004 , einhverjir birtust í Dræsubókinni svokölluðu sem Eva gaf út ; Ekki lita út fyrir , Sjálfshjálparbók handa sjálfri mér og öðrum ýlandi dræsum .
Nokkrir textanna hafa ekki birst áður og lög við textana hafa ekki verið gefin út áður á plötu .
" Á þessum tímapunkti var ég að gera plötuna Þú ert ekki sá sem ég valdi með hljómsveitinni Gímaldin og félagar og textaheimurinn var mjög dimmur og grimmur .
Mig langaði að gera eitthvað sem fæli í sér meiri bjartsýni og veitti hlustandanum meiri von .
Eitthvað sem væri allt að því " feel-good " tónlist .
Ádeilan í þessum ljóðum er mun fíngerðari en sú sem Eva er þekktust fyrir í dag .
Platan á undan tilheyrði gamla heiminum , hrunhreimi , sjálfselsku og myrkri .
Þetta skyldi vera plata fyrir nýjan heim og nýja von .
" Eruð þið Eva gamlir vinir ? " Nei , við kynntust þegar ég kom heim úr námi , í lok búsáhaldabyltingarinnar .
Ég var að læra rússnesku í Pétursborg í um þrjú og hálft ár og fylgdist því með því sem var að gerast heima í gegnum netið .
Ég hafði sérstaklega merkt særingar , ljóðstafagaldur sem Eva beitti , meðal annars til að skipta um seðlabankastjóra , en ég hafði þá um skeið verið að skoða stöðu bragfræðinnar gagnvart veruleikanum og hvort óregla í bragfræðinni gæti haft sömu áhrif á umhverfið og regla í bragarhætti kallast á við reglu og skipulag tilverunnar .
Þegar ég kem heim eru mestu lætin um garð gengin , í blábyrjun febrúar .
Um svipað leyti er hún að gefa út dræsubókina sína og ég mæti í útgáfuteitið hennar .
Hún hafði þá fengið tvo kollega mína , Jón Hall og Hermann Stefánsson , til að gera músík við nokkur ljóð í bókinni , sem var flutt í teitinu .
Ég tók Evu tali og við bárum saman bækur okkar um galdur bragarháttarins .
" Eins og mörgum er kunnugt er Megas faðir Gímaldins en Gímaldin telur ekki að tónlist tengist erfðum , heldur er það karmað sem er ofan á í þeim efnum að hans mati þótt faðir hans hafi tekið hann og bróður hans , Þórð , í tónlistarkennslu þegar þeir voru krakkar .
Gímaldin ólst annars upp í Skerjafirði hjá stjúpföður , Erlingi Ólafssyni , og móður , Bergþóru Gísladóttur .
Hann er fæddur árið 1974 og segist vera nokkuð ópólitískur þrátt fyrir að hafa farið í Keflavíkurgöngur með foreldrum sínum .
En mótmælir því ekki að það sé hippi í hjartanu .
" Ég er réttlætissinni og finn mig ekki í flokki eða flokkspólitík almennt .
" Gímaldin segist finna það í lífinu að ef hann breyti rétt og gefi gott af sér komi það fljótt í ljós .
Velgengi sína á ákveðnum tímabilum reki hann yfirleitt beint til þess að hann hafi fylgt hjartanu .
Hann telur að ef fólk gæfi sér tíma myndi það líka sjá þetta samhengi í eigin lífi .
Gímaldin byrjaði ungur að skrifa og semja tónlist en að jafnaði hefur hann sent frá sér plötu annað hvert ár þótt annars sé til efni í þrjár eða fleiri breiðskífur árlega .
" Í fornáminu hjá pabba var ég í byrjun settur á kassagítar og bróðir minn á píanó .
Svo datt áhuginn eitthvað niður en þegar bróðir minn kom með rafmagnsgítar inn á heimilið kviknaði áhuginn að sjálfsögðu aftur .
Ef átrúnaðargoðin eru Jake E. Lee og Randy Rhoads þá er kassagítar vonlaus til að byrja á .
Best að fara beint í metalgítar með sveif og hundrað vatta magnara .
Í kjölfarið byrjaði ég í rokkhljómsveitum og það varð ekki aftur snúið .
Jú , ég geri ýmislegt meðfram tónlistinni , vinn með rússneskuna í þýðingum og tilfallandi verkefnum .
Í eigin hugverkum hef ég mest átt við örsögugerð síðustu misseri , sumar birst í tímaritum , en aðrar hef ég birt á vefnum mínum , gimaldin.com .
Tónlistin er samt yfirleitt ofan á .
Annars á þetta allt vel saman , líkt og öll list .
" Pétursborg gerði mikið fyrir tónlistarmanninn en á þeim tíma flæddi allt í alls kyns plötum sem safnarinn Gímaldin sankaði að sér .
Frá þeim árum á hann ótrúlegt safn af tónlist .
" Rússnesk plötuútgáfa og dreifing lýtur öðrum lögmálum en við þekkjum hér og oft ekki gjörla hægt að sjá hvað eru löglegar kópíur og hvað ekki .
Það má segja að flóran sé of stór til að hægt sé að fella hana inn í nokkurt kerfi .
En meðan ég dvaldi úti barði alþjóðamarkaðsvélin látlaust á dyrnar hjá Rússum og krafðist þess að þeir skyldu aðlagast .
Þannig að þetta var bæði gott og slæmt en þarna fann ég mikið af fágætri tónlist og ég held að ég hafi aldrei keypt jafn mikið af tónlist og þarna .
" Að sama skapi gengst Gímaldin alveg við því að vera svolítið neðanjarðar í tónlist .
Að eins miklu leyti og hægt er að vera neðanjarðar í dag , netið færir öllum sem vilja ræðupúlt og leiksvið .
" Hver sem svo kýs má því hanna sinn veruleika og laga sína skynjun að honum .
Það er margt ágætt við það .
Umframveruleiki og skynjun getur ekki gert neitt nema gott og hvað praktík varðar er aðgengið að sjálfsögðu betra .
" Fyrsta upplag nýjustu afurðarinnar er uppselt en aðdáendur Gímaldins geta hlustað á alla plötuna og keypt í heilu lagi eða í bútum á gimaldin.bandcamp.com .
Á Evulögum gefur Gímaldin eigin raddböndum að stærstum hluta frí í fyrsta skipti í eigin efni en hann fékk nokkra velþekkta og aðra minna þekkta söngvara til að syngja ljóð Evu .
Þó hefur Gímaldin gefið út ýmislegt í samstarfi við aðra , má þar nefna tvær breiðskífur við ljóð annarra ; Hljómorð með skáldkonunni Margréti Lóu , Vodka Songs með Páli Gunnarssyni sem og stuttskífu með ljóðum sem Eiríkur Örn Norðdahl þýddi ; Á íslensku má alltaf finna Ginsberg .
Á nýju plötunni eru söngvarar , meðal annarra þau Megas , Trausti Laufdal og Lára Sveinsdóttir .
" Það var svolítið skrýtið en mjög gaman .
Ég reyni almennt að vasast ekki of mikið í annarra manna söng , listamennirnir verða að fá að gera þetta eins og þeir vilja því annars er hálftilgangslaust að fá aðrar raddir að láni .
En mér finnst þessir ólíku söngvarar og lög hafa smollið býsna vel saman .
Listamennirnir verða að fá að gera þetta eins og þeir vilja því annars er hálftilgangslaust að fá aðrar raddir að láni .
En mér finnst þessir ólíku söngvarar og lög hafa smollið nokkurn veginn saman .
" Heilræðavísa eftir Evu Hauksdóttur Ef þig svíkur andans kraftur ekki hætta , reyndu aftur , hugurinn ber þig hálfa leið hitt er nám og vinna .
Þér yrði sjálfsagt gatan greið ef gætirðu kvartað minna .
