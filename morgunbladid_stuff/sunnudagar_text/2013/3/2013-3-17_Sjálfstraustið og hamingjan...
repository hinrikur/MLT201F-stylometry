Venjuleg mánudagskvöld hjá húsmæðrum í 108 eru yfirleitt með einföldu og fábrotnu sniði .
Oftast eru þau notuð til að næra andlega og líkamlega heilsu og sinna vísitölulífinu af mikilli alúð .
Sortera sokka og svona ...
Það sem svona húsmæður óttast þó mest í lífinu er að tilveran verði eins og í kvikmyndinni Groundhog Day .
Það var því þungu fargi af húsmóðurinni létt þegar hún frétti að henni stæði til boða að hitta tískuhönnuðinn Marc Jacobs í Lundúnum .
Hjartað tók nokkur aukaslög , sem gerist nú ekki oft hjá svona yfirveguðum og prúðum miðaldra konum , og hugurinn reikaði með tryllingi aftur í tímann .
Húsmóðirin hefur nefnilega oft lent í þeirri djöfullegu stöðu að þurfa að hugsa sig tvisvar um áður en hún rennir kortinu í gegn í verslunum tískuhönnuðarins .
Á slíkum augnablikum hefur hún spurt sig mjög erfiðra spurninga á borð við hvort lífshamingja hennar myndi raunverulega aukast um 27% ef hún eignaðist nýjan Marc Jacobs-kjól eða hvort þetta væru allt upp til hópa hreinræktaðar gerviþarfir .
Á einhverjum tímapunkti hefur skrattinn á öxlinni , sem segir húsmóðurinni reglulega að lifa í núinu og að lífið sé allt of stutt fyrir ljóta og vansniðna kjóla , tekið völdin .
Þegar horft er til baka er alveg hægt að færa rök fyrir því að lífshamingjan hafi aukist , það er allavega ennþá verið að nota góssið af 403 Bleecker Street ...
Þegar hjartað var farið að slá eðlilega á ný jókst hjartslátturinn aftur þegar hún áttaði sig á því að hún ætti náttúrlega ekkert til að fara í .
Það væri dálítið glatað að hitta MJ og klæðast kjól úr ódýrari línunni , Marc by Marc Jacobs , frá 2009 eða vera í einhverju afar ótískulegu , óspennandi , ósjarmerandi og hreinlega hallærislegu .
Og svo rann mánudagskvöldið upp og húsmóðirin hitti Marc Jacobs .
Hann var í náttfötum , en hún í svörtum vönduðum kjól , lakkskóm frá ítölsku tískuhúsi og með neonbelti úr Lindex .
Í boðinu voru þekktir blaðamenn víðsvegar að úr heiminum , aðallega Norðurlöndunum og Bretlandi .
Að labba inn í partíið var eins og að labba inn á tískusýningu .
Allar hafa blaðakonurnar ákveðið að vera í sínu fínasta pússi og varð því ekki þverfótað fyrir konum í jólafötum .
Sumar voru í pallíettum frá toppi til táar , aðrar í magabolum og enn aðrar í samfestingum með fjaðraskrauti .
Flestar áttu þær það sameiginlegt að vera með lúxus-töskur frá þekktustu tískuhúsum heims .
Það virðist ekkert vera að breytast þótt töskuflotinn sé kannski aðeins að eldast ...
Það var dásamlegt að horfa yfir hópinn og sjá alla þessa tískudýrð .
Það er nefnilega fátt jafnsjarmerandi og konur sem eru ánægðar með sig og vita að þær eru alveg með þetta .
Konur sem fíla sig vel , sama hvernig þær eru til fara , glóa eins og demantar og sjálfstraustið eykst um 58% eða meira .
Konur sem hafa sjálfstraust eru líklegri til að láta drauma sína rætast og verða þar af leiðandi hamingjusamari ...
martamaria@mbl.is 