" Starfsemi okkur í Kenía verður æ umfangsmeiri og styrkurinn nú gefur okkur tækifæri til að færast meira í fang , " segir Guðrún Sveinsdóttir , framkvæmdastjóri ABC barnahjálpar .
Á dögunum undirritaði hún fyrir hönd starfsins samning við Aurora-velgerðarsjóð um styrk að upphæð 1,8 milljónir króna til kaupa á ýmsum nauðsynjum fyrir heimavist ABC-skólans í Nairóbí í Kenía .
Styrkurinn verður meðal annars notaður til að kaupa kojur , teppi og dýnur fyrir svefnaðstöðu heimavistarbarnanna – ásamt öðrum búnaði í eldunaraðstöðu heimavistarinnar .
Um 180 börn búa nú á heimavist ABC í Nairóbí og eru þau flest fyrrverandi götubörn sem ekki eiga í nein önnur hús að venda .
Mikilvægt að búa skjól " Þetta starf hefur undið mjög upp á sig frá því við fórum af stað fyrir sjö árum .
Munaðarlaus börn í Nairóbí eru ótrúlega mörg og mikilvægt að búa þeim skjól , " segir Guðrún sem getur þess að nýlega hafi ABC barnahjálp fengið rúmlega 22 milljóna króna styrk frá íslenska utanríkisráðuneytinu og Þróunarsamvinnustofnun til byggingar eigin skóla og heimavistar í Nairóbí .
Nemendur þar verða um 1.000 og um 460 fá inni á heimavistinni .
Framkvæmdir við byggingu hússins hefjast á næstu vikum .
sbs@mbl.is 