Leynd hvílir yfir bollaleggingum kardinála katólsku kirkjunnar , sem hófu undirbúning páfakjörs í Páfagarði í vikunni eftir afsögn Benedikts XVI. Bandarískir kardinálar afboðuðu blaðamannafundi með stuttum fyrirvara á miðvikudag út af áhyggjum vegna " leka í ítölskum dagblöðum um ferli , sem á að vera bundið trúnaði " , að því er kom fram í fréttatilkynningu .
Fyrr um daginn höfðu birst fregnir í ítölskum fjölmiðlum um að " neistar " hefðu flogið milli annars vegar bandarískra og þýskra kardinála , sem vildu rækilegar umræður áður en kjörfundur þeirra , conclave , hæfist , og hins vegar ítalskra , sem vildu kjósa nýjan páfa eins fljótt og auðið er .
Páfagarður neitaði að hafa haft afskipti af kardinálunum , sem kjósa páfa , en þeir eru hins vegar bundnir trúnaði um allt sem snertir páfakjör og varðar bannfæringu að rjúfa hann .
Hvað sem því líður hafa kjörmennirnir tjáð sig opinskátt um vanda kirkjunnar og framtíð hennar undanfarna daga .
Þurfum nýja nálgun " Við þurfum nýja nálgun við stjórn kirkjunnar , " sagði þýski kardinálinn Walter Kasper í viðtali við ítalska blaðið La Repubblica og talaði um umbætur og gagnsæi .
" Stjórnvaldið þarf að dreifast meira lárétt .
Það þarf að umbylta páfaráðinu .
" Í páfaráðinu , curia , sitja æðstu embættismenn rómversk-katólsku kirkjunnar og þeir eru ráðgjafar páfa við stjórn hennar .
Ráðið hefur verið vettvangur deilna , þræta og baktjaldamakks , sem kom í ljós í fyrra þegar bryti páfa , Paolo Gabriele , lak leynilegum skjölum páfastóls .
Fékk málið viðurnefnið " Vatileaks " .
Vonast margir til að nýr páfi taki á spillingunni og flokkadráttunum í innsta hring í Páfagarði .
Umtöluð leyniskýrsla Gerð hefur verið innanhússkýrsla um lekana og hafa komið fram kröfur um að birtar verði upplýsingar úr henni .
Ástæðan fyrir því að sumir kardinálarnir , sem taka eiga þátt í kjörinu , vilja flýta sér hægt mun vera sú að þeir vilji ekki ganga til atkvæða fyrr en þeir fá að vita allar staðreyndir málsins .
" Þennan kjörfund þarf að undirbúa með yfirvegun , " sagði Kasper .
" Það liggur ekkert á .
" Sean O ' Malley , kardináli frá Bandaríkjunum , kvaðst ekki vilja ganga svo langt að segja að lekamálið réði úrslitum , en hann vildi fá að vita lykilatriði málsins .
Þögn bandarísku kardinálanna dugði skammt .
Á fimmtudagsmorgun birtist viðtal við nafnlausan heimildamann í Páfagarði í La Repubblica , sem sagði að uppljóstrarar þar vildu afhjúpa spillingu .
Gabriele var dæmdur í fyrra fyrir að leka trúnaðarskjölunum , að sögn til að hjálpa páfa að taka til í Páfagarði .
Hann kvaðst hafa verið einn að verki , en grunur hefur leikið á að fleiri hafi átt hlut í máli .
Viðmælandi blaðsins sagði að lekarnir væru " aðgerð í þágu gagnsæis " og frekari afhjúpanir væri að finna í innanhússkýrslunni , sem þrír kardinálar , sem sestir eru í helgan stein , gerðu um starfsemi páfaráðs .
Hermt er að þegar hún var lögð fram um miðjan desember hafi Benedikt XVI. tekið endanlega ákvörðun um afsögn sína .
Í síðustu viku komu nafnlausir heimildamenn fram í La Repubblica og vikulega ítalska sjónvarpsþættinum Panorama og sögðu að kardinálarnir þrír , sem hlotið hafa viðurnefnið " 007 " , hefðu fundið dæmi um spillingu í stjórnkerfi Páfagarðs og tilraunir til að beita samkynhneigða presta þrýstingi .
Páfagarður vísaði þessum fullyrðingum á bug og sagði að fréttaflutningurinn væri tilraun til að hafa áhrif á niðurstöðu páfakjörs í gegnum fjölmiðla .
Var þeim líkt við tilfelli úr sögunni þegar kóngar og drottningar reyndu að sveigja vilja kardinálanna .
Fjármál Páfagarðs voru einnig til umræðu hjá kardinálunum í vikunni .
Á fimmtudag ræddu þeir við þrjá helstu yfirmenn fjármála þess fyrir luktum dyrum .
Ekki kom fram hvort banki Páfagarðs var ræddur .
Hann er nú til rannsóknar fyrir að fara ekki að ítölskum lögum gegn peningaþvætti .
Katólska vikublaðið Famiglia Cristiana sagði að kirkjan væri farin að " missa trúverðugleika " vegna fjármála sinna og hvatti til þess að " siðlegir bankar " kæmu í stað banka Páfagarðs .
Samtök fólks , sem prestar hafa misnotað , SNAP , gáfu á miðvikudag út svartan lista yfir kardinála , sem þau telja að eigi ekki að fá að taka þátt í kjörinu vegna þess að þeir hafi brugðist þegar taka þurfti á kynferðislegri misnotkun presta á skjólstæðingum sínum .
Mörg nöfn á listanum hafa verið orðuð við páfastól .
Á undanförnum áratug hefur hvert barnaníðingsmálið rekið annað víða um heim og yfirleitt hafði kirkjan brugðist við með því að þagga málin niður og færa gerendurna til .
Enn á kirkjan í vandræðum með að taka á þessum málum þótt þeim sé ekki lengur sópað undir teppið .
Páfagarður vísaði kröfu samtakanna alfarið á bug og sagði að það væri " ekki á valdi SNAP að ákvæða hverjir tækju þátt í kjörfundinum og hverjir gerðu það ekki " .
1,2 milljarðar manna tilheyra katólsku kirkjunni .
Í Evrópu á hún í vanda .
Hún höfðar ekki til fólks í sama mæli og áður og það vantar presta .
Það sama á við í rómönsku Ameríku .
Skortur er á prestum og kirkjur standa tómar .
Evangelískir poppprestar draga fólkið til sín og katólska kirkjan á ekki svar .
Mestur er vöxturinn í Asíu og Afríku .
Í Kongó er katólska kirkjan eina þjóðarstofnunin sem virkar .
Uppbyggingarstarf trúboða í Afríku hefur skilað sér í skólum , sjúkrahúsum , munaðarleysingjahælum og heilsugæslustöðvum fyrir alnæmissjúklinga , sem líkt hefur verið við eyjar vonar í álfu fátæktar .
Rekistefna kardinálanna Árið 2005 tók það kardinálana þrjá daga að ákveða hvenær kjörfundurinn skyldi hefjast og er litið svo á að töfin nú endurspegli hin ýmsu vandamál , sem blasa við kirkjunni .
Þótt enn hafi ekki verið ákveðið hvenær kardinálarnir hefja fundinn til að kjósa páfa er undirbúningur hafinn í sixtínsku kapellunni þar sem hann fer fram undir freskum Michelangelos .
Þar unnu smiðir að því í vikunni að leggja nýtt gólf og koma fyrir tveimur svörtum ofnum , sem eru tengdir við reykháf kapellunnar og verða notaðir til að senda reykmerki um val páfa .
Þegar fundurinn hefst verða atkvæði kardinálanna brennd í þeim daglega .
Svartur reykur merkir að greidd hafi verið atkvæði , en hvítur reykur að nýr páfi hafi verið valinn .
Páfagarður segir æskilegt að nýr páfi verði sestur í embætti fyrir páska , sem í ár eru 31. mars .
Kardinálarnir , sem taka þátt í kjörinu , eru 115 .
Miklar vangaveltur eru um hver verði næsti páfi .
Meðal kardinálanna takast á ólík sjónarmið , umbótasinnar og íhaldsmenn , Evrópa gegn heiminum , kardinálarnir 30 í páfaráði andspænis kardinálum annars staðar frá , íhaldssamir fulltrúar frá Afríku gegn umbótasinnuðum kardinálum frá rómönsku Ameríku .
Inn í 21. öldina ? Á sjöunda áratugnum voru gerðar umbætur í katólsku kirkjunni undir forustu Jóhannesar XXII. sem sagt var að hefðu fært hana inn í 20. öldina .
Nú er krafa um að nýr páfi þurfi að færa hana inn í 21. öldina .
" Ég get sagt ykkur að listinn yfir þá , sem koma til greina sem páfar , hefur frekar lengst en styst , " sagði Francis George , kardináli frá Chicago , í samtali við dagblaðið La Stampa á miðvikudag .
" Nöfnin , sem hampað hefur verið í blöðunum , koma til greina , en við höfum einnig talað um einstaklinga , sem ekki hafa verið nefndir til þessa .
" Er Benedikt XVI. hetja eða hugleysingi ? Ákvörðun Benedikts XVI. um að setjast í helgan stein vegna þess að hann hefði ekki lengur styrk , hvorki í líkama né anda , til að gegna starfi páfa á sér örfá fordæmi og þarf að leita aftur til miðalda til að finna dæmi um páfa , sem ekki sat til dauðadags .
" Það er enginn staður fyrir páfa í helgum steini , " sagði Jóhannes Páll páfi II. 1994 .
Hann mun einnig hafa sagt að ekki sé hægt að stíga niður af krossinum .
Páll VI. páfi sagði að páfadómur væri eins og foreldrahlutverkið , það væri ekki hægt að afsala sér því .
Hið hefðbundna viðhorf til embættisins hefur verið að ekki sé hægt að skilja að embættið og þann , sem gegnir því .
Það er því engin furða að ákvörðun Benedikts XVI. sé umdeild .
Sumir eru á því að hann hafi sýnt hugrekki , aðrir telja hana veikleikamerki og jafnvel bera hugleysi vitni .
Sumir líta svo á að með ákvörðun sinni hafi Benedikt frá Bæjaralandi afhelgað embætti páfa .
Ítalski heimspekingurinn og blaðamaðurinn Paolo Flores d ' Arcais skrifar í The New York Review of Books að hann hafi í " hugum hinna trúuðu smækkað páfastól í embætti trúarleiðtoga og ekkert umfram það ...
Páfinn er – eða var – alvaldur leiðtogi sem einnig hafði í augum þeirra sem á hann trúa einstakt yfirbragð prests Krists á jörðu , fulltrúi heilags anda í hinni heilögu þrenningu – með öðrum orðum aðstoðarguð .
En það er merkingarlaust að vera fyrrverandi aðstoðarguð .
" Langt þykir síðan jafn mikil eining hefur ríkt innan kirkjunnar um kenninguna og í tíð Benedikts XVI. og hann hefur einnig náð til leikra þrátt fyrir að vera íhaldssamur .
Boðskapur hans um að hinir trúlausu ættu að lifa eins og Guð væri til vegna þess að án Guðs og siðferðislegra grunngilda trúarinnar blasi hrun við vestrænu samfélagi hefur náð hljómgrunni .
Meira að segja heimspekingurinn Jürgen Habermas hefur hrósað honum sem kennimanni , en kannski lét honum illa að stjórna .
