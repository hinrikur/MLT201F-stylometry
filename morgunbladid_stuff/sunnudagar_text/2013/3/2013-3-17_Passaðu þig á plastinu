BPA eða Bisphenol A er efni sem notað er í plast og til húðunar inni í matardósum , s.s. áldósum og drykkjarumbúðum , og hefur almennt verið notað á neytendamarkaði síðan 1957 .
Bisphenol A getur borist úr plastumbúðum og áldósum í mat og drykk , sérstaklega með hita , og getur haft neikvæð áhrif á hormónastarfsemi líkamans .
En hvernig ? BPA er stundum kallað hormónahermir þar sem það hermir eftir estrógenhormóni sem getur ruglað heilbrigða hormónastarfsemi fólks , þó sérstaklega ungbarna og barna .
Einnig þurfa barnshafandi konur að reyna að draga úr plastnotkun , þar sem of mikið magn BPA getur raskað eðlilegum þroska fósturs og leitt til sjúkdóma síðar á ævinni , s.s. hormónatengds krabbameins eins og blöðruhálskirtils- og brjóstakrabbameins .
Þetta sýna niðurstöður rannsókna .
Það var ekki fyrr en á 10. áratugnum sem byrjað var að rannsaka BPA og því aðeins nýlega sem menn fóru að huga að þeim skaða sem BPA getur valdið .
Það er því ekkert skrýtið ef þið hafið aldrei heyrt um BPA áður .
En niðurstöðurnar hafa margar verið það sláandi að BPA er bannað í vörum fyrir ungbörn í nokkrum löndum , s.s. pelum og snuðum .
Það er erfitt að verjast BPA algjörlega í nútímasamfélagi , þar sem plastumbúðir eru allsráðandi .
Þó er mikilvægt að vera á varðbergi og meðvitaður um þetta skaðlega efni .
Vissulega þarf mikið af efninu til að það hafi lífshættuleg áhrif á okkur en BPA er þó ekki eingöngu í plasti og áli heldur víða í umhverfi okkar , meðal annars í ryki innanhúss , sótthreinsandi efnum , augnlinsum og lími .
Hvernig getum við dregið úr BPA í umhverfi okkar ? Þegar við leiðum hugann að notkun plastumbúða áttum við okkur á að notkun þeirra er gríðarlega mikil á Íslandi , eins og annars staðar í vestrænum ríkjum .
Mörg drekkum við úr plastflöskum á hverjum degi .
Við notum plasthnífapör , borðum úr plastílátum og hitum jafnvel matinn okkar upp í þeim í örbylgjuofninum .
Almenna reglan er að ef það er ekki sérstaklega tekið fram að plastið innihaldi ekki BPA eru allar líkur á að það innihaldi BPA .
Það getur verið erfitt að venja sig á að hætta alveg að nota plastumbúðir , en mikilvægt er þó að draga úr því , heilsunnar vegna .
Heimildir : www.wikipedia.com | www.mayoclinic.com | www.neytendasamtokin.is Bann við BPA í barnavörum Það var ekki fyrr en á 10. áratug síðustu aldar sem rannsóknir hófust á BPA .
Margar rannsóknir hafa leitt í ljós möguleg neikvæð áhrif BPA á heilsu fólks , þá sérstaklega á fóstur og ungbörn .
Árið 2008 ályktaði National Institute of Health að áhrif BPA á heilastarfsemi , atferli og blöðruhálskirtil fósturs , ungbarna og barna væru áhyggjuefni , en líkur á að BPA geti leitt til dauða eða vansköpunar fósturs væru hverfandi .
Árið 2010 úrskurðaði umhverfisráðuneyti Kanada að BPA væri eiturefni ( toxic substance ) .
BPA hefur nú verið bannað í öllum pelum í Evrópusambandinu , Bandaríkjunum , Danmörku , Íslandi , Kananda og víðar .
Frakkar hafa gengið skrefinu lengra og bannað BPA í öllum matarílátum .
Notað til að auka vöxt kjúklinga BPA var uppgötvað af rússneska efnafræðingnum Aleksandr Dianin árið 1891 , en upp úr 1930 komst breskur efnafræðingur , Charles Edward Dodds að nafni , að því að BPA hefði þann eiginleika að geta hermt eftir náttúrulegu estrógen-hormóni .
Á þeim tíma var BPA meðal annars notað til að auka vöxt kjúklinga við ræktun þeirra .
Á sjötta áratuginum var svo byrjað að nota BPA almennt í plast matar- og drykkjarumbúða .
Í framhaldi af því jókst framleiðsla á plastumbúðum fyrir neysluvörur til muna og í dag er plast eitt af algengustu efnum í umbúðum .
Hver treystir á þig ? Við höfum ekki efni á að láta okkur standa á sama um skaðleg áhrif bpa á heilsu barna okkar Heilbrigt líf Borghildur Sverrisdóttir Ég varð mamma nýlega .
Líf okkar foreldranna fór að snúast um margt sem við höfðum varla leitt hugann að .
Viðhorf okkar og hugsunarháttur breyttist á margan hátt .
Miðpunkturinn varð allt í einu þetta ósjálfbjarga og stórkostlega kraftaverk sem við fengum í hendurnar og fljótlega gerði maður sér grein fyrir því að maður myndi vaða eld og brennistein til að barninu liði vel og vernda það gegn skaða .
Ég verð þó að viðurkenna að ég er frekar afslöppuð gagnvart smá óhreinindum og kattahárum hér og þar .
Trúi því að á misjöfnu þrífist börnin best og að þetta misjafna efli ónæmiskerfi þeirra .
Eitt í dag og annað á morgun Á undanförnum áratugum hefur margt breyst í samfélagi okkar , bæði hvað varðar barnauppeldi og neysluvörur .
Það sem er gott fyrir börnin í dag var það ekki fyrir einhverjum árum og það sem þótti eðlilegt fyrir nokkrum árum er tekið út af borðinu í dag .
Sem betur fer verðum við sífellt fróðari um börnin okkar og um áhrif umhverfisins á þau og okkur sjálf .
En skilaboðin eru misvísandi og ólík , svo að á endanum verðum við að nota gagnrýna hugsun og heilbrigða skynsemi í að velja það rétta .
Þegar maður eignast einstakling sem stólar algjörlega á mann vill maður gera allt rétt sem aldrei fyrr .
Að velja rétta pelann Ég minnist þess ekki að hafa heyrt minnst á BPA áður en ég eignaðist dóttur mína .
Hvað þá um áhrif þess á hormónakerfi okkar .
BPA hefur þó verið í umræðunni á Ísland undanfarin ár og Neytendasamtökin hafa unnið hörðum höndum við að fá íslensk stjórnvöld til að banna BPA í barnavörum , en umræðan náði bara ekki til mín .
Samkvæmt vefsíðu Neytendasamtakana setti ráðherra bann við BPA í pelum í lok árs 2011 , svo í raun ættu pelar með BPA ekki að vera til á Íslandi .
Þegar við fórum að velja pela og snuð síðastliðið haust völdum við BPA-lausan pela en hefðum getað valið okkur pela sem ekki var sérstaklega merktur án BPA .
Svo lengi lærir sem lifir Þegar við kynntum okkur þau skaðlegu áhrif sem BPA getur haft á barnið okkar og okkur sjálf var vitundin vöknuð .
Við höfum dregið verulega úr því að drekka vatn úr plasti , erum hætt að hita mat í plasti og kynnum okkur málið ef dóttir okkar fær plastleikföng / bækur að gjöf .
Við búum í miklum plastheimi og því erfitt að útrýma plasti algjörlega úr lífinu , en við höfum eiginlega ekki efni á að vera alveg sama .
Það er einstaklingur sem treystir á okkur .
Ef plast er merkt með þessu merki með 7 í miðjunni getur það innihaldið BPA .
En ef merkið inniheldur einhver númer frá 1 upp í 6 er ólíklegt að það innihaldi BPA .
Þetta merki er oftast á botni umbúðanna .
* Til að vera viss um að barnið þitt fái ekki BPA úr plasti sem það nagar eða borðar af , hentu þá gömlum og rispuðum plastílátum og dóti , þar sem það eykur líkur á að BPA leki úr því , ef það inniheldur BPA á annað borð .
Leitið eftir merkingum á plasti þar sem stendur " BPA free " eða " NO BPA " .
Plast sem almennt inniheldur BPA er hart , glært og létt plast og oft merkt með nr. 7 endurvinnsluhring á botninum .
Leitist við að nota stál , gler , leir og postulín til að geyma mat , borða mat úr og drekka úr .
Athugið að ryðfrítt stál inniheldur ekki BPA en það getur hins vegar leynst í áldósum , eins og áður segir .
Hitið ekki mat í plastumbúðum í örbylgjuofni nema þið vitið að plastið innihaldi ekki BPA .
BPA á auðveldara með að leka úr plasti sem er hitað og sérstaklega ef það eru margnotaðar plastumbúðir , þar sem BPA getur lekið úr plastinu með tímanum .
Setjið ekki heitan mat í plastumbúðir til geymslu .
Geymið mat frekar í gler- eða leirílátum .
Dragið úr notkun á dósamat , þar sem áldósir geta verið húðaðar með BPA .
Þegar þið kaupið pela og snuð , verið þá viss um að á þeim standi " BPA free " eða " NO BPA " .
Þó að bann sé komið á hér í Íslandi er ekki 100% víst að aðrar vörur séu ekki í umferð .
Ábyrgðin er okkar .
AVENT og NUK eru t.d. með pela og snuð án BPA .
