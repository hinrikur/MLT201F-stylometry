IXUS vélarnar frá Canon eiga það sammerkt að vera litlar , en þó öflugar .
Fyrsta IXUS-vélin var þannig sú minnsta sinnar gerðar þegar hún kom á markað fyrir tólf árum eða svo .
Síðustu ár hefur samkeppnin þó ekki bara verið milli myndavélaframleiðenda heldur glímir Canon og aðrir framleiðendur nú við farsímaframleiðendur , enda myndavélar í símum komnar á það stig að dugir fyrir flesta þá sem taka vilja myndir á annað borð .
Margir eru líka til í að fórna gæðum fyrir hraða , þ.e. að geta skilað myndum inn á vefinn , á Facebook , Google + eða Twitter til að mynda , jafnharðan og þær eru teknar .
Svar við því hlýtur að vera að netvæða myndavélarnar og framleiðendur greinilega búnir að átta sig á því – í nýrri vél frá Canon , IXUS 240 HS , er tenging fyrir þráðlaust net þó útfærslan á því mætti vera betri .
Fyrir vikið er hægt að tengja vélina við farsíma og miðla myndum þannig og eins að tengjast þráðlausu neti .
Það er þó ekki hlaupið að því og ekki fyrir óvana .
Ef maður vill senda mynd í síma yfir þráðlaust net þarf ( ókeypis ) forrit frá Canon á símanum sem getur talað við vélina og eins og vita hvort velja eigi ad hoc net eða infrastructure .
Já , það virkar , svínvirkar meira að segja , en þarf smákunnáttu til að koma sambandi á – Canon-bændur eiga talsvert í land í viðmótshönnun , svo mikið er víst .
Að þessu slepptu þá er þetta bráðfín vél , nett og lipur , ekki nema 9,4 x 5,7 x 2 sm að stærð og 145 g með rafhlöðu og minniskorti , og spræk .
Skjárinn á bakinu er snertiskjár og svarar býsna vel þó að hann henti ekki vel fyrir stórar hendur og svera putta .
Hún fer einkar vel í hendi , kassalaga en ekki klossuð , rúnnuð horn á boddíinu breyta miklu um áferðina á henni .
Vélin er lítil um sig , en tekur stórar myndir – myndflagan er 16,1 milljón díla og þær myndir eru miklu betri en myndir í nokkrum farsíma sem ég hef skoðað .
Skjárinn á bakinu er snertiskjár , eins og getið er , 3,2 " með fína upplausn .
Hann er ekki mjög næmur fyrir snertingum , sem er kostur – minni líkur á að maður breyti stillingum óvart , en ókostur , að minnsta kosti á meðan maður er að " læra " á skjáinn , en síðan er ekki mál að sýsla með stillingar .
Eins og getið er að ofan er 16,1 milljón díla myndflaga í vélinni sem gefur mynd upp á 4608x3456 díla og hægt að prenta í 60x42 cm .
Það er líka hægt að taka í henni Full HD vídeó , 24 ramma á sek. , og síðan spila beint í sjónvarpi ef vill því það er HDMI-tengi á vélinni .
Hristivörn og sjálfvirkar stillingar tryggja sem mest gæði .
* Hægt er að hafa vélina alsjálfvirka , eða skipta yfir í handvirka og þá hægt að velja myndsnið eins og fiskaugastillingu , leikfangamyndavél , næturmyndir , mjúkan fókus , snjómyndir , litaskipti og svo má telja .
* Á vélinni er 5x aðdráttur í linsu , optical zoom , en svo líka stafrænn aðdráttur með tækni sem Canon kallar ZoomPlus og skilar að sögn 10x aðdrætti .
Stafrænn aðdráttur verður eðlilega aldrei jafn góður og aðdráttur í linsu en ZoomPlus skilar fínum viðbótaraðdrætti .
Árni Matthíasson 