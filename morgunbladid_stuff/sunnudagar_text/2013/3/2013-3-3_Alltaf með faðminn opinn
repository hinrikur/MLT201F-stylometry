Sigríður Hanna Jóhannesdóttir stendur heilshugar með vini sínum , Oscar Pistorius , í dómsmálinu sem höfðað hefur verið á hendur honum fyrir að verða unnustu sinni , Reevu Steenkamp , að bana .
Hún segir verknaðinn hljóta að hafa verið slys enda sé Pistorius gull af manni .
Hann hefur reynst ömmudrengnum hennar , Hafliða Hafþórssyni , betri en enginn en þeir eru báðir fæddir án sperrileggja .
Aðeins með stúfa fyrir neðan hné .
Texti : Orri Páll Ormarsson orri@mbl.is Ljósmyndir : Úr einkasafni Kærar þakkir .
Í augnablikinu veit ég satt best að segja ekki hvernig ég á að komast í gegnum þetta .
Bugaður af sorg .
Stuðningur ykkar skiptir mig miklu máli .
Biðjið fyrir fjölskyldu Reevu og fjölskyldu minni .
Oscar .
" Þannig hljóðuðu símaskilaboð sem suðurafríski spretthlauparinn Oscar Pistorius sendi vinkonu sinni , Sigríði Hönnu Jóhannesdóttur og fjölskyldu hennar hér á Íslandi , á mánudaginn var .
Pistorius er sem kunnugt er laus gegn tryggingu eftir að hafa verið ákærður fyrir að verða unnustu sinni , Reevu Steenkamp , að bana í síðasta mánuði .
" Oscar er mjög góðviljaður maður sem vill láta gott af sér leiða .
Hann er ákaflega trúaður og þrátt fyrir þétta dagskrá gefur hann sér alltaf tíma fyrir fólk , sérstaklega þá sem eiga um sárt að binda .
Hann hefur verið Hafliða dóttursyni mínum góð fyrirmynd og vinur en þeir eiga það sameiginlegt að hafa fæðst án sperrileggja , " segir Sigríður Hanna .
Hún segir Pistorius hafa mikla útgeislun og eiga auðvelt með að hrífa fólk með sér .
" Hann er ekki skaplaus en það er ekki til illt í honum .
Ég fullyrði það .
Oscar er einn hugrakkasti maður sem ég hef kynnst og mjög staðfastur .
Setji hann sér markmið gefur hann sér engan afslátt og lætur ekkert stöðva sig .
Það hefur hann ítrekað sýnt , ekki bara á hlaupabrautinni heldur almennt í lífinu sjálfu .
Oscar er líka einn mesti herramaður sem ég hef hitt .
Helst vildi ég ættleiða hann , stæði það til boða .
" Hlýtur að hafa verið slys Hún segir sér og fjölskyldu sinni að vonum hafa brugðið þegar fregnir bárust af handtöku Pistorius .
" Mér brá mjög en hugsaði strax með mér : Þetta hlýtur að hafa verið slys , Oscar gæti aldrei banað nokkrum manni að yfirlögðu ráði .
Ég trúi hans skýringum á því sem gerðist þessa örlagaríku nótt og stend heilshugar með honum í þessu hörmulega máli .
" Hún segir foreldra Hafliða litla , sem er sjö ára , og Hönnu Huldu systur hans , sem er að verða ellefu ára , hafa sett þau inn í málið strax um morguninn sem fréttirnar bárust en þau líta bæði upp til Pistorius .
" Þau útskýrðu fyrir börnunum að þetta hefði verið slys en þau þekkja suðurafrískar aðstæður eftir að hafa búið þar .
Þau sögðu þeim einnig að við stæðum með Oscari og að hann væri ennþá vinur okkar .
" Viðbrögð Hafliða voru á þennan veg : " Já , þetta var óvart .
" Sigríður Hanna segir átakanlegt að skoða myndir af Pistorius í dómsalnum á dögunum , varla sé hægt að þekkja hann fyrir sama mann .
" Það sést á andlitsdráttum hans að hann er bugaður af sorg .
" Sigríður Hanna ræddi við umboðsmann Pistorius , Peet van Zyl , daginn eftir handtökuna .
" Hann var í miklu uppnámi .
Kvaðst hafa horft í augun á Oscar og hann væri hreinlega ekki til staðar .
Peet er sem klettur við hliðina á Oscar , eins þjálfarinn hans , Ampie Louw .
Hann hefur sagt að hann geti ekki beðið eftir að sjá strákinn sinn aftur á hlaupabrautinni .
Ég hygg að þetta eigi við um alla sem þekkja Oscar , hann á stuðning þeirra vísan .
" Hæ , þetta er Oscar Kynni Sigríðar Hönnu og Oscars Pistorius má rekja aftur til ársins 2005 .
Dóttir hennar , Ebba Guðný Guðmundsdóttir , var barnshafandi og þegar hún fór í tuttugu vikna sónar í lok maí það ár kom í ljós að ófæddur sonur hennar væri án sperrileggja eins og Pistorius .
Sigríður Hanna hafði ekki heyrt Pistorius getið á þessum tíma en það höfðu systir hennar , afarnir , og tengdasonur , faðir drengsins , Hafþór Hafliðason , hins vegar gert og fór Hafþór strax í að afla upplýsinga um hann .
Fann meðal annars fjölda mynda af Pistorius sem Sigríður Hanna hengdi upp heima hjá sér .
" Þetta var auðvitað mikið áfall en þegar ég var að missa mig í áhyggjum , þá breytti það öllu að horfa á myndirnar af Oscari , þessum einbeitta og glæsilega íþróttamanni , " segir hún .
7. október 2005 fæddist ömmudrengurinn sem hlaut nafnið Hafliði .
Sigríði Hönnu langaði að þakka Pistorius þessa miklu hjálp sem hann veitti henni án þess að vita af því , og kom sér í samband við íþróttafréttakonu í Bretlandi sem hún vissi að tekið hafði viðtal við Pistorius .
Hann var ekki nálægt því eins þekktur þá og í dag .
Íþróttafréttakonan tók vel í málaleitan Sigríðar Hönnu og fáeinum dögum síðar fékk hún tölvupóst .
" Hæ , þetta er Oscar .
Mér skilst að þú sért að reyna að ná í mig .
" Sigríður Hanna segir Pistorius strax hafa sýnt Hafliða mikinn áhuga enda afar sjaldgæft að fólk fæðist með fötlun af þessu tagi .
Hann sendi henni líka símanúmerið hjá lækninum sínum í Suður-Afríku , Gerry Versveld , og hefur hann ráðið fjölskyldu og læknum Hafliða heilt .
Vildi hitta Hafliða Haustið 2006 þegar Pistorius kom í fyrsta skipti til Íslands vegna samstarfs síns við stoðtækjafyrirtækið Össur , sem séð hefur honum fyrir gervifótum og blöðkum til að hlaupa á , óskaði hann eftir því að fyrra bragði að fá að hitta drenginn og fjölskylduna .
" Það var frábært að hitta Oscar sem heillaði okkur með jákvæðni sinni og hlýju .
Ebba , mamma Hafliða , var hvergi bangin við að spyrja hann spjörunum úr , meðal annars um samskiptin við hitt kynið .
Það þótti mér nú fullmikið af því góða , svona við fyrstu kynni , " segir Sigríður Hanna hlæjandi .
Pistorius var þó hvergi brugðið .
" Hann sagði það ekkert vandamál enda hefur hann alltaf notið mikillar kvenhylli .
" Þarna var komið á persónulegt samband og allar götur síðan hafa Sigríður Hanna og fjölskylda heyrt reglulega í Pistorius , bæði í síma og tölvupósti .
" Ég hef leyft honum að fylgjast með Hafliða og hann hefur alltaf verið mjög duglegur að svara .
Oscar er óþreytandi að gefa okkur góð ráð varðandi Hafliða og gervifæturna hans enda býr hann að mikilli reynslu og margir hafa notið góðs af hönnun Össurar á Blades , sem Oscar hefur notað frá því hann byrjaði að hlaupa .
Það er ómetanlegt að hafa aðgang að Oscar og starfsmönnum Össurar .
" Fyrir þig , meistari Þau hafa líka hist nokkrum sinnum .
Pistorius kom aftur til Íslands sumarið 2007 og þá bauð Hafþór honum meðal annars á svifnökkva á Faxaflóa .
" Mér fannst það glapræði en Oscar var til í tuskið .
Hann er alveg ótrúlega hugrakkur og getur allt .
Það er mjög auðvelt að gleyma því að hann sé fatlaður .
" Vorið 2009 fóru Sigríður Hanna og fjölskylda utan til að horfa á Pistorius keppa á bikarmóti fatlaðra í Manchester í Englandi .
Það var ógleymanleg ferð .
" Blaðamenn og ljósmyndarar umkringdu Oscar eftir að hann hafði unnið gullið , að mig minnir í 400 metra hlaupinu .
Skyndilega reif hann sig út úr hópnum og kom hlaupandi upp í brekkuna þar sem við Hafliði sátum .
Ég vissi ekki hvaðan á mig stóð veðrið .
Þá tók Oscar af sér gullmedalíuna og hengdi hana um hálsinn á Hafliða og sagði : " Þetta er handa þér , meistari ! " Þessu mun Hafliði aldrei gleyma og eftir að Oscar var farinn aftur spurði hann mig : " Amma , var ég að vinna ? " Þetta var einstakt og skemmtilegt .
" Hún segir fjölmiðlamennina ekki hafa veitt þessu athygli enda hafi Pistorius verið að gera þetta til að gleðja Hafliða en ekki fyrir þá .
" Hann hafði enga þörf fyrir að vekja athygli á þessu þó að það hefði eflaust verið fréttnæmt í ljósi aðstæðna , " segir Sigríður Hanna .
Fjölskyldan fór út að borða með Pistorius um kvöldið og gekk að því búnu með honum heim á hótel .
Þar spurði Ebba hvort hún mætti taka ljósmynd af fótum þeirra saman og það var auðsótt mál .
" Það augnablik breytti öllu fyrir Hafliða .
Ég spurði hann einmitt um daginn hvort hann myndi hvað hann hefði verið að hugsa þarna .
Hann þagði stutta stund en sagði svo : " Það sem ég hugsaði var að ég væri í lagi ! " " Hleypur hraðar en bíll Sigríður Hanna segir Hönnu Huldu , systur Hafliða , einnig halda mikið upp á Pistorius enda hafi hann líka hjálpað henni .
" Það vill stundum gleymast að systkini fatlaðra barna hafa líka áhyggjur og að þekkja Oscar hefur hjálpað Hönnu Huldu .
Einu sinni var hún spurð hvað Hafliði ætlaði að verða þegar hann yrði stór .
Hún var ekki sein til svars : " Hlaupari eins og Oscar Pistorius .
Hann hleypur hraðar en bíll ! " Sá sem spurði þekkti ekki Oscar , og horfði opinmynntur á hana við þetta svar ! " Hafliði fór líka að sjá Pistorius keppa í Manchester 2010 og 2011 en í seinna skiptið var sá fyrrnefndi nýkominn úr aðgerð á fótum .
" Og eins og alltaf var Oscar með faðminn opinn .
" Ebba og Hafþór bjuggu um nokkurra mánaða skeið í Suður-Afríku frá 2010-11 og hittu þá Pistorius nokkrum sinnum .
Sigríður Hanna fór utan að heimsækja þau og hittu þá vin sinn á sínum heimaslóðum .
" Hann grillaði og eldaði fyrir okkur og naut aðstoðar systur sinnar , Aimée , sem er mjög elskuleg stúlka .
Þarna voru líka vinur hans og fyrrverandi kærasta , Jenna , sem kom Oscar einmitt til varnar um daginn .
Sagði hann aldrei hafa gert sér mein , þvert á móti .
Þau eru ennþá góðir vinir þó að samband þeirra hafi ekki gengið upp .
Þá var þarna líka 8 mánaða lítill drengur frá Suður-Afríku sem er eins og Hafliði og Oscar .
" Er og verður fyrirmynd Hún segir Pistorius mikinn fjölskyldumann , svo sem sést hafi í réttarsalnum , en bróðir hans , systir og faðir hafa staðið þétt við bakið á honum .
Móður sína missti Pistorius þegar hann var fimmtán ára .
Sigríður Hanna og allt hennar fólk mun að sjálfsögðu fylgjast vel með framvindu mála hjá Oscar Pistorius .
Þau vona það besta .
" Ég get ekki ímyndað mér annað en hann verði sýknaður .
Þetta var slys , ég er ekki í nokkrum vafa um það .
En hvernig sem fer verður Oscar Pistorius áfram vinur okkar og fyrirmynd Hafliða .
Þeir eru bundnir órofa böndum .
En ég geri mér fulla grein fyrir því að hann er okkur dýrmætari en við honum .
" Verð aldrei ballettdansari Höfundur þessarar greinar hefur einnig hitt Oscar Pistorius , tók við hann viðtal fyrir Morgunblaðið í húsakynnum Össurar sumarið 2007 .
Útgeislun , hressleiki og hlýja eru orð sem koma upp í hugann þegar sá fundur er rifjaður upp .
Grípum stuttlega niður í greinina : " Ferðin gegnum húsakynni Össurar hf. sækist okkur hægt en Oscar Pistorius nemur staðar og heilsar öðrum hverjum manni með virktum og faðmar suma að sér .
Ég hef orð á því að hann þekki greinilega flesta starfsmenn fyrirtækisins .
" Já , " segir hann brosandi .
" Fólkið hérna hefur reynst mér afskaplega vel .
Össur hefur stutt við bakið á mér síðan fyrir Ólympíuleika fatlaðra í Aþenu 2004 og fyrirtækið á stóran þátt í velgengni minni .
" Það geislar af þessum unga manni og hann er bersýnilega vel liðinn hjá Össuri enda þótt þetta sé aðeins önnur heimsókn hans til landsins .
" Í viðtalinu kvaðst Pistorius ekki líta á sig sem " fatlaðan " .
" Það er mikilvægt að einblína á styrkleika sína og láta veikleikana liggja milli hluta .
Ég gæti alveg látið fótaleysið fara í taugarnar á mér en kýs að gera það ekki , einbeiti mér frekar að hæfileikunum .
Ef maður er stöðugt að vorkenna sér kemst maður hvorki lönd né strönd í þessu lífi .
Ég get líka gert allt sem mig langar að gera , ég get hlaupið , stokkið , synt og hvaðeina .
Kannski verð ég aldrei ballettdansari en það verður bara að hafa það , " segir Pistorius og hlær .
" Hér var aðeins um örstutt kynni að ræða og greinarhöfundur tekur enga afstöðu til ákærunnar sem Oscar Pistorius hefur hangandi yfir höfði sér – enda hefur hann engar forsendur til þess .
