Leikhúslistamaðurinn Kristján Ingimarsson segir nauðsynlegt fyrir sig að koma reglulega heim til Íslands og sýna landanum hvað hann er að fást við .
Í þetta sinn býður hann upp á verðlaunasýninguna BLAM ! sem senn fer á flakk um heiminn og virðist koma flestum á óvart .
Texti : Silja Björk Huldudóttir silja@mbl.is Myndir : Søren Meisner Ef mig hefði grunað að þessi leiksýning myndi slá svona í gegn og til stæði að fara með hana á flakk milli landa þá hefði ég nú reynt að hafa leikmyndina ferðavænni , " segir leikarinn , leikstjórinn og leikskáldið Kristján Ingimarsson sem sýnir verðlaunasýninguna sína , BLAM ! , hérlendis í apríl .
Alls verða sýndar sex sýningar á tímabilinu 3.-7. apríl á stóra sviði Borgarleikhússins og í framhaldinu fer sýningin norður þar sem hún verður sýnd í Menningarhúsinu Hofi á Akureyri 10. og 11. apríl .
" Leikmyndin , sem er heil skrifstofa , fyllir 20 feta gám , þannig að það kostar talsverða skipulagningu og fjármuni að koma henni á milli landa , " segir Kristján og bendir á að leikmyndin spili stórt hlutverk í sýningunni , þar sem hún lifni á köflum nánast við og fari á hreyfingu .
Kristján leikur eitt fjögurra hlutverka í sýningunni , er annar tveggja höfunda hennar og aðalleikstjóri , jafnframt því sem hann er stofnandi og listrænn stjórnandi Neander-leikhópsins sem setti sýninguna upp .
BLAM ! var frumsýnd á vegum Neander í febrúar 2012 í leikhúsinu Republique í Kaupmannahöfn og leikin þar fyrir fullu húsi fram á vor .
Sýningin hlaut afbragðsgóðar viðtökur danskra leikhúsrýna og hreppti sérstök verðlaun dómnefndar Reumert-verðlaunanna sem frumlegasta sýning leikársins .
Í haust sem leið var sýningin færð á stærra svið í sama leikhúsi og leikin fyrir fullu húsi rúmlega tuttugu sinnum , þannig að gera má ráð fyrir að um fimm þúsund manns hafi nú þegar séð sýninguna í Danmörku .
" Næsta haust er svo ætlunin að fara í leikferð um Danmörku og sýna alls 33 sýningar vítt og breitt um landið , " segir Kristján og tekur fram að leiksýningin sé síðan á leið í útrás .
" Uppfærsla okkar hér á Íslandi er upphafið á heilmiklu leikferðalagi , " segir Kristján og bendir á að framundan sé leikferð til Noregs fyrst í maí og aftur í júní .
Happafengur að komast á samning hjá breskri umboðsskrifstofu " Í ágúst munum við sýna sýninguna 25 sinnum á stærsta sviðinu á Edinborgarhátíðinni .
Þessi hátíð er ein stærsta sölumessan í þessum bransa og þangað koma kaupendur alls staðar að úr heiminum , sem eru að leita að áhugaverðum sýningum .
Þessi hátíð getur því orðið frekari stökkpallur út í heim , " segir Kristján og bendir á að þátttaka BLAM ! á Edinborgarhátíðinni sé til komin vegna þess að umboðsskrifstofan Glynis Henderson productions hafi tekið BLAM ! upp á sína arma .
" Það er mikill happafengur að komast á samning hjá þeim , því þetta er stórt fyrirtæki sem vinnur nú að því að senda okkur út um allt og er með góð sambönd , " segir Kristján og bendir á að umboðsskrifstofan hafi um árabil verið með víðfræga STOMP-sýningu á sínum snærum , en sú sýning hefur gengið um árabil í London og New York og tók m.a. þátt í lokaathöfn síðustu Ólympíuleika .
" Umboðsskrifstofan hefur einnig skipulagt þriggja vikna sýningartímabil á BLAM ! í leikhúsinu Sadler ' s Wells í London í október og nóvember , " segir Kristján og bendir á að leikhúsið hýsi margar alþjóðlegar sýningar .
" Í framhaldinu förum við með sýninguna í leikferð um Ítalíu í nóvember .
Á næsta ári er síðan ætlunin að fara með sýninguna til Ástralíu , Belgíu , Hollands og víðar .
Þetta lítur allt saman mjög vel út , " segir Kristján og viðurkennir að velgengni BLAM ! hafi komið sér ánægjulega á óvart .
Spurður hvort hann þakki Reumert-verðlaununum velgengni sýningarinnar segir Kristján sennilegt að það eigi einvörðungu við um Danmörk .
" Reumert-verðlaunin eru mjög þekkt í Danmörku og geta því hjálpað okkur að markaðssetja sýninguna þar í landi , en ég efast um að verðlaunin séu þekkt utan landsteinanna .
Ég er náttúrlega búinn að vera starfandi í leiklistarbransanum hér í Danmörku sl. fimmtán ár og hef því byggt upp ákveðið orðspor sem hjálpar tvímælalaust líka til , " segir Kristján og bætir við : " En það hefur hiklaust hjálpað BLAM ! að rétta fólkið hefur séð sýninguna og bent öðrum á hana .
Hún spyrst mjög vel út og þykir bæði frumleg og spennandi , " segir Kristján .
Skrifstofumenn á ystu nöf " BLAM ! fjallar um fjóra karlmenn sem vinna saman á leiðinlegri og grárri skrifstofu .
Þrír þeirra eru kúgaðir skrifstofumenn sem finnst þeir vera að sólunda lífi sínu á sorglegustu skrifstofu veraldar undir vökulu auga siðblinds yfirmanns .
Þeir hafa mikla þörf fyrir að sleppa reglulega fram af sér beislinu og í því skyni fara þeir að leika uppáhaldssenur sínar úr hasarkvikmyndum , þ.e. að " blamma " , þegar yfirmaðurinn sér ekki til .
Þeir nota allt sem leynist á skrifstofunni , s.s. gatara , stóla , heftara , blýanta og lampa til að búa til viðeigandi vopn .
Þegar yfirmaðurinn fer að " blamma " með þeim færist fjör í leikinn og við tekur stórhættuleg saga sem leikin er á ógnarhraða og krefst ofurmannlegra átaka , " segir Kristján og tekur fram að ekki sé fjarri lagi að lýsa sýningunni , sem leikin er án orða , sem bræðingi af Die Hard -myndunum og The Office .
Spurður hvort hann kunni skýringu á vinsældum sýningarinnar , segist Kristján sannfærður um að hún komi áhorfendum á óvart .
" Þetta er sýning sem talar til allra .
Hún er leikin án orða , en allir leikararnir eru á fullu allan tímann .
Þó ég segi sjálfur frá , þá er mikill frumleiki í þessari sýningu og mikill hraði , en leiksýningin leggst mjög nálægt bíómyndum , " segir Kristján og tekur fram að hann hafi sérlega gaman af allri nýsköpun í leikhúsvinnu sinni .
" Við erum í sýningunni að blanda saman tveimur hlutum sem fólk þekkir mjög vel , annars vegar skrifstofustörfum og hins vegar bíómyndum .
Þetta er hröð aksjón-leiksýning .
En þetta er ekki bara ofbeldi og læti heldur er mikill húmor og frumleiki í þessari sýningu , enda birtir þessi sýning nokkurs konar uppreisn skrifstofumannsins gegn aðstæðum sínum .
Allir þekkja þessar persónur og aðstæður og fólk á auðvelt með að sjá sjálft sig í þessari sýningu .
Við erum svo lánsamir að fólk fattar hvernig hægt er að leika sér að hlutunum , " segir Kristján .
Unga fólkið streymir í leikhúsið " Persónur verksins heita ekki raunverulegum nöfnum heldur gegna þær lýsandi gælunöfnum eins og " muscles " eða vöðvafjallið , " the bug " eða paddan sem er nördinn á skrifstofunni með gleraugun , " the hammer " eða hamarinn sem er yfirmaðurinn og loks " the good looking hero " eða fallega hetjan , " segir Kristján sem fer sjálfur með síðastnefnda hlutverkið , en aðrir leikarar sýningarinnar eru Lars Gregersen sem leikur nördinn , Didier Oberlé sem fer með hlutverk vöðvafjallsins og Joen Højerslev sem leikur yfirmanninn .
" Í öllum bíómyndum má sjá vondan karl , nörd , vöðvafjall sem lemur alla og svo fallega gæjann sem drepur alla hina og fær að lokum stelpuna , " segir Kristján og tekur fram að vissulega sé engin kona í uppfærslunni .
" Hins vegar er ákveðinn hlutur á skrifstofunni sem fær að njóta ástaratriðanna , " segir Kristján og tekur fram að hann geti ekki sagt meira þar sem hann vilji ekki skemma fyrir komandi áhorfendum .
Aðspurður hvernig hugmyndin að sýningunni hafi kviknað segist Kristján löngum hafa heillast af hasarmyndum .
" Í þessu tilviki fann ég þrjá karlmenn á svipuðum aldri sem deildu áhuga mínum og aðdáun á hasarmyndum .
Að einverju leyti er þessi leiksýning óður til hasarmynda .
Við spunnum og fundum í sameiningu út úr því hvað okkur langaði til að gera og hvernig við gætum gert okkur að fíflum , " segir Kristján og tekur fram að þegar hann vinni sýningar reyni hann alltaf að vera samkvæmur sjálfum sér .
Spurður hvort hann hafi haft einhvern ákveðinn markhóp í huga þegar hann vann að sýningunni svarar Kristján því neitandi .
" Þetta er sýning sem allir ættu að geta haft gaman af .
Hins vegar er gaman að sjá hversu vel sýningin höfðar til ungs fólks , sem streymir í leikhúsið .
Einnig fréttum við af því að feður hafi í stórum stíl boðið sonum sínum með sér í leikhúsið , en það hefur ekki gerst áður í dönsku leikhúsi , " segir Kristján .
Ekki þurr þráður á leikurunum Í samtali við Kristján verður fljótlega ljóst að hann er mjög ánægður með mótleikara sína í BLAM ! " Þetta er mjög góður hópur .
Við erum þó með ansi ólíkan bakgrunn .
Ég hef allt frá námi fengist við líkamlega leiklist .
Lars er menntaður í sirkusleikhúsi en Didier er mikill kungfú-meistari og áhættuleikari auk þess sem hann hefur stundað " parkour " .
Joen er sá eini sem er með hefðbundna leikaramenntun að baki , en hann er klikkaðri en við allir til samans , " segir Kristján kíminn og viðurkennir fúslega að BLAM ! sé mjög líkamlega krefjandi sýning .
" Við höfum stundum leikið tvær sýningar á einum degi og það tekur mikið á , enda er ekki þurr þráður á okkur að lokinni sýningu .
Svo mikill er hamagangurinn .
Sýningin er 80 mínútur að lengd og leikin án hlés .
Við höfum allir fengið marbletti og skrámur í öllum látunum , en sem betur fer hefur enginn slasað sig alvarlega enn .
Um daginn vorum við reyndar komnir á fremsta hlunn með að aflýsa sýningu þar sem yfirmaðurinn sparkaði illa í rifbeinin á vöðvafjallinu , en svo bjargaðist þetta allt saman , " segir Kristján og bendir á að þegar sé byrjað að þjálfa fleiri leikara .
" Enda getum við ekki sjálfir sýnt allar þær sýningar sem framundan eru , sökum þess hversu margar þær eru .
Bæði væri það ekki líkamlega bjóðandi , auk þess sem við þurfum allir líka að sinna öðrum verkefnum , " segir Kristján sem sjálfur er þegar farinn að leggja drög að næstu uppfærslu Neander-leikhópsins , sem hann stofnaði árið 1998 og hefur síðan verið listrænn stjórnandi fyrir .
" Vegna velgengni BLAM ! hef ég ekki haft tíma fyrr en nú til að huga að næstu uppfærslu .
Ég er rétt farinn að leggja drög að sýningu sem ætlunin er að frumsýna haustið 2014 , en ég vinn yfirleitt aðeins eina sýningu á ári .
Ég er lengi að vinna hverja sýningu , því sviðsmyndin og sjónræni þátturinn þurfa að haldast sterkt í hendur við inntak verksins og leikstíl , " segir Kristján , en þeir sem séð hafa sýningar hans vita hversu mikla áherslu hann leggur á sjónræna þætti , hljóð og líkamsbeitingu í sýningum sínum .
Óhætt er að segja að Kristján hafi þróað sitt eigið líkamstungumál sem samanstendur af látbragðsleik , gamanleik , fimleikum , trúðleik , dansi og leiklist , en hann nam á sínum tíma leiklist m.a. við Dramaskolen og The Commedia School í Kaupmannahöfn og School of Stage Arts hjá Cantabile 2 í Vordingborg .
Á síðustu árum hefur Kristján reglulega komið með sýningar sínar til Íslands .
Meðal þeirra sýningar sem hann hefur sýnt hérlendis eru Listin að deyja árið 2004 , Mike Attack árið 2006 , Frelsarinn árið 2007 , Creature árið 2009 og Big Wheel Café árið 2011 .
" Það skiptir mig mjög miklu máli að vera í góðum tengslum við Ísland , bæði persónulega og faglega .
Ég er stoltur af því sem ég er að gera og þar sem ég fer víða með þessar sýningar væri skrýtið að koma ekki með þær til Íslands líka .
Ég skynja það sterkt að samlandar mínir skilja oft betur en aðrar þjóðir húmorinn minn og afstöðu til lífsins .
Ég fæ því yfirleitt önnur og sterkari viðbrögð heima á Íslandi , " segir Kristján og tekur að lokum fram að BLAM ! sé aðgengilegri en margar þær sýningar sem hann hafi áður gert .
