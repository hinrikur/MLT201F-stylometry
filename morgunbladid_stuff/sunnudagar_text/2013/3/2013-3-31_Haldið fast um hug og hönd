Guðmundur Ó. Eggertsson var einn þeirra sem tóku þátt í Hönnunarmars á dögunum .
Svefnstóllinn hans vakti mikla athygli , sem og Guðmundur sjálfur sem skar sig kannski aðeins úr hópnum þar sem hann er kominn yfir áttrætt og töluvert eldri en aðrir þátttakendur .
Guðmundur hefur rekið eigið verkstæði við Heiðargerði 76 í meira en hálfa öld .
Hann lærði til sveinsprófs í húsgagnasmíði á Húsgagnavinnustofu Snæbjarnar G. Jónssonar á Skólavörðustíg 7 en hann útskrifaðist árið 1953 .
" Þegar ég var búinn að læra fór ég á tvö verkstæði , annað var hjá Ellerti Berg Þorsteinssyni á Óðinsgötu 13 og seinna fyrirtækið var Húsgagnaverslun Reykjavíkur á Vatnsstíg 3 en þar framleiddum við alls konar heimilishúsgögn .
Hjá Snæbirni var allt smíðað eftir teikningum .
Þá voru ekki nema örfáar verslanir og fólk skipti beint við verkstæðin , " segir Guðmundur sem talar mjög vel um lærimeistara sína í náminu .
" Þetta voru úrvalsmenn .
Það var þeirra metnaður að skila okkur út í þjóðfélagið með úrvalsmenntun , " segir Guðmundur og bætir við að hann hafi alla tíð búið að því .
Hann varð húsgagnasmíðameistari árið 1956 og þegar hann fékk meistarabréfið opnaði hann sína eigin vinnustofu , Húsgagnavinnustofu Guðmundar Ó. Eggertssonar .
" Ég er búinn að vera hérna síðan , " segir hann en verkstæðið er við heimilið sem hann byggði og býr enn ásamt konu sinni , Vilhelmínu Adolphsdóttur , en þarna hafa þau alið upp sex börn .
Það kemur ekki á óvart að það standi falleg sófasett í stofunni hjá Guðmundi og Vilhelmínu .
Þau eru þrjú og smíðaði Guðmundur tvö þeirra , annað er hornsófi eftir teikningum Sveins Kjarval .
Þegar það var hvað mest að gera hjá honum var hann oft hvattur til að stækka við sig .
" En ég stækkaði ekki markaðinn þó ég stækkaði við mig .
Ég vildi aldrei fara lengra en það sem ég átti peninga fyrir , " segir hann .
Hann segir miklar breytingar hafa átt sér stað frá því hann var að læra .
Lítið framboð var af efnum eftir stríð og plastið var ekki komið til sögunnar .
Mestu breytingar hafa orðið í efnunum .
Þegar hann var að byggja var engin leið að fá lán .
" Það sem bjargaði mér var að ég fór í vinnuskipti og smíðaði innréttingar fyrir fólk í hverfinu .
Konurnar komu til mín og vildu fá eldhúsinnréttingar úr palisander .
Ég sagði : Hvað , ætlarðu að hafa þetta í stofunni ? Þetta er svo dýr viður , úrvalsviður og ekki hægt að fá hann í dag .
" Um langt skeið sérhæfði Guðmundur sig í barnahúsgögnum .
" Þau eru öll úr beyki því það flísast ekki .
Þegar ég var að læra var nánast eingöngu notað birki , sem var innflutt frá Norðurlöndunum .
Þetta var allt litað með bæs , í mahoní , tekk og hnotu , " segir hann en úrvalið batnaði upp úr 1950 .
Búið að stytta lífaldurinn En hvernig finnst honum gæðin á húsgögnum í dag miðað við þá ? " Það er búið að stytta lífaldurinn mikið .
Þessi verksmiðjuiðnaður sem er unninn með róbótum , þetta eru ekki þessi sólidu húsgögn eins og voru , " segir hann og bætir við að stundum sé hringt í hann og spurt hvort það sé ekki hægt að smíða borðstofu með öllu eins og í gamla daga .
" Þetta er bara ekki hægt lengur .
Við eigum ekki menn í þetta , " segir Guðmundur sem er samt alls ekki lokaður fyrir tækninýjungum .
" Við getum ekki lokað augunum fyrir tækninni , iðnaður breytist eins og prentiðnin .
Nú eru komnir tölvustýrðir róbótar í húsgagnasmíði en þetta er ekki notað eins og hægt væri að gera heldur er bara til að fá hraða en væri hægt að nota til að gera vandaða vöru .
" Guðmundur hefur stimplað alla sína vöru frá fyrstu tíð og segir marga hafa furðað sig á því .
" Ég var að stofna mitt fyrirtæki og vildi að fólk kannaðist við mína framleiðslu .
Ef maður væri að setja eitthvað á markað sem ekki stæðist gæti fólkið strax leitað til mín .
Ég hef í gegnum árin aldrei þurft að auglýsa mikið , bara auglýst ef ég er að koma með nýja týpu en svo er þetta varan sem selur sig .
" Gefandi starf fyrir börnin Upp úr 1970 fór Guðmundur að sérhæfa sig í barnahúsgögnum og húsgögnum fyrir hreyfihamlaða en þetta kom ekki síst til eftir heimilissýningu sem hann tók þátt í í Laugardalshöll .
" Ég hef smíðað húsgögn í fjölmarga leikskóla í Reykjavík , tvö barnaheimili á Akureyri , og skóla á Selfossi og í Vík í Mýrdal .
Og í Öskjuhlíðarskóla og Sólborg á Akureyri , " segir hann sem dæmi .
Þetta varð aðalstarfi hans næstu tuttugu árin eða svo .
Hann smíðaði leiktæki , stóla , hugvitssamleg borð og íþróttagrindur , tæki og tól fyrir leik og starf fyrir hreyfihömluð börn og stundum voru sérhönnuð húsögn fyrir ákveðin börn með sérþarfir .
Þetta voru bæði hjálpartæki og æfingatæki , sem gerðu líf umsjónarfólksins auðveldara og takmarkið var líka að bæta líf krakkanna með því að mæta þörfum þeirra .
Var þetta gefandi starf ? " Ég get sagt þér það að þetta var alveg meiri háttar .
Það er mikill skóli að hafa fengið að fara í gegnum þetta og fá að hugsa um að gera eitthvað gott af sér .
Þetta hefur gefið manni mikið .
" Ennfremur hefur Guðmundur verið í alls konar sérsmíði í gegnum tíðina og innréttaði til dæmis glæsilegt félagsheimili Oddfellow í Hafnarfirði og smíðaði húsgögnin í Baðstofu iðnaðarmanna í gamla Iðnskólanum við Vonarstræti .
Svefnstólinn sýndi hann á Hönnunarmars í samvinnu við Bólstrun Elínborgar S. Jónsdóttur .
Hann fékk einkaleyfi fyrir honum árið 1959 .
" Mesta vinnan var við mekaníkina í stólunum , að finna færslupunktana .
Þetta þurfti að líta út eins og sófi en þegar bakið var lagt niður þurfti allt að spila saman .
Ég framleiddi þennan stól í nítján ár en fór síðan í framleiðslu á barnahúsgögnum , " segir Guðmundur sem sér þó eftir því að hafa aldrei gefið stólnum nafn .
Einhverjar uppástungur komu þó upp á Hönnunarmars .
" Þeir voru að skjóta að mér nöfnum sumir , vildu kalla þetta kærleikssófann , " segir hann .
" Ekki bara ástarbólið , " skýtur Vilhelmína að létt í bragði .
Talið berst að Dönum sem hafa alla tíð getið sér gott orð fyrir húsgagnasmíði og hönnun .
" Danirnir halda fast um hug og hönd .
Danirnir skilja bara ekki í því að það skuli ekki vera haldið betur utan um fagmennskuna hérna , " segir Guðmundur sem hefur verið í forsvari fyrir Iðnaðarmannafélagið og verið þar í stjórn í mörg ár .
" Sannleikurinn er sá að þeir eiga engin fiskimið og ekkert í jörðu .
Þeir eiga beykiskógana , það er eina sem þeir eiga .
En þeir rækta hugvit og leggja allt upp úr hönnun og sköpun , " segir Guðmundur sem vill meira fjármagn í almenna iðnmenntun í þjóðfélaginu .
Hann vill efla iðnmenntun og auka framleiðslu á Íslandi .
" Við erum að tapa þekkingu .
Það hefur allt verið lagt í háskólana , " segir Guðmundur sem finnst tími kominn til að fá meira jafnvægi þarna á milli .
