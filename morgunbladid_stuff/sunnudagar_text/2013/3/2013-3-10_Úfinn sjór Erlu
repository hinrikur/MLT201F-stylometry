Erla Tryggvadóttir er stundum knúsuð fyrir að vera barnabarn nöfnu sinnar heitinnar í Lýsi sem lést í hörmulegu slysi á Spáni .
Erla sjálf hefur reynt ýmislegt síðustu árin en segir áskoranir vera sínar ær og kýr .
Konurnar í lífi hennar , föðursystur , móðir og amma hafa verið frumkvöðlar , sýnt hugrekki og stappað í hana í stálinu .
Júlía Margrét Alexandersdóttir julia@mbl.is Erla Tryggvadóttir hefur á 34 árum reynt eitt og annað .
Nöfnu sína , hina mögnuðu Erlu Tryggvadóttur , jafnan kennda við Lýsi , kvaddi hún fyrir um tveimur árum þegar sú síðarnefnda lést í sviplegu bílslysi á Spáni .
Átta ára gömul missti hún systur sína og árið 2003 segir hún hafa skerpt á umburðarlyndi og skilningi þegar móðir hennar tók saman við konu .
Hún var því sjóaðri en flestir þegar hún missti annan eggjastokkinn .
Þetta er vissulega ákveðinn ólgusjór en Erla segist vera tilbúin að takast á við nýjan kafla utan RÚV en þar sagði hún starfi sínu í útvarpinu lausu fyrir skemmstu .
Hún hefur starfað sem dagskrárgerðarmaður á Rás 1 undanfarin ár og meðal annars haft umsjón með þáttunum " Þær höfðu áhrif " þar sem Erla fjallaði um áhrifamiklar konur á síðustu öld , " Bankað upp á " og svo Samfélagið í nærmynd .
Við byrjum á æskunni .
Að vera fædd inn í eitt elsta fyrirtæki landsins og vera jafnan kennd við Lýsisfjölskylduna , þar sem langafi hennar , Tryggvi Ólafsson , var stofnandi Lýsis , hlýtur að vera svolítið sérstakt .
Eða hvað ? Það hljómar svolítið eins og að fæðast í herbergi á Hótel Holti .
Erlu stekkur bros ; að sjálfsögðu , með þetta nafn , tengi fólk hana jafnan við fyrirtækið .
En það séu ekkert nema góðar tilfinningar .
Allir taki lýsi .
" Fjölskyldan hefur starfað hjá fyrirtækinu en föðursystir mín , Katrín Pétursdóttir , keypti fyrirtækið .
Það skondna er að kærastinn minn , Finnur Sigurðsson , er líka á vissan hátt á vegum Lýsis .
Honum kynntist ég fyrir um ári en þá hafði hann starfað sem vörustjóri þar frá árinu 2007 .
Leiðir okkar höfðu þó aldrei legið saman og hefðu líklega ekki gert það nema Sigga , ein föðursystra minna , hefði ákveðið að taka málið upp á sína arma .
Hún var svo viss um að við ættum vel saman og kom á blindu stefnumóti .
Það er konunum í fjölskyldunni líkt að taka málin í sínar hendur .
Ég hefði pottþétt ekki rekist á hann annars .
Hann er mikill fjallamaður og íþróttir hans yndi .
Ég hefði ekki ratað á hann á einhverju fjalli .
Þegar ég reyndi að malda í móinn , leist ekki beint á að hitta einhvern út í bláinn , sagði Sigga frænka : " Þú þarft nú ekki að giftast honum , Erla , en þú getur alveg farið með honum í bíó .
" " Voru á leið út á flugvöll Erla elst upp í Vesturbæ Reykjavíkur og Garðabæ .
Foreldrar hennar voru ungir , frjálslyndir en ríkir þátttakendur í uppvextinum voru ekki síður þeir sem tilheyrðu stórfjölskyldunni .
Af mörgu segir Erla það hafa verið eitt mesta áfall sem hún hafi orðið fyrir í lífinu þegar amma hennar Erla lenti í hörmulegu bílslysi á Spáni .
Þar átti hún íbúð og dvaldi nokkrar vikur á ári .
Á leið út á flugvöll var Erla og systir hennar Svana á leið út á flugvöll að sækja fjölskyldumeðlim .
Þær komust aldrei alla leið .
" Ef ég hugsa um þann tíma sem amma mín er uppi ; en hún var fædd árið 1929 , var það að sjálfsögðu óvenjulegt að konur létu að sér kveða í viðskiptum .
Eiginmaður hennar , Pétur , varð forstjóri Lýsis og líf þeirra beggja var í hringiðu íslensks viðskiptalífs .
" Erla segir ömmu sína hafa verið frumkvöðul að mörgu leyti .
Hún rak heildverslanir í félagi við dóttur sína Katrínu sem varð til þess að Katrín keypti á endanum Lýsi .
Þá kenndi hún jóga og var með þeim fyrstu hérlendis sem fóru að skoða samband andlegrar heilsu við þá líkamlegu .
" Hennar saumaklúbb úr Menntaskólanum í Reykjavík tilheyrðu og tilheyra margar sterkar konur .
Má þar nefna Vigdísi Finnbogadóttur og Sigríði Erlendsdóttur .
Þá var hún að sjálfsögðu ættmóðir fjölskyldunnar .
Við vorum afar nánar .
Hún er án gríns skemmtilegasta kona sem ég hef kynnst , og þekki ég nú þær margar skemmtilegar .
" Erla eldri ólst að hluta til upp í Bandaríkjunum og útskrifaðist frá Kent Place Scholl New Yersey árið 1947 en kláraði stúdentspróf frá Menntaskólanum í Reykjavík .
Þá stundaði hún nám við University of Wisconsin og brautskráðist með BA-gráðu í bókmenntum og ensku árið 1954 .
" Amma var heimsborgari og sagði mér frá því þegar hún stalst á djassbúllur í Harlem til að dansa þegar hún var unglingur .
Hún hvatti mig ætíð áfram .
Fyrir nokkrum árum dvel ég með henni á Spáni .
Hún segir þá allt í einu við mig : " Jæja Erla , hvenær ætlar þú að fara að skapa ? " Þá var ég að klára meistarapróf í alþjóðaviðskiptum og markaðsfræði .
Ég hváði .
Hún bætir þá við : " Ég á bara við , hvenær ætlar þú að fara að láta að þér kveða ? Ég veit alveg að þér eru allir vegir færir og ég veit að þú ert vel ritfær .
Ég vil bara að þú gerir sem mest og best úr þínum hæfileikum .
Hvort sem það er að skapa verðmæti í viðskiptum eða skapa eitthvað í einhverjum öðrum skilningi .
Þú átt að stíga fram og hafa áhrif .
" Þetta voru hennar hvatningarorð .
" Engin formúla að manneskju Það liggur beint við að spyrja hvort Erla ætli þá ekki að láta að sér kveða og auðvelt að tengja hana við pólitík .
Langafi hennar , Pétur Magnússon , fyrrverandi ráðherra , var einn af stofnendum Sjálfstæðisflokksins .
Hún var mjög virk í slíku starfi þegar hún var yngri .
Á háskólaárunum var hún til dæmis varaformaður Hvatar , félags sjálfstæðiskvenna í Reykjavík , var í ristjórn vefritsins Tíkin.is og fleira til .
" Þegar maður hefur áhuga á samfélaginu sem maður býr í , þá hefur maður óhjákvæmilega áhuga á stjórnmálum – en þau eru ein leið til þess að bæta samfélagið .
Ég hef áhuga á samfélaginu og fólkinu sem þar býr , þannig að þú getur ímyndað þér að ég beri taugar til stjórnmála enda er ég stjórnmálafræðingur að mennt .
Svo er aldrei að vita hvað framtíðin ber í skauti sér .
Jafnréttismál eru í það minnsta mér mjög hugleikin .
Ég er fædd á alþjóðlegum baráttudegi kvenna , 8. mars , tel því eitthvað hafa borist mér með móðurmjólkinni og í BA-ritgerð minni fjallaði ég um frjálshyggju og femínisma .
" Móðir Erlu , Jóna Ólafsdóttir verslunarkona , er ættuð af Ströndum .
" Þar eru harðjaxlar .
Held það þurfi harðger gen til að búa þar innan um fjöllin .
Mamma tók saman við konu , Hildu Gunnarsdóttur , eftir að foreldrar mínir skildu að skiptum .
Jú , vissulega þurfti ég að venjast því en maður þarf alltaf að venja sig við nýjan raunveruleika þegar fólk skilur .
Maður ætlast til þess að foreldrar manns samgleðjist manni og taki þátt í lífi manns .
Á sama hátt samgleðst ég henni innilega .
Það er engin formúla til að því hvernig manneskja á að vera .
" Erla hefur unnið í útvarpi síðustu tvö árin .
Þar á undan hafði hún þó starfað hjá RÚV í dagskrárgerð , meðal annars í sjónvarpi og svo mátaði hún viðskiptalífið í góðærinu þegar hún vann í banka .
Sniðið á þessum árum í viðskiptalífinu fyrir hrun hentaði henni engan veginn en hún segir þau hafa verið keyrð áfram á karlmennsku og áhættusækni .
Erla viðurkennir að hafa upplifað ýmsar umtalaðar hliðar þessa tíma .
" Ég get ekki neitað því að þetta var skemmtilegt .
Það vantaði ekki .
Að fá kampavín og jarðarber með hádegismatnum eftir ársfjórðungsuppgjör .
Auðvitað snarundarlegt .
Maður áttaði sig á muninum .
En ætli þetta sé ekki rétt hjá ömmu .
Mér ferst best að skapa .
Ég þarf að vera með bók til að pára niður hugmyndir og að geta vasast í að framkvæma það sem mér dettur í hug .
Ég þarf líka áskoranir .
Ég veit eiginlega ekkert betra en að " vandamál " komi upp , og á þá auðvitað við þau sem hægt er að leysa .
Ég verð spennt .
" Jæja krakkar , keyrum þetta í gang " er það fyrsta sem ég hugsa .
Núna líður mér eins .
Ég er búin að grafa þá skurði sem mig langar að grafa á RÚV .
Finnst ég hafa klárað þann pakka í bili og ákvað því að segja starfi mínu lausu .
En ég kveð RÚV með góðar minningar um skemmtilegt samstarfsfólk og umhverfi .
" Annar eggjastokkurinn fjarlægður Sannarlega hefur Erla þó þurft að eiga við svolítið meiriháttar áskoranir .
Fyrir um ári var 20x20 cm blaðra fjarlægð úr móðurlífi hennar .
Um leið missti hún annan eggjastokkinn .
Svokallað legslímuflakk eða endómetríósa er krónískur sjúkdómur sem orsakast af því að frumur úr legi finnast á öðrum stöðum í kviðarholinu og valda þar bólgum og blöðrumyndun .
Og afar miklum sársauka .
Sjúkdómurinn er mjög algengur og því er hinn langi tími sem tekur að greina hann , um 6-8 ár að meðaltali , óvenjulegur .
Um 5-10% kvenna eru talin vera með legslímuflakk og í 30-40% tilfella veldur sjúkdómurinn ófrjósemi .
Erla fann í sjö ár fyrir einkennum án þess að greinast .
Hún segir að því miður sé þekking heilbrigðisstarfsfólks á sjúkdómnum oft lítil .
" Þetta hefur verið þó nokkurt tabú , kannski af því þetta tengist móðurlífi kvenna .
En málið er að þetta er ekkert einkamál kvenna .
Ófrjósemi er mál maka og fjölskyldunnar .
Það eru mörg ár frá því að kvensjúkdómalæknir fleygði því fram að ef til vill væri ég með legslímuflakk en svo var því ekki fylgt eftir .
Á meðan olli það miklum skaða og blaðran fór ört stækkandi .
Frá því að ég greinist og þar til kemur að uppskurðinum til að fjarlægja hana stækkaði hún um 5 cm á hvorn veginn , úr 15x15 cm í 20x20 .
Blaðran hafði skemmt annan eggjastokkinn og ég lendi því í meiriháttar inngripi sem hefði ekki þurft að koma til ef þetta hefði verið greint fyrr .
Ég vona að þær konur sem lesa þetta og finna fyrir sársaukafullum blæðingum til dæmis og orkuleysi láti skoða sig nánar .
Það er ekkert sem stendur í bókum að blæðingar eigi að vera svona erfiðar .
" Verst þótti Erlu að skilja ekki af hverju hún var alltaf þreytt .
Stundum þegar hún kom heim úr vinnu þurfti ung manneskjan að fara beint í náttfötin og upp í rúm .
Hún var þó búin að finna út að heilbrigður lífsstíll var lykilatriði .
Góður svefn og mataræði .
Hún þarf þó alltaf að fá B12-vítamínsprautur og borða járnríkan mat .
" Mér hefur fundist að ég sé með fremur háan sársaukaþröskuld .
Ég var farin að missa hár , var grá og guggin og með afar þaninn maga .
Þegar ég vaknaði úr uppskurðinum fann ég hvernig ég gat loks andað eðlilega .
" En þetta var undarleg upplifun á spítalanum .
Fegin að ná andanum var Erla á sama hluta spítalans og konur sem voru með nýbura .
" Á meðan ég er skjögrandi þarna um , skröltandi á einum eggjastokk eru konur í kringum mig sem ég deili á vissan hátt sameiginlegri reynslu með .
Ég hef fengið mænudeyfingu og ég hef farið í skurð sem er sá sami og er framkvæmdur við keisaraskurð .
En ég er ekki með barn í höndunum .
Svolítið skrýtin reynsla og mann langaði til að geta talað um mænudeyfinguna á öðrum forsendum .
Ég vona bara að tækninni og þekkingunni hérlendis fari að fleygja þannig fram að það verði hægt að skera úr um þetta fyrr .
Ytra eru þekktar konur farnar að vekja athygli á þessu og vitað er að Marilyn Monroe þjáðist af þessu .
Mér hefur verið tjáð að líkaminn sé svo fullkominn að hinn eggjastokkurinn gæti tekið við allri framleiðslu og ég vona að það verði svo .
En auðvitað hefði ég viljað hafa þá báða .
" 