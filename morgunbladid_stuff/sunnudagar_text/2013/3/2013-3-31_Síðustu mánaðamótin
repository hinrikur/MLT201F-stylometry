Ég kvíði hverjum einustu mánaðamótum " er viðkvæði alltof margra þegar staðan í samfélaginu er rædd .
Allt sem getur hækkað hefur hækkað .
Hærri skattar og skuldir , samhliða hækkun verðlags hefur dregið úr kaupmætti og fólk finnur fyrir þessu í minni ráðstöfunartekjum .
Á allt of mörgum heimilum er staðan þannig að tekjur hvers mánaðar nægja einfaldlega ekki fyrir útgjöldum .
Þetta verður að breytast .
Við þurfum sátt um að sækja fram , byggja upp og forgangsraða í þágu þess sem mestu skiptir .
Og nákvæmlega núna er bætt afkoma almennings það sem mestu skiptir .
Að sem flestir geti gert áætlanir um framtíðina og hafi trú á því að jákvæðar breytingar geti fært okkur þá von og þann kraft sem þarf til að byggja hér upp nauðsynlegan stöðugleika .
Í uppgjöri flestra fjölskyldna um hver mánaðamót er það tvennt sem skiptir mestu máli ; tekjurnar og skuldirnar .
Færri atvinnutækifæri , háir skattar og hækkandi verðlag valda því að tekjuhlið flestra heimila hefur dregist saman , á sama tíma og skuldahliðin verður fyrirferðarmeiri vegna verðbólgu og úrræðaleysis stjórnvalda .
Við þessu verður að bregðast .
Það verður best gert með því að huga að lausnum fyrir báðar hliðar heimilisbókhaldsins .
Lækkun skatta á launatekjur er hér lykilatriði , en einnig þarf að lækka tolla , vörugjöld og aðra þá skatta sem bein áhrif hafa á nauðsynjavörur .
Markmiðið er alveg skýrt .
Að einstaklingar og fjölskyldur fái til sín stærri hluta þeirra tekna sem aflað er .
Á þessu ári mun fjögurra manna fjölskylda greiða milljón krónum meira í skatta en hún gerði við lok síðasta kjörtímabils .
Ofan af þeirri þróun verður að vinda , enda ljóst að flestar fjölskyldur hefðu betur getað nýtt það fjármagn .
Við eðlilegar aðstæður væri þetta almenna leið stjórnmálanna til að mæta þeirri réttmætu kröfu að ráðstöfunartekjur almennings aukist .
Þeir tímar sem við lifum og þær óvenjulegu aðstæður sem við öll þekkjum , kalla hins vegar á fleiri aðgerðir í þágu heimilanna .
Forsendubrestinn verður að viðurkenna með raunhæfum tækifærum almennings til að lækka höfuðstól húsnæðislána , samhliða því að hverfa frá verðtryggingu sem meginreglu húsnæðislána .
Afnám stimpilgjalda , sá kostur að breyta verðtryggðu láni í óverðtryggt án endurgjalds og nauðsynlegar umbætur á ríkjandi húsnæðiskerfi munu einnig skipta miklu máli .
En til þess að hægt sé að taka þannig bæði á tekju- og skuldavanda heimilanna , þarf aðrar áherslur en ráðið hafa för undanfarin fjögur ár .
Það þarf breytingar á Alþingi og það þarf breytingar í ríkisstjórn .
Tækifæri til þeirra breytinga fæst eftir nokkrar vikur .
Vonandi eru komandi mánaðamót þau síðustu þar sem fólkið í landinu þarf að búa við óbreytt ástand , óvissu og kvíða vegna þess sem koma skal .
Hanna Birna Kristjánsdóttir hanna.birna.kristjansdottir@reykavik.is 