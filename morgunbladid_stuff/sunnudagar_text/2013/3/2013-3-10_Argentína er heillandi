Bryndís Rún Hafliðadóttir , sem verður tvítug í sumar , var skiptinemi í borginni Rosario í Argentínu frá ágúst 2011 til júlí 2012 .
Hún dásamar bæði land og þjóð og segir sérlega skemmtilegt að hafa fengið tækifæri til að fara norður í land og kynnast gamla samfélaginu , þar sem evrópskra áhrifa gætir ekki enn .
Á myndinni er Akureyringurinn Bryndís Rún , til vinstri , ásamt norskri stúlku , Siri , sem var skiptinemi suður þar á sama tíma .
Myndin er tekin við Sjö lita fjallið , frægt og fallegt kennileiti í norðurhluta landsins , sem þær skoðuðu í ferð 60 skiptinema .
" Við fórum í ferðina í janúar 2012 .
Staðurinn er stutt frá landamærunum yfir til bæði Síle og Bólivíu og þarna fengum við tækifæri til að komast eins nálægt frumbyggjum Argentínu og mögulegt er .
Evrópsk menning , sem er mjög áberandi í borgunum , hefur ekki náð þangað norður og stemningin því allt önnur .
Öll húsin eru úr leir – öll á einni hæð , vegna jarðskjálftahættu , og vegir ekki malbikaðir .
Okkur var sagt að þarna væri allt eins og fyrir mörgum áratugum .
" Hópurinn var 15 tíma í rútu frá Rosario til Salta , höfuðborgar svæðisins og þaðan var tveggja tíma ferð að þorpi við fjallið .
" Það er ekki búið að túristavæða svæðið og enginn talar ensku .
En fjallið fræga er mjög fallegt ; alls konar rauðir og gulir litir á svæðinu .
" Bryndísi Rún dreymdi um að læra spænsku , vildi til Suður-Ameríku í þeim tilgangi og sér ekki eftir að hafa valið Argentínu .
" Ég mæli eindregið með því að fólk fari þangað .
Landið er gríðarlega stórt og eini ókosturinn í raun vegalengdirnar .
En þarna er hægt að gera allt ; ég fór til dæmis í jöklagöngu , sem ég hafði aldrei gert , þarna eru skíðasvæði og þeir eiga sitt jökulsárlón .
Landslagið minnir satt að segja víða á Ísland .
Landið er rétt sunnan við miðbaug og þar er líka sums staðar mjög heitt .
" Bryndís Rún segir að gaman sé að vera Evrópubúi í Argentínu og fólki þar þyki Evrópa hreinlega toppurinn á tilverunni .
" Fáir vita eitthvað um Ísland en sumir könnuðust við Björk og börn í skólanum þekktu öll Latabæ , en vissu reyndar ekkert um að hann væri frá Íslandi .
Þessi skóli var eins og 8. , 9. og 10. bekkur hér heima , og tveir fyrstu bekkirnir í framhaldsskóla .
" 