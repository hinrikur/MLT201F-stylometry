Það erum við sjálf sem veljum okkur viðhorf , " segir Ragnhildur Þórarinsdóttir sem í viðtali við Sunnudagsblað Morgunblaðsins ræðir opinskátt um brjóstakrabbamein og lýsir því hvernig hún fór að sjá heiminn með nýjum gleraugum í kjölfar krabbans .
Þegar sjúkdómar berja að dyrum er mikilvægt að muna að við getum valið okkur viðhorf , þó að við veljum ekki sjúkdóminn .
Við getum líka valið hvaða áskoranir við tökumst á við , hvort við eltum drauma okkar eða gerum það sem við höldum að við eigum að gera eða að aðrir vilji að við gerum .
Í blaðinu segir Erla Tryggvadóttir frá sjö ára göngu sinni með ógreind sjúkdómseinkenni sem í ljós kom að stöfuðu af sjúkdómnum endómetríósu .
Í mörg ár var hún þreytt , lasin og með mikla verki án þess að læknar gætu fært neinar skýringar á ástandinu .
Hún vill opna umræðuna og hvetja konur til að taka ekki verkjum , þreytu og orkuleysi sem eðlilegum hlut heldur leita sér aðstoðar og gefast ekki upp fyrr en skýring er fundin .
Erla er fædd á alþjóðlegum baráttudegi kvenna og er þakklát fyrir að eiga sterkar konur að baki sér .
Söngkonan Hera Björk Þórhallsdóttir er ein af þeim sem elta sína drauma hvert sem er .
Hún segir frá ævintýrum sínum í Síle .
Stelpurnar í hljómsveitinni Angist völdu sjálfar sig þegar þær ákváðu að segja bless við staðalímyndir og stofna hljómsveit sem spilar dauðarokk af hörðustu gerð .
Þær spila ánægjunnar vegna og fá útrás í rokkinu .
Á þessum síðustu og verstu tímum ( tímum skapabarmaaðgerða ! ) er gott að geta horft til kvenfyrirmynda sem velja sér jákvæð viðhorf og eflast við hverja raun .
Við megum alveg velja okkur sjálf ( ar ) .
