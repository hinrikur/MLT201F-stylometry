Sjálfsagt af talsverðri reynslu og slatta af kaldhæðni sagði Winston Churchill í kjölfar síðari heimsstyrjaldar að lýðræðið væri versta hugsanlega stjórnarformið , fyrir utan öll hin .
Fyrir þann tíma , þá og nú hafa þessi ummæli hins vegar þótt eiga ljómandi vel við .
Þrátt fyrir einhverja galla , er lýðræðið einfaldlega eina stjórnarformið sem frjálsir einstaklingar geta fellt sig við .
Líkt og litskrúðugur forsætisráðherra Bretlands var hugsi yfir viðfangsefnum þjóðar sinnar og samtímans fyrir rúmum 65 árum , eru flestar þjóðir nú hugsi yfir því hvernig ákvarðanir stjórnmála og stjórnvalda geti nýst nýtist almenningi betur .
Þar gegnir lýðræðið auðvitað lykilhlutverki .
Það flækir hins vegar stöðuna að á sama tíma og þessi þörf fyrir aukið og árangursríkara lýðræði er svo rík , hefur traustið til þess sjaldan mælst minna .
Í þessari mótsögn felst ein stærsta áskorun stjórnmálanna .
Áskorun sem verður að svara með aukinni aðkomu almennings að ákvörðunum .
Sérstaklega á þetta við um stjórnmálaflokkana og það mikilvæga lýðræðisstarf sem þar er unnið .
Að endurvinna traust krefst þess að fjöldinn geti tekið þátt , haft áhrif og innleitt breytingar .
Margir flokkar hafa þegar brugðist við , þótt allir geti þeir og eigi að gera betur .
Það vekur þó athygli að þeir flokkar sem yngstir eru að árum – og segjast helst hafa orðið til vegna aukinnar kröfu um lýðræði og almenna þátttöku – gera í reynd minnst með þessi tækifæri .
Þannig eru það hinir " hefðbundnari " stjórnmálaflokkar sem halda fjölmenna landsfundi , þar sem í marga daga er skipst á skoðunum og leitað sameiginlegra lausna fyrir land og þjóð .
Með þessum fundum höfum við fylgst að undanförnu .
Fyrst hjá Samfylkingunni þar sem rúmlega 1.000 manns áttu seturétt .
Síðan hjá Framsóknarflokknum þar sem 700 manns áttu sama rétt .
Og svo um síðustu helgi þegar 400 manns gátu setið landsfund Vinstri hreyfingarinnar - græns framboðs og hjá Sjálfstæðisflokknum þar sem rúmlega 1.700 einstaklingar áttu seturétt .
Það eru einnig aðeins hinir " hefðbundnu " stjórnmálaflokkar sem halda fjölmenn prófkjör eða nota lýðræðislegar aðferðir við að velja á framboðslista .
Þannig tóku um 20.000 einstaklingar um allt land þátt í að stilla upp framboðslistum Sjálfstæðisflokksins fyrir komandi alþingiskosningar .
Það eru rúmlega helmingi fleiri en allir þeir sem tóku þátt í að stilla upp framboðslistum fyrir alla aðra stjórnmálaflokka .
En á meðal þeirra stjórnmálaflokka eru ekki þeir flokkar sem nú bjóða fyrst fram til Alþingis .
Þar eru engin prófkjör , engir stórir fundir þar sem mikill fjöldi fólks kemur sameiginlega að ákvörðunum .
Þaðan berast aðeins tilkynningar um hverjir taki sæti hvar og svo eru formenn þeirra framboða og annað forystufólk ýmist sjálfvalið eða handvalið af fámennum hópum sem ekki virðast eiga annað val .
Vonandi er þessi tilhneiging nýrra stjórnmálaflokka , að stytta sér leið framhjá fjöldanum , ekki vísbending um það sem koma skal – enda löngu ljóst að meira er alltaf betra en minna þegar lýðræðið er annars vegar .
Hanna Birna Kristjánsdóttir hanna.birna.kristjansdottir@reykjavik.is 