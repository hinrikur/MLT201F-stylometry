Gullið er hvítt .
Þetta gætu verið kjörorð Mjólkursamsölunnar sem er eitt af stærri fyrirtækjum landsins .
Nærri fjögur hundruð manns vinna hjá fyrirtækinu sem starfar á landsvísu og er ráðandi í úrvinnslu , framleiðslu , þróun og sölu mjólkurafurða .
" Mjólkursamsalan er í raun eitt stærsta fjölskyldufyrirtæki landsins .
Það er í grunninn samvinnufélag í eigu 700 kúabænda og fjölskyldna þeirra um allt land , " segir Guðný Steinsdóttir markaðsstjóri .
Mjólkursamsalan í núverandi mynd hóf starfsemi árið 2007 með sameiningu félaga í mjólkurframleiðslu um allt land .
Fjölbreytni í framleiðslu er mikil og á bilinu 20 til 30 nýjar vörur eru kynntar árlega .
Þær koma úr vinnslustöðvum félagsins sem eru í Reykjavík , Búðardal , Akureyri og á Selfossi , ásamt því að koma frá samstarfsfyrirtæki MS , Mjólkursamlagi Kaupfélags Skagfirðinga á Sauðárkróki .
Ostar á Akureyri Hjá MS í Reykjavík , þar sem um 170 manns starfa , fer fram öll bita- og sneiðapökkun á ostum , auk pökkunar á mjólk , súrmjólk og rjóma .
Þar er einnig vöruafgreiðsla fyrirtækisins ; lagerinn sem vörum er dreift af í verslanir víða um land .
Vinnslan í mjólkurbúinu í Búðardal , sem 20 manns sinna , er sérhæfð og lýtur fyrst og fremst að framleiðslu mygluosta .
Á Akureyri eru ostarnir áherslumálið .
Saga mjólkurvinnslu á Akureyri nær allt til ársins 1927 .
Mjólkurbúið er ofarlega í bænum , þar sem heitir Súluvegur , og þar er framleidd úrval osta á borð við Góðost , Skólaost , smur- og rjómaosta .
Mjólk er jafnframt pakkað í þessu búi og framleiddar ostakökur og smjör .
Hjá MS á Akureyri starfa um 80 manns .
Smjör , skyr og jógúrt Þá er það mjólkurbúið á Selfossi , þar sem um 100 manns sinna fjölbreyttum störfum .
Þaðan er sótt mjólk frá Ölfusi allt austur í Öræfi , enda þarf mikið hráefni í þá fjölbreyttu starfsemi sem á Selfossi fer fram .
Þar má nefna fernupökkun , smjör- , skyr- og jógúrtgerð , ásamt framleiðslu á G-vöru , rjómaosti og smjöri , svo eitthvað sé nefnt .
Á Egilsstöðum er svo mozzarellaosturinn framleiddur en þar starfa 13 manns .
sbs@mbl.is 