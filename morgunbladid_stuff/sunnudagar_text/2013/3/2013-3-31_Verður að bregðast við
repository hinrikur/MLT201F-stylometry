Æfingaleikir vekja sjaldnast mikla athygli , hvað þá að þeir lifi í minningunni .
Viðureign AC Milan og smáliðsins Pro Patria á Ítalíu í byrjun janúar reyndist hins vegar afdrifarík ; þá velti Ganamaðurinn Kevin-Prince Boateng af stað snjóbolta sem enn hleður utan á sig og ekki sér fyrir endann á því hvenær nær endanlegri stærð .
AC Milan var í sókn , téður Boaeteng með boltann þegar hann fékk allt í einu nóg ; tók boltann upp með höndum , sneri sér við og þrumaði honum upp í áhorfendastúku .
Gekk síðan af stað í átt til búningsherbergja og enginn fékk stöðvað leikmanninn þrátt fyrir nokkrar tilraunir : hann skyldi ekki láta bjóða sér framar kynþáttaníð , hvorki af áhorfendapöllunum né innan vallar .
Nú yrði barist gegn rasismanum fyrir alvöru .
Kynþáttafordómar hafa lengi verið kolsvartur blettur á knattspyrnuvöllum víða um heim .
Skemmst er að minnast mála Luiz Suares hjá Liverpool og Chelseamannsins Johns Terrys í Englandi í fyrravetur ; báðir voru sakaðir um og dæmdir fyrir kynþáttafordóma í garð mótherja .
Neituðu sök en voru dæmdir í leikbann og sektir .
" Leikmaður sem verður uppvís að kynþáttafordómum ætti aldrei að spila aftur fyrir félag sitt , jafnvel ekki framar í viðkomandi landi , " sagði Kevin-Prince Boateng síðar um þau mál .
Boateng og félagar hans hjá Milan , Urby Emmanuelson , Sulley Muntari og M ' Baye Niang , urðu allir fyrir barðinu á ótrúlegu kynþáttaníði í janúarleiknum .
Því tók Boateng hina afdrífaríku ákvörðun .
Hann sagði síðar að líklega hefði ekki verið rétt af sér að ganga af velli en með því hefði hann engu að síður sent mjög skýr skilaboð .
Leiknum var hætt , atvikið rataði í heimsfréttirnar og vakti marga til umhugsunar , ekki bara í íþróttaheiminum .
" Það er ekki hægt að hunsa rasismann lengur .
Hann hverfur ekki eins og höfuðverkur .
Meinið er miklu líkara malaríu , er smitandi og getur breiðst hratt út .
Okkur ber skylda til að berjast gegn þessu , " sagði Boateng fyrir ráðstefnu á vegum Sameinuðu þjóðanna ( Sþ ) í Genf á dögunum , þar sem fjallað var um kynþáttafordóma en meðal þátttakenda var mannréttindafulltrúi Sþ , Navi Pillay frá Suður-Afríku .
Í sömu viku mætti Boateng til fundar við forseta alþjóðaknattspyrnusambandsins , Sepp Blatter , í Zürich sem bauð Boateng sæti í starfshópi sem á að berjast gegn vágestinum .
Hópur stuðningsamanna Pro Patria hefur verið kærður fyrir framkomu í títtnefndum leik .
" Eitt stórkostlegasta augnablik lífs míns var þegar þegar ég hitti Nelson Mandela í Suður-Afríku árið 2010 .
Hann hvatti mig til að berjast gegn kynþáttafordómum .
Það verður að berjast til að leggja andstæðinginn að velli ; það verður að bregðast við en ekki bregðast , " segir Boateng .
Fróðlegt verður að fylgjast með framvindu mála .
Meira en bara leikur … Stökkbreyting nauðsynleg ? Gott og löngu tímabært að íþróttayfirvöld ætli sér að grípa til einhverra aðgerða til þess að útrýma fordómum á keppnisstöðum .
Skyldi þurfa stökkbreytingu mannkyns til , svo sú heimska , sem kynþáttafordómar eru , leggist af ? Er von um það ef til vill slík draumsýn að ekki borgi sig að eyða kröftum í tilraunir til betrumbóta ? Ef til vill verður að bíða þar til sjatnar eftir næsta syndaflóð ...
Fólk er tiltölulega svipað hvar sem er í heiminum , sumir að vísu stærri / minni en aðrir , einhverjir feitari / horaðri en fjöldinn og þar fram eftir götunum .
Þeir sem eru " öðruvísi " eða eiga undir högg að sækja fyrir einhverra hluta sakir verða gjarnan fyrir aðkasti .
Einelti er reglulega í umræðunni og vitaskuld rannsóknarefni .
Fordómar hvers konar virðast stundum beinlínis í tísku , a.m.k. bráðsmitandi eins og Kevin-Prince Boateng hefur sagt .
Orð eru til alls fyrst , en augljóst er að grípa verður til alvöruaðgerða og raunar löngu tímabært .
Fjársektir eru oft nefndar , jafnvel að draga stig af liðum ef stuðningsmenn þeirra haga sér eins og heimskingjar .
Hugsanlega að útiloka orðljótu vitleysingana frá íþróttavöllum , sem hugsanlega yrði árangursríkast , því fólkið virðist hafa yndi af íþróttinni þrátt fyrir allt og gleðin yrði tekin frá því ef það fengi ekki að fara á völlinn .
Vert er að hafa í huga að fordómar snúast ekki einungis um húðlit fólks , hvorki íþróttamanna né annarra .
Einhverjum hefur löngum þótt lítið til kvenna koma í íþróttum og Bernard Lacombe , fyrrverandi leikmaður og þjálfari Olympique Lyon , beit höfuðið af skömminni í útvarpsþætti fyrir nokkrum dögum .
Kona hringdi inn í þáttinn og gagnrýndi franskan landsliðsmann .
Lacombe , sem nú er ráðgjafi forseta Lyon , kaus að svara ekki málefnalega : " Ég ræði ekki um knattspyrnu við kvenfólk , það er bara þannig .
Það ætti að halda sig í eldhúsinu .
" Kanntu annan ? Ummælin féllu í grýttan jarðveg .
Þess má geta að kvennalið Lyon er það besta í Evrópu .
Boltinn Skapti Hallgrímsson skapti@mbl.is " Ég á mér draum , að sá tími komi er þjóðin rísi upp með þessa játningu sína á vörunum : Sá sannleikur er okkur auðsær , að allir menn eru skapaðir jafnir .
" Bandaríski mannréttindafrömuðurinn Martin Luther King árið 1963 .
