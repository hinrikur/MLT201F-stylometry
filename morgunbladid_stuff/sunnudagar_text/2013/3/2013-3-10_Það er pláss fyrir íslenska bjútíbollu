Hera Björk Þórhallsdóttir vann frækinn sigur í sönglagakeppninni Viña del Mar í Síle á dögunum .
Hún er þegar farin að fá tilboð og fyrirspurnir um að koma fram í Suður-Ameríku en engin ákvörðun hefur verið tekin um framhaldið .
Söngkonan viðurkennir þó að markaðurinn sé ákaflega spennandi .
Texti : Orri Páll Ormarsson orri@mbl.is Portrett : Kjartan Þorbjörnsson golli@mbl.is Ég átta mig ekki á því ennþá hvaða þýðingu þetta kemur til með að hafa fyrir mig .
Suður-Ameríka er risastór markaður og það yrði rosalega gaman að láta á hann reyna .
Núna er hins vegar nauðsynlegt að anda rólega og fara vel og vandlega yfir tilboðin sem berast .
Sjáum hvert það leiðir okkur .
" Þetta segir Hera Björk Þórhallsdóttir söngkona en hún fór sem kunnugt er með sigur af hólmi í sönglagakeppninni Viña del Mar í Síle á dögunum .
Hera Björk hafði aldrei heyrt á keppnina minnst þegar hún fékk fyrirspurn um það í nóvember síðastliðnum hvort hún hefði áhuga á að senda inn lög .
Henni þótti tækifærið spennandi og ákvað að senda inn fjögur lög , samin með mismunandi meðhöfundum .
Um miðjan desember kom svo í ljós að lagið " Because You Can " væri komið í tólf laga úrslit keppninnar .
Það samdi Hera Björk í samvinnu við Örlyg Smára , Camillu Gottschalck , Jonas Gladnikoff og Christinu Schilling , en þau tvö síðastnefndu voru meðhöfundar Heru Bjarkar að laginu " Someday " sem varð í öðru sæti í dönsku Evróvisjón-söngvakeppninni árið 2009 .
" Jólin voru að koma eftir korter og fyrir vikið lítill tími til að bregðast við þessum tíðindum , " rifjar Hera Björk upp .
Þau Valgeir Magnússon , umboðsmaður hennar , fóru þó í stellingar og útbjuggu kynningarpakka til að senda til Síle .
" Ég fékk líka allskonar styrki í formi vöruúttekta , margt smátt gerir eitt stórt .
Svo voru það bara gamall kjóll , gamlir skór og meira að segja gamlar nærbuxur , " segir söngkonan og skellir upp úr .
Þá var hún klár í slaginn .
Stemning fyrir laginu " Because You Can " hefur verið lýst sem skandinavísku danspoppi sem er form tónlistar sem Hera Björk segir til þess að gera lítið þekkt í Suður-Ameríku .
" Um leið og ég kom út fann ég að það var stemning fyrir laginu og það er ekki amalegt að taka þátt í að ryðja nýrri stefnu braut í þessari heimsálfu .
" Viña del Mar er ein virtasta og vinsælasta sönglagakeppni Suður-Ameríku .
Keppnin fer fram í Síle og hefur hún verið haldin árlega síðan 1960 , en fram til ársins 1968 máttu aðeins síleskir lagahöfundar taka þátt .
Alls hafa sautján lönd borið sigur úr býtum í keppninni , en löndin sem oftast hafa sigrað eru Síle , Ítalía , Spánn og Argentína .
Ísland er fyrst Norðurlanda til að sigra í keppninni .
Keppnin fór fram á leikvellinum Quinta Vergara að viðstöddum 25 þúsund áhorfendum , en talið er að um 100 milljón manns víðs vegar um heiminn hafi fylgst með keppninni í sjónvarpi .
Hefð er fyrir því að ýmsar stórstjörnur tónlistarbransans skemmti áhorfendum keppninnar , en í gegnum árin hafa m.a. komið fram Shakira , Julio Iglesia , Donna Summers , Ricky Martin og Gloria Estafan auk Eltons Johns og Jonas-bræðra sem tróðu upp í ár .
Áhorfendur í Viña del Mar eru frægir fyrir að láta ekki bjóða sér hvað sem er og ganga í daglegu tali undir nafninu " skrímslið " .
Ýmsir söngvarar hafa fengið að kenna á því gegnum tíðina , hafa jafnvel verið baulaðir af sviðinu .
Var í öruggum höndum Hera Björk segir keppnina einkennast af mikilli fagmennsku , menn viti greinilega hvað þeir séu að gera .
Hún dvaldist í fimmtán daga í Viña del Mar en náði lítið að skoða sig um , svo stíf var dagskráin .
" Mér leið strax vel og fann að ég var í öruggum höndum .
Þetta er risadæmi og engin tilviljun að heimamenn tali um " hátíð hátíðanna " , borgin fer hreinlega á hliðina meðan á keppninni stendur .
Ég lenti þarna í mínu fyrsta rauðadregils-partíi með öllum fegurðardrottningum álfunnar , núverandi og fyrrverandi , og fjölmörgum fyrirsætum í misjafnlega efnislitlum kjólum .
Allir sem vettlingi geta valdið láta sjá sig og meðfram dreglinum voru samankomin mörg þúsund manns .
" Hún segir Viña del Mar-keppnina smærri í sniðum en Evróvisjón en tilfinningahitinn sé án efa meiri .
Hátíðin stendur í sex daga og flutti Hera Björk lagið alls fjórum sinnum , þar af einu sinni eftir að úrslitin lágu fyrir .
Í upphafi þótti Heru Björk skondið að verðlaungripurinn væri mávur , " silfurmávurinn " til að gæta fyllstu nákvæmni .
" Múkkann heim ! sögðum við í gríni en fljótlega sá maður að gripurinn nýtur mikillar virðingar í Viña del Mar enda er mávurinn tákn borgarinnar og mjög áberandi fyrir vikið .
Eftir að úrslitin lágu fyrir vildi fólk endilega fá mynd af sér með mér og silfurmávurinn varð auðvitað að vera á myndinni líka .
Gripurinn varð sífellt veigameiri í mínum huga og ég fékk eiginlega nýja sýn á þennan fugl , mávinn .
Svei mér ef hann er ekki með íslenska skapgerð ! " Beðin um að útskýra það nánar glottir Hera Björk : " Hann fer sínu fram .
" Í Sólarsmugunni Talið berst aftur að framhaldinu .
Hera Björk kveðst til í hvað sem er en gerir þó síður ráð fyrir því að flytja til Suður-Ameríku bjóðist henni þar álitleg verkefni .
Hún á tvö börn , fimmtán og níu ára , og segir lítið vit í því að flytja með þau utan .
" Ég yrði hvort eð er svo lítið heima , þetta er svo mikil útlegð .
Ég yrði alltaf í Smugunni .
" " Sólarsmugunni , " skýtur Golli ljósmyndari inn í .
Hera Björk hlær og bætir við : " Verði eitthvað úr þessu gæti ég þurft að vera í einhverja mánuði þarna syðra .
Hvort börnin færu með mér verður bara að koma í ljós .
Annars eru þau löngu orðin vön því að mamma þeirra sé á flakki og vita að hún kemur alltaf aftur .
" Hún sér ekki fyrir sér neitt glamúrlíf , þvert á móti séu stöðug ferðalög slítandi .
" En maður leggur þetta á sig af því maður fær að syngja .
" " Because You Can " er þegar komið út með spænskum texta í Síle og Hera Björk upplýsir að unnið sé að því að gefa út tvö lög til viðbótar á næstunni .
" Lögin eru til , við erum bara að vinna í textunum .
Ég syng alveg á spænsku , þótt ég tali hana ekki .
" Valdi sönginn – eins og asni Það sem Heru Björk þótti há sér mest í Síle var að geta ekki svarað aðdáendum sínum sem kölluðu mikið á hana .
" Nú þarf ég að fara að gera alvöru úr því að læra spænskuna .
Minnstu munaði raunar á sínum tíma að ég færi sem skiptinemi í eitt ár til spænskumælandi lands en þurfti að velja á milli þess og söngsins .
Og valdi sönginn – eins og asni .
" Hún skellihlær .
Heru Björk var afar vel tekið í Síle og hún skynjar ekki annað en að fólk kunni að meta hana þar um slóðir , bæði sem söngkonu og flytjanda .
" Fólki fannst æðislegt að ég væri íslensk og að ég væri tveggja barna móðir .
Sumir líktu mér við Adele , sem er ekki leiðinlegt fyrir mig .
Kannski aðeins verra fyrir hana , þar sem hún er tuttugu árum yngri , " segir Hera Björk og hlær .
" Svo var ég líka mikið spurð um Björk , til að mynda hvort við nöfnurnar værum frænkur .
Þessar ágætu konur , Björk og Adele , voru búnar að vinna góða grunnvinnu fyrir mig þarna .
" Hún glottir .
Loftið og vatnið Hera Björk var ekki fyrr búin að vinna keppnina í Síle en upplýst var að 187 tónleikar með íslensku tónlistarfólki færu fram erlendis í þessum mánuði .
Hér og þar .
" Þetta eru frábær tíðindi , " segir hún og þegar spurt er hverju þetta sæti svarar Hera Björk : " Er þetta ekki bara loftið og vatnið ? Við Íslendingar erum aldir upp við að framkvæma allt sem við viljum gera .
Auðvitað hefur þetta komið okkur í koll en þegar kemur að menningu og listum vinnur þetta hugarfar klárlega með okkur .
" Hún var ekki bara spurð út í Björk í Síle , heldur líka Sigur Rós og Of Monsters & Men .
" Þó þetta séu gjörólíkir listamenn erum við öll eins í þeirra huga .
Ætli það sé ekki þetta afslappaða öryggi sem við búum yfir .
Það er eitthvað í karakternum sem fær okkur til að vilja skara fram úr .
" Hún ber einnig lof á Iceland Airwaves í þessu sambandi , sú hátíð hafi vakið mikla athygli á íslenskri tónlist erlendis .
" Það hjálpar líka að markaðurinn hér heima er lítill .
Það þýðir að allir sem hafa eitthvað fram að færa ná í gegn , týnast ekki í öllum hinum milljónunum sem eiga sömu drauma erlendis .
Við erum líka býsna fljót að sigta út x-faktorana og koma þeim í umferð .
" Og við gætum gert meira : " Ég kasta fram hugmynd : Hvernig væri að breyta Iceland Airwaves í söngvara- og / eða lagakeppni ? Það myndi vekja enn meiri athygli á hátíðinni og styrkja hana til lengri tíma .
" Evrópugigg og jólaplata Sitthvað fleira er á döfinni hjá Heru Björk .
Hún er bókuð á nokkrar hátíðir í Evrópu á næstunni , svo sem í Danmörku , Belgíu og Hollandi , mest tengt Gay Pride-hátíðahöldum .
" Ég er ennþá að fá verkefni í Evrópu út af Evróvisjón , " segir hún .
Þá er Hera Björk farin að leggja drög að jólaplötu .
" Ég gaf út jólaplötu fyrir þrettán árum , Ilm á jólum , og núna fermi ég hana fyrst áður en ég kem með nýja .
Hún verður í sama dúr og sú fyrri .
" Þá hyggst hún halda áfram að semja og vinna í lögum með ýmsum meðhöfundum sínum .
" Tilgangurinn með minni tónlistarsköpun er alls ekki að finna upp hjólið .
Maður verður að þora að vera pínu hallærislegur og jafnvel væminn , þar sem það á við .
Nota klisjurnar sem ganga vel í fólk .
Ég kalla þetta " mömmupopp " , það er tónlist sem þú syngur með og hækkar í meðan þú ert að keyra bílinn .
Lykilatriðið er að vera sjálfri sér trú og færa fólki smá gleði .
Ég er ekki mikið að velta mér upp úr hlutunum .
Hvers vegna fórstu frá mér ? og allt það .
Aðrir geta séð um það .
" Vatnaskil urðu hjá Heru Björk fyrir um fimm árum þegar hún ákvað að hætta að hlusta á aðra og einbeita sér í staðinn að því sem hún vildi gera sjálf í tónlist .
" Það er vonlaust mál að eltast við það sem maður heldur að aðrir vilji , maður verður að fylgja hjartanu .
Síðan hefur þetta verið eintóm gleði og ég sé ekki betur en það sé pláss fyrir íslenska bjútíbollu á þessum markaði .
" Hera Björk er orðin fertug og segir aldurinn ekki skipta nokkru máli .
" Sumir telja sér trú um að vonlaust sé að elta draumana sína eftir þrítugt , ekki síst konur .
Það er algjör vitleysa .
Nennirðu að vinna vinnuna þína og vera sjálfri þér trú eru þér allir vegir færir .
Það þarf bara að grípa tækifærin þegar þau koma .
" Eins manns her Her fór utan til Síle með Heru Björk .
Eins manns her , Valgeir Magnússon , umboðsmaður hennar .
" Valli var eins og milljón manns , án hans hefði ég aldrei getað þetta .
Auk þess að halda utan um allt lærði hann að greiða mér áður en ég kom fram .
Það var dásamlegt að fylgjast með honum í speglinum , með tunguna út úr sér af einbeitingu , " segir Hera Björk og bætir við að Valgeir hafi einnig sterka skoðun á klæðaburði hennar á sviði .
Hún segir Valgeir hafa fengið háðsglósur af þessu tilefni en það sé eins og að skvetta vatni á gæs .
" Valli gerir það sem gera þarf , eins og góðum umboðsmanni sæmir .
Hann myndi örugglega gyrða mig líka þyrfti ég á því að halda .
" Hún hlær .
Hera Björk hefur unnið með Valgeiri síðan 2009 og segir þau eiga afar vel saman .
" Hann gerir mér kleift að einbeita mér að því sem ég er góð í , að syngja og brosa .
Hann er góður í öllu hinu .
Valli er líka mjög duglegur að veita mér aðhald , eins og að reka mig í rúmið á kvöldin þegar ég er farin að kjafta og hlæja of mikið .
" 