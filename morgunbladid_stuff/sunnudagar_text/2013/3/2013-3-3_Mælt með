1 Söngvaskáldin og skötuhjúin Uni og Jón Tryggvi bjóða reglulega til tónleika heima hjá sér í Merkigili á Eyrarbakka .
Á sunnudag klukkan 16 treður hljómsveitin Ylja þar upp , svo full ástæða er til að fjölmenna á Bakkann .
2 Kvikmyndaunnendur ættu að drífa sig í Sambíóin í Egilshöll , þar sem Óskarsverðlaunakvikmyndin Argo hefur aftur verið tekin til sýninga .
Hreppti hún fern verðlaun , meðal annars sem besta mynd ársins .
3 Merkilegri yfirlitssýningu á verkum Gísla B. Björnssonar lýkur í Hönnunarsafni Íslands í Garðabæ á sunnudag .
Þá munu Gísli og Harpa Þórsdóttir safnstjóri ganga um sýninguna klukkan 14 og ræða um feril Gísla og grafíska hönnun , en hann er einn atkvæðamesti grafíski hönnuðurinn í íslenskri hönnunarsögu á 20. öld .
4 Norðlendingar eiga von á góðu þegar Pétur Ben treður upp á Græna hattinum á Akureyri á laugardagskvöld ásamt hljómsveit .
Kynna þeir aðra sólóplötu Péturs , " Gods lonely man " , sem rýnar hafa gefið góða dóma .
Hljómsveitina skipa Arnar Þór Gíslason , Óttar Sæmundsen og Þorbjörn Sigurðsson , auk Péturs .
5 Ljóð , norðurljós og glitrandi íshellu má sjá á myndum Rúnu K. Tetzschner á sýningu sem opnar á bókasafninu í Hveragerði á laugardag kl. 12 .
Einnig má sjá silkiskreytt ullarsjöl og álfahúfur eftir Kömmu Níelsdóttur .
