Sýningar á þriðju þáttaröð Game of Thrones er beðið með gríðarlegri eftirvæntingu .
Hún var tekin upp að hluta hér á Íslandi þar sem Mývatnssveitin leikur stórt hlutverk með fegurð sinni og tign .
Kynningarmyndband þáttanna var sett á vefinn þar sem fjallað er um Íslandsheimsóknina .
Benedikt Bóas benedikt@mbl.is Þetta var hinn fullkomni staður til að sýna hvað er handan veggsins , " segir leikarinn Kristofer Hivju sem leikur Tormund Giantsbane eða Þórmund risabana í Game of Thrones en tökur á nýjustu þáttaröð þessa geysivinsælu þátta fóru fram í Mývatnssveit í nóvember .
Game of Thrones setti myndband af tökum á netið nýverið til að kynna komandi þáttaröð .
" Landslagið þarna var eins og frá öðrum hnetti .
Þannig leið mér allavega , eins og ég væri einhvers staðar annars staðar en á jörðinni , " bætir Mackenzie Crook við , en hann leikur Orell , þó að fleiri þekki hann eflaust sem klaufann í kvikmyndinni Pirates of the Caribbean .
Þann sem missti alltaf augað .
Gríðarleg eftirvænting er fyrir þriðju þáttaröðinni af þessum vinsælu þáttum .
Rúmlega tíu milljónir hafa samanlagt fylgst með hverjum þætti hjá bandarísku sjónvarpsstöðinni HBO og íslenska þjóðin bíður spennt eftir hverjum þætti .
Önnur þáttaröð var að hluta til tekin upp hér á landi síðasta vetur , mestmegnis við rætur Vatnajökuls .
Sú vinna gekk mjög vel og voru framleiðendur þáttanna mjög ánægðir með Ísland í vetrarskrúðanum .
Þeir ákváðu því að koma aftur og varð Mývatnssveit fyrir valinu enda sveitin rómuð fyrir fegurð .
Atriðin sem munu tengjast Íslandi gerast handan veggsins svokallaða þar sem John Snow og félagar halda til .
" Þetta var alveg það sem ég ímyndaði mér margfaldað með tíu .
Fegurðin hérna er ótrúleg , " segir Alex Graves , einn af leikstjórum þáttana .
Þriðja þáttaröð fer af stað í lok mánaðarins í Bandaríkjunum og verða þættirnir tíu talsins .
Samkvæmt upplýsingum Morgunblaðsins verða tökur frá Íslandi nýttar í að minnsta kosti fimm þáttum eða helmingnum .
Rúmlega 20 heimamenn voru ráðnir sem aukaleikarar vegna þáttanna en alls voru 70 Íslendingar ráðnir sem aukaleikarar , allir vanir hestamenn og með mikið skegg .
Íslensku aukaleikararnir leika " Wildlings " , eins konar villifólk .
Tökurnar fóru að mestu leyti fram í landi Kálfastrandar , skammt frá Höfða .
Erlendu leikararnir eru flestir breskir og írskir og höfðu því séð snjó áður , en kannski ekki í þetta miklu magni sem himnarnir skiluðu niður .
Þá nutu gestirnir heimsfrægrar norðurljósasýningar sem reglulega sést í Mývatnssveit og sló hún í gegn .
Forráðamenn þáttanna voru mjög strangir á myndatökur fjölmiðla á tökusvæðinu og aukaleikararnir þurftu allir að undirrita þagnarskylduskjal um að segja ekki frá neinu sem fram fór á tökustaðnum .
Þá voru farsímar og myndavélar stranglega bannaðar á tökustað .
Lífið á tökustað var samt ekki bara dans á rósum því heimamenn þurftu að vera mættir í smink í Skjólbrekku kl. rúmlega sex um morguninn og bíða síðan í fullum skrúða þar til öskrað var " action " .
" Það voru mikil veðrabrigði og alls ekki auðvelt að mynda en Mývatn og Ísland allt er svo fallegt að það gerir þetta auðveldara , " segir Kit Harington sem leikur Jon Snow , einn aðalkarakter þáttanna .
" Það skiptir miklu máli að koma til svona staðar þar sem er gífurlegur kuldi og snjórinn er ekta .
Þegar leikararnir eru að hrúgast saman fyrir framan eldinn þurftu þeir að gera það og það var ekta því kuldinn var slíkur .
Það voru rúmlega fimm tímar af dagsljósi þannig að pressan var mikil að ná góðum tökum .
Það þurfti að skipuleggja sig vel og spá í hvernig maður kæmi öllum búnaðinum á rétta staði áður en sólin hyrfi .
En við viljum frekar eyða peningum í rétta staðinn en að gera þetta á bak við grænan vegg .
Það gerir þetta miklu raunverulegra sem skilar sér vonandi heim í stofu , " segir David Benioff , framleiðandi , handritshöfundur og leikstjóri .
