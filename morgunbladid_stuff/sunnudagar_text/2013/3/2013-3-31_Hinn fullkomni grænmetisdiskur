Grænmeti er mikilvægur hluti af fjölbreyttu fæði og gefur vítamín og steinefni sem hafa veruleg áhrif á líðan og virkni líkamans .
Því er forvitnilegt að athuga hvort hægt sé að búa til hinn fullkomna grænmetisdisk til að fá öll vítamín .
Skoðum hvaða grænmeti inniheldur hvaða vítamín , hver virknin er og áhrif skorts á líkamann .
Borghildur Sverrisdóttir borghildur74@gmail.com Gulrætur og dökkt blaðsalat fyrir húð , hár og ónæmiskerfið A-vítamín hefur mörg mikilvæg hlutverk .
Það gegnir veigamiklu hlutverki fyrir sjónina s.s. gegn náttblindu og sjóndepru ; fyrir húðina s.s. gegn unglingabólum ; fyrir myndun beina og tanna .
Þá er A-vítamín andoxunarefni sem m.a. eflir ónæmiskerfið og ver frumur líkamans gegn sjúkdómum .
Þá minnkar A-vítamín magn " slæma " kólesterólsins .
Ef skortur er á A-vítamíni gæti það birst í þurru hári eða húð , augnþurrki , náttblindu eða tíðum kvefpestum .
Þeir sem kannast við þessi einkenni gætu dregið úr þeim með aukinni neyslu á sætum kartöflum , gulrótum , dökku blaðsalati s.s. spínati og grænkáli , en þetta eru þær grænmetistegundir sem gefa mesta A-vítamínið .
Aspas og spergilkál fyrir taugarnar , andlega líðan og vöðvauppbyggingu B-vítamínin eru nokkur og hlutverk þeirra er margt og misjafnt .
Þau byggja upp taugarnar , húðina , augun , hárið , lifrina og hjálpa til við uppbyggingu vöðva svo eitthvað sé nefnt .
Skortur á B-vítamínum getur leitt til þunglyndis og kvíða .
Skortur á B2 og B3 getur lýst sér sem sár og sprungur í munni og húð og skortur á B6 getur leitt til blóðskorts .
Það er því margt sem B-vítamín hafa áhrif á .
B-vítamínríkasta grænmetið er aspas , spergilkál , rófur , gulrætur , tómatar og sveppir .
Tómatar , grænt kál og paprika geta unnið gegn stressi og flensum Ávextir eru þekktir fyrir að innihalda C-vítamín en ýmiss konar grænmeti inniheldur líka töluvert C-vítamín .
C-vítamín er andoxunarefni og eflir því ónæmiskerfið eins og A-vítamín .
C-vítamín getur einnig dregið úr stressi og líkum á sjúkdómum , s.s. krabbameini .
Skortur á C-vítamíni getur birst sem tannholdsbólga , blóðleysi eða hægur gróandi sára .
Tómatar , grænt kál , paprika og spergilkál innihalda mest C-vítamín allra grænmetistegunda .
Dökkt blaðsalat og vorlaukur fyrir blóðið K-vítamín er lífsnauðsynlegt vítamín en án þess gæti blóð ekki storknað .
Skortur er mjög sjaldgæfur .
Nýlegar rannsóknir hafa gefið í skyn að K-vítamín geti leikið ákveðið hlutverk í að vinna gegn beinþynningu og að aukin inntaka á K-vítamíni geti dregið úr líkum á krabbameini og hjartasjúkdómum .
K-vítamínríkasta grænmetið er dökkt blaðsalat , vorlaukur , spergikál , aspas og hvítkál .
Fjölbreytni er lykilatriði Hollusta grænmetis byggist aðallega á ríkulegu magni trefja , vítamína , steinefna , andoxunarefna og fleiri lífvirkra efna .
Það er ekki síst samspil þessara ólíku efna sem talið er hafa verndandi áhrif gegn sjúkdómum og því varla hægt að tala um hinn fullkomna grænmetisdisk .
Vítamínríkustu grænmetistegundirnar eru líklega aspas , spergilkál , gulrætur , dökkt blaðsalat og eru þær í flokki svonefndrar ofurfæðu , þar sem þær innihalda mörg vítamín og mikið af þeim .
Ekki er ráðlagt að einblína á þær , þó gott sé að leggja á þær áherslu .
Fjölbreytt dagleg grænmetisneysla leikur lykilhlutverk og mikilvægt er að neyta bæði trefjaríkra grænmetistegunda eins og spergilkáls , blómkáls og gulróta og vatnsmeira grænmetis eins og tómata , agúrku og papriku .
Fjölbreytnin byggist líka á að borða bæði hrátt og eldað grænmeti .
Rétt er að taka fram að þó að einstaklingar kannist við skortseinkennin sem hér um ræðir þarf ekki að vera um vítamínskort að ræða .
Leita þarf læknis , næringarfræðings eða annarra sérfræðinga til nánari athugunar .
www.landlaeknir.iswww.vitamin.is www.healthaliciousness.com Vítamín í töfluformi Almennt er talið að vítamín í töfluformi geti ekki veitt sömu áhrif og vítamín úr fæðunni .
Því er mikilvægt að líta á vítamíntöflur sem aukaafurð og leggja almennt áherslu á daglega grænmetisneyslu .
Þá er mikilvægt að taka slík bætiefni alltaf með mat , þar sem efni úr fæðunni hjálpa til við að nýta vítamínin betur .
Grænmetisætur sem borða hvorki egg né fisk þurfa að huga sérstaklega að B12-inntöku , þar sem ekkert grænmeti inniheldur B12 .
B12 vinnur gegn blóðskorti , hjálpar til við meltingu og upptöku næringarefna .
Þá viðheldur B12 heilbrigði húðarinnar , vinnur að viðhaldi og uppbyggingu taugakerfisins og að viðhaldi og uppbyggingu frumna líkamans almennt .
Andoxunarefni A- , C- og E-vítamín teljast m.a. til andoxunarefna .
Andoxunarefni er samheiti yfir náttúruleg efni sem vernda líkamann gegn sindurefnum , en þau eru alls staðar í umhverfi okkar og geta skaðað lifandi frumur og þannig veikt ónæmiskerfið , leitt til sjúkdóma og ótímabærrar öldrunar .
Andoxunarefni gera sindurefni hlutlaus og koma þannig í veg fyrir skaða af þeirra hálfu .
Líkaminn sér okkur reyndar fyrir ensímum sem gegna þessu hlutverki , en mikilvægt er að fá þessi andoxunarefni einnig úr fjölbreyttri fæðu , s.s. úr grænmeti .
Regluleg neysla á gulrótum , spergilkáli , spínati , papríku , chili og tómötum getur því átt sinn þátt í því að halda okkur ungum og frískum .
Paprikur geta viðhaldið æskuljómanum lengur Því ber að fagna að grænmetisneysla hefur aukist hjá okkur Íslendingum síðastliðin ár .
Neyslan er þó ekki nægilega mikil og við getum vel gert betur .
Heilbrigt líf Við vitum öll hvað vítamín og steinefni spila stórt hlutverk í virkni líkamans og almennri vellíðan og því er góð vísa aldrei of oft kveðin .
Þetta vita bætiefnaframleiðendur líka og það er ekki að ástæðulausu sem fæðubótarefnamarkaðurinn er eins stór og raun ber vitni .
Framsetning bætiefna og virkni þeirra hafa mikil áhrif en hingað til hafa grænmetisframleiðendur ekki auglýst grænmetið sitt út frá virkni þess .
Ég velti fyrir mér hvort sala á tómötum og paprikum myndi ekki bara aukast töluvert ef það yrði auglýst á sambærilegan hátt og fyrirsögnin hér að ofan .
Auglýst sem andoxunarefni sem geta hjálpað okkur að takast á við andlegt og líkamlegt álag , geta dregið úr líkum á krabbameini og ótímabærri öldrun húðarinnar ? Annað eins höfum við nú keypt okkur úr krukkum .
Bætiefni sem viðbót Fæðubótarefnamarkaðurinn er stór .
Að mörgu leyti er ágætt að það sé til úrval af góðum bætiefnum fyrir þá sem þess þurfa .
Góð bætiefni geta gert gæfumuninn þegar um ákveðna vöntun líkamans er að ræða .
Margar konur þurfa á aukajárni að halda vegna mikilla blæðinga .
Þá getur verið gott fyrir fólk sem komið er af léttasta skeiði að taka inn kalk gegn beinþynningu og aðrir hafa þörf fyrir að taka inn acidophilus-gerla , til dæmis eftir sýklalyfjainntöku , til að bæta meltingarflóruna .
Við inntöku bætiefna er mikilvægt að vita hvernig bætiefnið nýtist best .
Til að járn nýtist líkamanum sem best er mikilvægt að taka C-vítamín með því , t.d. appelsínusafa .
Þá er mikilvægt að taka D-vítamín með kalki , eins og í lýsi .
Upptaka acidophilus er talin aukast verulega ef við tökum inn FOS ( Fructo-Oligosaccharides ) sem eru uppleysanlegar trefjar sem finnast í ákveðnum tegundum grænmetis , t.d. blaðlauk og aspas .
Já , það getur verið flókið að láta bætiefnin virka sem best .
Það þarf hins vegar ekki að vera flókið að auka grænmetisneyslu .
Þetta er allt þarna ef valið er fjölbreytt .
Íslenskt grænmeti Almennt er ráðlagt að taka inn eina fjölvítamínstöflu á dag , lýsi og auka D-vítamínskammt yfir vetrartímann .
En þegar við erum farin að taka inn raðirnar af vítamínum og neytum svo aðeins grænmetis einstaka sinnum þurfum við líklega að forgangsraða , því upptaka vítamíns er almennt betri frá náttúrulegri uppsprettu en í formi bætiefna .
Nú þegar vorið liggur í loftinu getum við farið að hlakka til að sjá verslanirnar fyllast af íslensku grænmeti .
Fátt bragðast betur en hárauðir íslenskir kirsuberjatómatar , brakandi ferskt brokkólí eða safaríkar rófur .
Ég tala nú ekki um ef það kemur úr eigin garði .
Vissir þú að hið öfluga andoxunarefni beta-karótín gefur grænmeti appelsínugula litinn í gulrótum , sætum kartöflum og graskerum .
Þar sem beta-karótín er fituleysanlegt vítamín getur það hjálpað til við upptöku þess að borða fitu með því eins og ólífuolíu eða hnetur .
* Vissir þú að á efri árum dregur úr upptöku B-vítamína og því er talið mikilvægt fyrir eldri borgara að leggja sérstaka áherslu á B-vítamínríka fæðu og jafnvel að taka aukalega B-vítamín í töfluformi .
* Vissir þú að í grasafræði eru tómatar flokkaðir sem ávextir , en í næringarfræði eru tómatar einnig flokkaðir sem grænmeti .
Borghildur Sverrisdóttir 