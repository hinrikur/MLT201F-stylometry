Það að ég sé hreinskilin og orði hlutina eins og þeir eru var mikils metinn kostur hjá vinnuveitendum mínum í Frakklandi .
Þegar ég kom heim til Íslands fann ég fljótt að fólki fannst þessi hreinskilni ekki í lagi .
En meðvirkni funkerar ekki í neinu fagi , engum viðskiptum né samskiptum .
Sagan um nýju fötin keisarans er frægasta sagan um þetta efni , " segir Linda Björg Árnadóttir , fata- og textílhönnuður .
Þótt fagfólk og fagurkerar hafi fyrir löngu spottað Lindu sem mikilsháttar hönnuð gerði Linda nokkuð skemmtilegt árið 2010 .
Hún fangaði athygli þeirra sem jafnan velta ekki fyrir sér þeim heimi .
Til upprifjunar er Linda konan sem setti allt á hliðina þegar hún sendi Evu Maríu Jónsdóttur sjónvarpskonu bréf eftir úrslitakvöld Söngvakeppni sjónvarpsins .
Í bréfinu sagði Linda að kjólar kynnanna ; Evu Maríu Jónsdóttur og Ragnhildar Steinunnar , væru þeir ljótustu sem hún hefði séð séð í sjónvarpinu .
Bréfið rataði í fjölmiðla og þar eftir hefur ekki aðeins verið fylgst með því sem Linda skapar heldur jafnframt öllu því sem hún færir opinberlega í tal .
Í framhaldi bréfsins sagði Linda í viðtölum að RÚV bæri þá ábyrgð gagnvart íslenskum sjónlistum að það yrði að sýna það besta sem væri í gangi hverju sinni .
Þann dag heimsóttu um 10.000 manns hennar persónulegu heimasíðu og ljóst var að í Lindu bjó stórskemmtilegur og óbanginn þjóðfélagsrýnir .
Þetta óvenjulega mál náði svo langt að komast í aprílgabb Fréttablaðsins og Spaugstofuna .
En þetta sagði ýmislegt um hvernig Linda fer sjaldnast eins og köttur í kringum heitan graut .
Enda segir hún það ekkert nema virðingarleysi ef fagmennska sé ekki álitin mikilvæg þótt efnið heiti " tíska " .
Áður en við ræðum lopapeysumálið mikla á Alþingi , Evróvisjón , kennsluaðferðir Lindu og fleira skemmtilegt ætlum við rétt lauslega að renna yfir ferilinn sem er flottur .
Hún hefur bæði menntað sig í fatahönnun og textílhönnun .
Útskrifaðist árið 1995 úr textílhönnunardeild MHÍ með hæstu einkunn fyrir lokaverkefni .
Tveimur árum síðar útskrifaðist hún sem fatahönnuður úr Parísarskólanum Studio Bercot .
Hún var snemma farin að vinna til verðlauna .
Fyrstu verðlaun í SIFA , Smirnoff fashion awards tvö ár í röð .
Búningahönnun fyrir leikhús er meðal verkefna og hún hefur skapað línur undir eigin hönnunarmerki , meðal annars hið vinsæla merki SVO og síðar Scintilla þar sem hún hefur unnið mikið með textíl í heimilisvörum .
Hún hefur unnið fyrir franska hönnuðinn Martine Sitbon , snyrtivörufyrirtækið Shiseido , unnið í verkefnum fyrir Jil Sendor , Hugo Boss og Sergio Rossi svo eitthvað sé nefnt .
Þá vann hún að umgjörð myndbanda fyrir Gus Gus-hópinn , Björk og Sigur Rós .
Með nýlegri verkefnum utan fagstjórastarfsins í LHÍ voru raunveruleikaþættirnir Hannað fyrir Ísland .
Linda hefur útskrifað um 120 fatahönnuði .
Mikil og víðfeðm reynsla verður því ekki af henni skafin .
Skiljanlega hefur hún skoðanir á öllu því sem tengist hennar fagi .
" Ég vissi snemma að áhugi minn lægi þarna .
Heima var ég hvött til að læra eitthvað praktískara svo ég beið aðeins með að fara af stað .
Ég fór í Myndlista- og handíðaskólann en ég get ekki sagt að á þessum tímum hafi fólk verið bjartsýnt á að hægt væri að hafa lifibrauð af hönnun .
Það hefur ótrúlega margt breyst .
Hluti af viðhorfinu gagnavart fatahönnun var að þetta væri ekki eiginlegt fag .
Að þetta snérist um persónulegan smekk og það væri ekki til neitt faglegt mat á hönnun .
Ég og við uppi í Listaháskóla höfum algerlega tekið þá stefnu að tala aldrei þannig .
Það er til faglegt mat á fagurfræði .
Fólki verður stundum heitt í hamsi þegar nefnt er að það sé til eitthvað sem heitir góður smekkur og það sé fólk í tískubransanum sem í raun og veru hafi mikla þekkingu og skilning á því .
Þetta fólk fær mjög góð störf út um allan heim .
Fólk á erfitt með að kyngja að sumir eru einfaldlega með betra auga fyrir þessu en aðrir .
" Linda segir að þó hafi orðið stórkostleg breyting á orðræðunni um hönnun .
" Fatahönnun getur búið til peninga – fjöldaframleidda vöru – nýsköpun í iðnaði .
Um leið og allir gera sér grein fyrir þessu verður almennt farið að taka mark á þessum heimi .
" Linda mælist til þess að fólk horfi til Frakklands .
Þá liggi þetta strax í augum uppi .
Bara hjá samsteypunni sem á Louis Vuitton , LVHM , starfi jafnmargir og 2/3 hlutar íslensku þjóðarinnar , 200.000 manns .
Það grínist enginn með þetta fag þar .
" Þetta er ekkert " kerlingarhobbí " eins og gjarnan er talað um þetta fag hér .
Ég nota þetta orð og sumir fá áfall yfir því en svona er þetta bara .
" Sumir hræðast Lindu Hefurðu alltaf verið svona ? Eða var það námið úti sem þjálfaði þig í að viðra skoðanir þínar geiglaus ? " Ég held að ég hafi alltaf verið svona .
Í dag er ég í þannig stöðu að ég fæ að njóta þess .
Fólki er farið að finnast það skemmtilegt að ég hafi skoðanir og vill heyra hvað ég hef að segja .
Ég upplifði það reyndar fyrst úti , í skólanum og í starfi mínu þar eftir námið .
Það var svo gaman .
Allir vildu vita hvað mér fyndist um eitthvað .
" Linda segir það ekki gott fyrir greinina að fólk sé jákvætt bara til að styggja ekki eða særa .
" Ef ég samþykki að einhver flík sé falleg án þess að innistæða sé fyrir því og hún fer í verslanir er það á endanum þannig að hún selst ekki .
Kennarar bresku listaháskólanna , sem eru þeir bestu í heiminum , færa skoðanir sínar í búning sem getur valdið hneykslun .
Það kom hingað kennari frá Central St .
Martins að dæma lokaverkefni og hún sagði til dæmis að flík hefði verið þannig að það mætti halda að einhver hefði ælt á hana .
En til að geta verið gagnrýninn þarftu líka að hafa húmor .
Það hafði mikil áhrif á mig að vera með kennara á borð við þennan sem henti verkefnum stundum beint í ruslið .
" En eru krakkarnir í LHÍ þá ekkert hræddir við kennarann Lindu ? " Það koma árgangar sem eru pínu hræddari við mig en aðrir en ég held að fólk hafi svolítið ranga mynd af mér sem gribbu , ég er misskilin , alls ekki eins slæm og einhverjir halda kannski , " segir Linda og hlær .
" Ég er ekki ósanngjörn og þegar krakkarnir hafa kynnst mér er enginn hræddur við mig lengur .
En það tekur tíma að venjast gagnrýnni kennslu og ég gef ekki geðþóttasvör , ég get rökstutt og það er það sem skiptir máli .
" Til marks um þær breytingar sem eru að verða á viðhorfi til fagurfræði nefnir Linda styrkjakerfið .
" Lengi vel var það þannig að ef þú vildir hanna hjólastól þá fékkstu frekar styrk ef hjólastóllinn gat keyrt upp veggi og var þá ný tækni heldur en ef hjólastóllinn átti einfaldlega að vera fallegur í útliti .
Af því að fagurfræðin hefur ekki verið álitin eiginlegt hugverk á Íslandi og ekki þörf .
" Linda er hrifin af klæðaburði Íslendinga .
Hún segir skort á langri sögu borgaralegra hefða gera það að verkum að við erum afskaplega nýjungagjörn .
Annars staðar á Norðurlöndum passi íbúar sig að vera ekki flottari í tauinu en náunginn því annars skyggirðu á hina .
" Yngra fólk sérstaklega er óhrætt við að klæða sig eins og það lystir en það vantar ákveðinn skilning á gæðum .
Við erum voða fljót að hlaupa til og kaupa nýjasta draslið .
En við leyfum okkur upp að vissu marki að vera karakterar í útliti þótt við séum það kannski ekki alltaf í tali .
Ég kynntist karakterdýrkun í Frakklandi , ekki síst á eldra fólki .
En eldra fólk er því miður hrætt við að stinga í stúf hérlendis .
Íslenskar eldri konur missa svolítið sjálfstraustið með aldrinum , auðvitað með undantekningum , en eldri konur bera sig vel í Frakklandi og eru sjálfsöruggar .
Fólk þar er ekki jafnmikið að horfa á sig utan frá og hafa áhyggjur af því hvað öðrum finnst , er ekki eins meðvirkt .
Kannski er þetta líka að á Íslandi stendur eldri kona ekki fyrir nein sérstök völd , það er enginn æðislega mikið að hlusta á eldri konur og það er ekki gott .
Ég held að það sé leiðinlegt að verða gamall á Íslandi .
" Kynþokkinn er valdatæki En tíska er þó ekki á móti konum .
Hún vinnur með þeim og konur á öllum aldri ættu að nýta sér það .
Þetta er blákalt mat Lindu og á öndverðum meiði við það sem oft heyrist .
" Tískuumfjöllun er oft afgreidd sem óæðra efni .
Það er alger misskilningur að tíska vinni gegn konum .
Tíska getur í raun og veru hjálpað jafnréttisbaráttunni .
Fyrirbæri eins og UNICEF er fundið upp af tískuhönnuðum .
Það var alveg stórkostlega mikilvæg hugmynd að bæði kyn gætu gengið í sömu fötum og notað sama ilmvatn .
Tíska hefur verið tæki sem hefur hjálpað okkur að breytast og þróast .
" Linda bætir við að með klæðnaði sé hægt að falsa ýmislegt – jafnvel kyn .
Þetta sé mjög athyglisvert hjálpartæki .
" Ég er femínisti dauðans .
Og ég hlakka til þegar konur geta látið kynþokkann leka af sér án þess að allt verði vitlaust .
Það fer svolítið fyrir brjóstið á mér þegar fólk talar um kynþokka sem klám .
Það að kona skuli líta út fyrir að vera að tæla mann eða konu til einhvers líkamlegs er stimplað sem klám .
Þetta er orðið svo óendanlega leiðinleg umræða .
Hefurðu farið á herrafatakvöld Kormáks og Skjaldar ? Þar er karlmennskulegur kynþokki slíkur að það yrði allt vitlaust ef þessu yrði snúið við og sams konar kvennakvöld búið til .
Það er búið að gera svo lítið úr þessum kvenlegu gildum og því sem konur standa fyrir .
Í nafni jafnréttis þurfum við að eyða kyninu .
Slíkt jafnrétti hlýtur að vera gervijafnrétti .
" Hönnuðurinn telur að konur muni ekki fá að vera konur óáreittar fyrr en þær öðlist völd .
Það er að segja stjórnmála- og peningavöld .
" Völdin sem við höfum felast aðallega í útlitinu og barneignum enn sem komið er .
Við eigum ekki að láta það tromp af hendi með því að gefa það frá okkur – það er ástæða fyrir því að við erum að því að setja eitthvað framan í okkur .
Þar til við eignumst peningana verðum við að líta svo á að enn sem komið er séu öll völd góð .
Við eigum ekki nema örfá prósent af peningum heimsins .
Við erum nú þegar búnar að gefa frá okkur barnauppeldið og ég veit ekki hvort við höfum fengið nokkur völd að viti í staðinn .
Í kynþokkanum felast völd .
" En er það ofskynjun að karlmannstíska breytist lítið ? " Nei , það er þannig .
Karlmenn þurfa að líta út fyrir að vera íhaldssamir og staðfastir til að sýna að peningarnir séu í réttum höndum .
Við getum ekki verið með valdhafa sem eru alltaf að breyta öllu .
Karlmannstískan mun lítið breytast meðan þeir hafa völdin .
En það er gaman að sjá að kvenmannstíska verður karlmannleg þegar konur taka stór skref inn í heim karla .
Það má sjá skýrt .
Á stríðstímum til dæmis var tískan okkar herðabreið og brjóst og mjaðmir voru alveg úti .
" Franska byltingin er Lindu hugleikin en um tíðarandann í kringum hana hefur hún þó nokkuð skrifað , sérstaklega út frá karlmannstískunni .
" Fyrir byltinguna klæddust karlmenn blúndufatnaði , gengu í háhæluðum skóm og voru í gullfatnaði .
Þá var hugmyndin sú að valdið kæmi frá guði og allir vildu líta út fyrir að vera nýkomnir úr anddyri himnaríkis .
Eftir byltingu snérist valdahugmyndin um að valdið kæmi frá mönnunum .
Þá vildi enginn klæða á sig vald og peninga og til varð einkennisbúningur karlmanna sem tákna átti jafnrétti sem svo þróast í jakkaföt sem eru í raun dulbúningur valdsins .
Eftir þetta urðu blúndur og prjál eign kvennanna en þær voru ekki með í þessari hugmynd Frakka um jafnrétti , frelsi og bræðralag og þurftu ekki að klæða af sér neitt vald , þær höfðu aldrei átt neitt .
" Á sama hátt segir Linda að í samfélagi dagsins í dag sé kerfi þar sem fólk þarf að klæða sig á ákveðinn hátt til að vera gjaldgengt .
Sá sem vilji slá lán þurfi að vera traustvekjandi , líta út fyrir að hann taki ekki slæmar skyndiákvarðanir .
Maðurinn í bankanum megi svo ekki líta út fyrir að hafa persónulegar skoðanir um hvernig á að fara með peningana þar .
" Á spítalanum viljum við þá að maðurinn sem kemur og ætlar að skera okkur upp sé ekki í rósóttum buxum með hanakamb .
Við viljum að fólkið sem tilheyrir þessum tilteknu kerfum líti almennt ekki út fyrir að hafa persónulegar hugmyndir um hlutina .
Kerfið á að sjá um okkur .
Þetta er auðvitað blekking .
Það eru einstaklingar sem taka allar ákvarðanir að lokum .
Fólk er alltaf með útliti sínu að taka þátt í samfélagi mannanna .
Það er ekki nema maður hafi svo mikil völd að þú þurfir ekki á neinum að halda .
Ef fólk segir sig einfaldlega úr samfélagi mannanna getur það klætt sig hvernig sem því sýnist .
" Linda leiðir talið að því að tísku sé ekki þröngvað upp á okkur , hún lúti ákveðnum lögmálum .
Í kreppu verði hún íhaldssöm og öfugt .
Í þenslu komi fram skrýtin form og fólk geri tilraunir .
" Það er alltaf hægt að sjá efnahagsástandið út frá tískunni og nota hana til að skoða þróun tíðarandans .
Það er enginn fatahönnuður sem hannar föt sem eru gersamlega úr takti við tíðarandann .
Tökum matarmenningu sem dæmi sem er stórkostlegt fyrirbæri .
Við getum auðvitað borðað bara soðinn fisk og kartöflum en viljum við gera það ? Það sama á við um tísku , útlit og listir .
Gera hlutina skemmtilegri og fallegri .
Þetta er tungumál , við tölum saman með þessum hætti .
" Persónulega segist Linda vera mjög hrifin af þenslutímabilum í hagkerfinu hvað hönnun varðar .
Þá verði til pláss fyrir nýjar hugmyndir og hugrekki skapist til að taka áhættu .
Þetta séu tímabilin þar sem raunverulegar breytingar verði í samfélaginu .
Annar og verri flötur sé hins vegar á þenslunni sem hún sá birtast hér á Íslandi í því að nemendur sóttu sér síður framhaldsmenntun erlendis .
" Vandamálið fyrir hrun var að enginn hafði áhuga á reynslu og virðingu fyrir henni vantaði .
Það var mest töff að hanga heima og ekkert sérstaklega töff að vera í útlöndum .
Það er í raun ótrúlegt hvað margt breyttist .
Áður hafði enginn áhuga á að reyna að búa til viðskiptamódel úr hönnun þegar það var hægt að græða milljarð á tveimur dögum í bankanum .
Ég sjálf er mjög fegin að hafa ekki farið í gang með fyrirtæki mitt Scintillu fyrr en eftir hrun .
Í dag nennir fólk að bíða eftir að hlutirnir geri sig .
" Eurovision batnar ekki Við vindum okkur aftur að meðvirkni því Linda staðhæfði í byrjun viðtals að Íslendingar væru meðvirk þjóð .
Þegar fatahönnuðurinn fór til Frakklands í nám uppgötvaði hún að Frakkar væru algerlega í hina áttina .
Ómeðvirkir með eindæmum .
" Mér finnst meðvirkt fólk ofboðslega leiðinlegt .
Ef fólk þarf endilega alltaf að segja nákvæmlega það sem ég held að það ætli að segja þá þarf það ekki einu sinni að segja það .
Ef hlutir koma ekki á óvart þá eru þeir vitsmunalega ekki skemmtilegir og fagurfræðilega ekki fallegir .
Maður þarf að geta upplifað eitthvað sem manni hefði sjálfum ekki dottið í hug .
En auðvitað er sumt klassískt , eins og sólarupprásin .
Fyrirbæri sem er svo fallegt að það kemur fólki á óvart í hvert einasta skipti sem það upplifir það .
" Með Lindu fyrir framan sig langar mann að fara skipulega í gegnum ýmis mál .
Það er ekki hægt að hemja spurningar á borð við þá hvað Lindu fannst um Eurovision í ár .
Linda tjáir sig um keppnina út frá öðru en klæðaburði .
" Þú segir nokkuð .
Samstarfsfélagar mínir úti , þegar allt keyrði um koll þegar ég tjáði um kjólana hér um árið , dóu úr hlátri þegar ég sagði þeim frá viðbrögðunum við því að mér hefðu fundist einhverjir kjólar ljótir .
En í ár .
Sko .
Snúum þessu við .
Eurovision hefur snarversnað eftir að almenningur fór að velja með símakosningu en ekki fagaðilar .
Hvað ef við færum að velja í landsliðið í handbolta með símakosningu ? Fagfólkið tekur ekki lengur þátt í Eurovision og það er sorgleg þróun .
Það var metnaður fyrir Söngvakeppninni fyrir 25 árum .
Mér fannst keppnin , sérstaklega hallærislegt upphafsatriðið með söngkonuna í smástelpukjól og berfætta , og lögin með allra versta móti í ár .
" Annað mál sem tengist klæðaburði hefur verið í umræðunni en það er Alþingi og lopapeysa menningar- og menntamálaráðherra .
Hefði Katrín Jakobsdóttir til dæmis ekki átt að vera í peysunni í pontu ? " Það mál var mjög áhugavert .
Oftast nær liggja einhverjar skynsamlegar ástæður að baki því að hlutirnir eru upphaflega einhvern veginn .
Aðstæður geta svo breyst en skipulagið er áfram við það sama .
Þannig verða úreltar hefðir til .
Einhvern tímann var það þannig að fjölskylda nokkur skar hangikjötslærið alltaf í tvennt á jólunum og setti í tvo potta .
Fjórum ættliðum síðar fór einhver að spá af hverju þetta væri gert svona .
Þá kom í ljós að langamma hafði aldrei átt einn stóran pott heldur aðeins tvo litla potta .
Og þá var þetta auðvitað gersamlega úr samhengi .
Ég held að það sama eigi við um þessa hefð á þingi .
Það var örugglega fullt af fólki í salnum sem var í fatnaði framleiddum í Kambódíu þar sem fólk vinnur nær ókeypis .
Lopapeysan fór ekki fyrir brjóstið á mér enda eru hefðirnar þarna úreltar .
Fólk heldur áfram að hafa hlutina einhvern veginn bara af því að þeir hafa " alltaf " verið þannig .
" Er einhver gagnrýni á tískuheiminn sem Lindu finnst út í hött og hún vill taka hanskann upp fyrir ? " Mér finnst að fólk verði að átta sig á því að tíska er fantasía og að þar er ýmislegt gert sem ekki er gert ráð fyrir að fólk reyni að apa eftir .
Nú og gagnrýnin á " fótósjoppaðar " myndir .
Það er í góðu lagi að gera það .
Einfaldlega teikniaðferð .
Hver er annars munurinn á förðun og myndvinnslu ? Og það hafa allir verið fegraðir í gegnum tíðina , bæði menn og mannkynssagan .
Til dæmis myndin sem við þekkjum af Jesú á málverkum og höggmyndum í gegnum aldirnar , hún er stórkostlega fótósjoppuð .
Ég leyfi mér að fullyrða hér með að hann var ekki svona sætur .
" Að lokum .
Hver er rjóminn af því sem er að gerast í dag ? " Mörg áhugaverð fyrirtæki eru að skjóta upp kollinum sem bjóða upp á gæði , þá á ég við góð efni og gæðahönnun .
Ég get nefnt Andreu Maack , Tulipop , JÖR og Kronkron , þó ég taki fram að þar er Hugrún systir mín í fararbroddi .
Þá er ELLA með áhugaverða fagurfræði .
Og það er bara svo mikill uppgangur .
Á útskriftarsýningar okkar í LHÍ mæta um 600-800 manns .
Fyrir nokkrum árum vissi enginn hvað tískubloggari né tískuljósmyndari var .
Það eru að verða til verðmæti úr þessu og kreðsa .
Nemendur okkar eru að fá tækifæri erlendis og fatarisinn H & M er búinn að ráða nemendur frá okkur tvö ár í röð .
Fólk er að fara út í nám og það er frábært og mun skila sér .
Ég sjálf ? Það eru mjög fjölbreytt verkefni sem detta alltaf inn á borðið og einhvern veginn tekst mér að finna tíma til að sinna flestu , bæði Scintillu , starfinu í skólanum og svo alls kyns öðru .
Þetta er bara svo gaman .
" 