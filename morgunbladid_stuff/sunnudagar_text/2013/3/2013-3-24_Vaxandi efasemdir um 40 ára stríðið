Rúm 40 ár eru síðan Nixon blés til stríðs gegn eiturlyfjum .
Tugir þúsunda manna hafa látið lífið í því stríði , fangelsin eru full , en eiturlyfjahringirnir láta ekki deigan síga .
Krafan um nýja stefnu í baráttunni gegn eiturlyfjum verður nú háværari og raddir heyrast um lögleiðingu .
Karl Blöndal kbl@mbl.is Stríðið gegn eiturlyfjum er dýrt , hvort sem talið er í mannslífum eða peningum .
Um þessar mundir er einn blóðugasti vígvöllurinn í Mexíkó .
Þar hafa rúmlega 70 þúsund manns fallið frá árinu 2006 .
Á undanförnum sex árum hafa 20 þúsund manns horfið í landinu .
Þriðjungur þeirra er á aldrinum 10 til 17 ára , fjórðungur á aldrinum 18 til 30 ára .
Þessar tölur eru frá forsetatíð Felipes Calderons , sem skar upp herör gegn eiturlyfjabarónum landsins og sendi herinn á vettvang .
Í desember tók Enrique Pena Nieto við af Calderon .
" Við þurfum að horfa til allrar álfunnar til að sigrast á þeirri félagslegu eyðileggingu , sem blasir við í löndum okkar , " sagði Nieto á fundi leiðtoga Mexíkó og Mið-Ameríku í febrúar .
" Við þurfum náið samráð til að styrkja friðinn .
" Á níunda áratug liðinnar aldar var Mið-Ameríka vettvangur borgarastyrjalda .
Nú eru eiturlyfin vettvangur blóðsúthellinga í álfunni .
Að sögn bandarískra yfirvalda farra 90% þeirra eiturlyfja sem koma frá Suður-Ameríku í gegnum Mið-Ameríku og Mexíkó .
Í Mið-Ameríku er talað um þríhyrninginn í norðri , þrjú lönd þar sem ástandið sé verst .
Það eru Hondúras , sem líkt hefur verið við stóran flugvöll fyrir eiturlyfjasmyglara , Gvatemala , þar sem ofbeldisfyllsta eiturlyfjahringinn , Los Zetas , er að finna , og El Salvador , þar sem ofbeldinu hefur reyndar linnt eftir að helstu gengin gerðu með sér vopnahlé .
Líkin hrúgast upp Stríðið gegn eiturlyfjum hefur farið fram með stuðningi Bandaríkjamanna .
Nú er hins vegar svo komið að æ fleiri lýsa yfir efasemdum um þær aðferðir , sem beitt hefur verið .
Otto Perez Molina , forseti Gvatemala , hefur á alþjóðlegum ráðstefnum á borð við efnahagsráðstefnuna í Davos í Sviss brýnt menn til að taka upp nýjar aðferðir og sagt að harðlínustefnan , sem Bandaríkjamenn styðji , leiði aðeins til þess að líkin hrúgist upp .
Hann hefur lagt til lögleiðingu eiturlyfja til þess að taka gróðann úr hinu banvæna hagkerfi eiturlyfjanna .
Gróðinn er slíkur að eiturlyfjagengin svífast einskis , reyna jafnvel að ráða þjóðarleiðtoga af dögum þyki þeim þeir gerast of aðgangsharðir .
Í fátækum löndum geta eiturlyfin verið eina leiðin til að komast í álnir og hún freistar jafnvel þótt henni fylgi lífshætta .
Verðið hækkar síðan eftir því sem nær dregur markaðnum og hið endanlega verð er ekki í neinu samhengi við kostnaðinn , sem er í raun óverulegur .
Áhættan er hins vegar veruleg og þeir sem eru gripnir lenda í fangelsi .
Þegar mikið er gert upptækt hækkar verðið .
Þeir sem eru háðir eiturlyfjum eru tilbúnir að borga hvað sem er , en þeir , sem ekki neyta þeirra , myndu ekki gera það hversu ódýr sem þau væru .
Útgjöldin margfaldast Stríðið gegn eiturlyfjum hefur nú staðið í rúmlega 40 ár og hefur verið kallað lengsta stríð okkar daga .
17. júlí 1971 flutti Richard Nixon , þáverandi forseti Bandaríkjanna , ræðu þar sem hann sagði að misnotkun eiturlyfja væri " helsti óvinur Bandaríkjanna " .
Sú ræða hefur verið kölluð fyrsta skotið í stríðinu gegn eiturlyfjum .
Það er háð gegn kókabændum í Kólumbíu , ópíumbændum í Afganistan og kannabisræktendum í Kaliforníu , gegn smyglurum og burðardýrum , framleiðendum metamfetamíns og krakks , og neytendum um allan heim .
Árið 2010 neyttu 200 milljónir manna ólöglegra eiturlyfja að talið er .
Sú tala hefur haldist óbreytt um árabil .
Hin árlega neysla er sögð skiptast þannig : 40 þúsund tonn af maríjúana , 800 tonn af kókaíni og 500 tonn af heróíni .
Í upphafi áttunda áratugarins setti stjórn Nixons 100 milljónir dollara í baráttuna gegn eiturlyfjum á ári .
Í tíð Baracks Obama , núverandi forseta , er upphæðin komin í 15 milljarða dollara .
Ef tekið er tillit til verðbólgu hefur upphæðin þrjátíufaldast .
Því viðhorfi vex ásmegin að stríðið gegn eiturlyfjum sé á algerum villigötum og þótt því fari fjarri að sátt hafi skapast um það hvað skuli koma í staðinn heyrist æ oftar talað um lögleiðingu .
Veldur bannið vandanum ? " Engin vara í heiminum býður upp á jafnmikinn hagnað og kókaín eða heróín , " segir Ethan Nadelman , sem leiðir Samtök um eiturlyfjastefnu ( Drug Policy Alliance ) , í viðtali við Der Spiegel .
" Hvers vegna ? Út af banninu .
" Samtökin vilja að ný stefna verði tekin upp í baráttunni gegn eiturlyfjum og njóta stuðnings Georgs Soros , sem er einn auðugasti maður heims .
Nadelman lærði í Harvard og kenndi í Princeton .
Í 25 ár hefur hann unnið í þessum málaflokki , skrifað bækur , haldið fyrirlestra og gefið álit sitt .
" Viðskiptin með eiturlyf eru kapítalismi , " segir hann .
" Á meðan það er eftirspurn verður framboð .
Við getum auðvitað slökkt í eftirspurninni .
Til þess þarf einfaldlega að fá 200 milljón eiturlyfjaneytendur til að hætta að kaupa eiturlyf .
En hljómar það eins og það sé raunhæft ? " Reyndar hefur mönnum dottið það í hug .
Fyrir aldamót fór af stað herferðin Eiturlyfjalaust Ísland fyrir 2000 og Sameinuðu þjóðirnar blésu til herferðar undir kjörorðinu Eiturlyfjalaus heimur : Við getum það .
Umskipti í Kólumbíu Fyrir tveimur áratugum var Kólumbía samnefnari fyrir kókaín .
Þar réð Pablo Escobar lögum og lofum þar til hann lést 1993 .
Escobar stjórnaði 80% kókaínviðskipta í heiminum og var einn ríkasti maður heims .
Sagt er að hann hafi látið myrða 30 dómara , 450 lögreglumenn og mörg hundruð borgara .
Nú er ástandið betra í Kólumbíu og vígvöllurinn hefur færst til Mexíkó .
Eiturlyfjahringirnir berjast ekki lengur í Medellín í Kólumbíu heldur Ciudad Juares og Acapulco í Mexíkó .
...
en vandi enn til staðar Vandinn er hvergi nærri horfinn í Kólumbíu .
Luis Alberto Perez hershöfðingi leiðir baráttuna gegn eiturlyfjum í Kólumbíu .
Í fyrra gerðu menn hans 72 tonn af kókaíni upptæk , um 9% heimsframleiðslunnar , eyðilögðu 1.200 kókaínframleiðslustöðvar , tóku 400 báta og 150 litlar flugvélar í sína vörslu , eyðilögðu 22 flugbrautir og handtóku 76 þúsund manns .
Perez segir að hann geti stöðvað alla ræktun í landinu , hann þurfi bara meiri peninga og meiri mannskap .
Aðrir telja að þessi barátta sé vonlaus og vilja binda enda á stríðið .
Þungi þeirra sjónarmiða fer vaxandi .
Þungavigtarmenn rísa upp Tímamót urðu í júní 2011 þegar Heimsnefnd um eiturlyfjamál hélt blaðamannafund í New York .
Þar voru samankomnir Kofi Annan , fyrrverandi framkvæmdastjóri Sameinuðu þjóðanna , Javier Solana , fyrrverandi framkvæmdastjóri Atlantshafsbandalagsins , George Shultz , sem var utanríkisráðherra í forsetastíð Ronalds Reagans , og Paul Volcker , fyrrverandi yfirmaður bandaríska seðlabankans .
Á fundinum lögðu þeir fram 20 síðna skýrslu .
" Heimsstríðið gegn eiturlyfjum hefur misheppnast með hræðilegum afleiðingum fyrir fólk og samfélög um allan heim , " sagði í upphafi hennar .
Ómögulegt er að segja hver verður niðurstaða þeirra umræðu , sem er farin af stað um nýja nálgun í baráttunni gegn eiturlyfjum .
Enn er langt í lögleiðingu .
Andstæðingar hennar telja að það gæti haft skelfilegar afleiðingar og hafa sín rök .
Júrí Fedotov , sem leiðir stofnun Sameinuðu þjóðanna um baráttu gegn eiturlyfjum og afbrotum , bendir á að árlega felli hið löglega eiturlyf áfengi 2,3 milljónir manna í valinn .
5,1 milljón manna verði tóbaki að bráð .
Fórnarlömb ólöglegra eiturlyfja séu mun færri .
Tvö hundruð þúsund manns láti lífið á ári vegna neyslu heróíns , kókaíns eða krakks .
Að hans mati er það árangurinn af því að banna þessi eiturlyf .
Ljóst er að kostnaðurinn af stríðinu gegn eiturlyfjum er óheyrilegur og erfitt að réttlæta hann .
Um leið eru lausnirnar umdeildar og engin leið að segja hvað til dæmis yrði leyst úr læðingi með því að lögleiða eiturlyf .
Víða er þó verið að stíga skref í þá átt , meðal annars í Portúgal og Bandaríkjunum þar sem kjósendur greiddu atkvæði með því að lögleiða marijúana í tveimur ríkjum í síðustu kosningum .
Reynslan af þeirri þróun mun væntanlega veita vísbendingar um framhaldið .
