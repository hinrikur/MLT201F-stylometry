Draumar vísindaskáldsagnanna rætast nú með ótrúlegri þróun þrívíddarprentunar , öðru nafni 3D .
Hiti frá leysi-geislum er notaður til að hlaða upp örþunnum lögum af muldu eða fljótandi hráefni af öllu hugsanlegu tagi og útkoman verður hlutir eins og bollar og leikföng en líka heyrnartæki og hugsanlega flugvélavængir – jafnvel líffæri ! Kristján Jónsson kjon@mbl.is Öðru hverju gerist það í sögunni að tæknin umbyltir venjulegu lífi okkar á nokkrum árum eða áratugum , nóg er að nefna farsímana og tölvurnar sem dæmi .
Færibandið jók mjög framleiðslumátt upp úr 1900 og þjarkar , öðru nafni róbótar , hafa dregið mjög úr þörf fyrir mannshöndina í verksmiðjum síðustu árin .
En nú virðist enn umfangsmeiri framleiðslubreyting vera á döfinni , jafnvel bylting sem gæti gerbreytt samfélagsháttum og gert almennum borgurum kleift að færa " verksmiðjuna " heim til sín í kjallarann eða bílskúrinn .
Fyrir fáeinum áratugum hefði nær allt sem fjallað verður um hér verið afgreitt með orðinu vísindaskáldskapur , draumórar .
En ekki lengur eins og sjá má af fjölda greina í virtum tímaritum eins og Economist , Atlantic og Science .
Að " prenta " hluti og menn Fyrir tæpum þrem áratugum var fyrsta nothæfa þrívíddarprentvélin / tölvan kynnt , hér eftir verður oftast notað við heitið 3D .
Hægt er að búa til þrívíddarteikningu af húsi eða hlut í tölvum , tæknin hefur lengi verið notuð af hönnuðum og arkitektum .
En nú eru menn komnir lengra .
Ekki er lengur látið duga að prenta staf eða mynd á blað heldur eru menn farnir að framleiða með þessum hætti , " prenta " , alls konar hluti .
Hvert lag af efninu er aðeins örlítið brot úr millimetra að þykkt , lögin eru " soðin " saman með ofurhita leysigeislans .
Búnir eru til listmunir og leikföng , glös og bollar en líka fiðlur og byssur , einnig tanngómar , heyrnartæki og gervilimir sem eru frá upphafi sniðin að notandanum .
Í rauninni er villandi að kalla þetta prentun , á ensku er nú fremur notað hugtakið " additive manufacturing " , fjöllaga verksmiðjuframleiðsla sem er nokkuð stirðbusalegt .
Nota má til bráðabirgða hugtakið " lag-oná-lag " .
Enn sem komið er hafa menn ekki lagt í að reyna að búa til bílvél með 3D-tækni en smíðuð var yfirbygging á smábíl og Airbus-verksmiðjurnar stefna að því að framleiða flóknasta hluta farþegaþotunnar , sjálfan vænginn , með lag-oná-lag-tækni .
En einnig gera menn nú tilraunir með hönnun og smíði líffæra ! Sum erfið form er að sögn hönnuða varla hægt að framleiða nema með 3D-tækni .
Á vef orkumálaráðuneytis Bandaríkjanna er fjallað um framtíð þrívíddarprentunar og sagt að áhrifin á vöruframleiðslu muni verða ótvíræð .
Tæknin geti " hraðað geysilega nýsköpun , stytt birgðaleiðir , snarminnkað notkun efnis og orku og dregið úr sóun " .
Og hagkvæmni fjöldaframleiðslunnar verður miklu minni en núna ; auðvelt er að breyta skipunum um lögun og efnisval í hverri tölvu .
Klæðskerasauma vöruna .
Sumar af breytingunum sem 3D veldur munu gera okkur lífið þægilegra , aðrar geta bjargað mannslífum .
Og hægt verður að framleiða vörur allan sólarhringinn án þess að mannshöndin geri annað en stilla tölvuna og starta tækinu .
Gæðafiðla sem búin var til í vél og virkar Möguleikar 3D-prentunar virðast ævintýralegir , búin hafa verið til flauta og fiðla í slíkum tækjum .
Síðastnefnda hljóðfærið , reyndar í tveim eintökum , var búið til í fyrra við háskólann í Exeter og sagt frá málinu á CNN-sjónvarpsstöðinni .
En úr hverju er fiðlan ? Efnið er háþróað polymer-efni sem kallast polyether ketone , það er ákaflega sterkt og er m.a. notað í geimför og tæki sem grædd eru í sjúklinga .
3D-tækið sem bjó til fiðluna notaði svonefnda laser-sintering aðferð til að móta einstaka hluta fiðlunnar og þá er hitinn allt að 385 gráður á Celsius .
Laura Powell , 15 ára stúlka , nemandi við South West-tónlistarskólann í Exeter var látin prófa fiðluna og bar ekki á öðru en að allt virkaði mjög vel .
Einkaleyfishafar gætu hafið stríð Gert er ráð fyrir að um 2025 verði komið í gagnið hnattrænt net af miðstöðvum 3D-prentara til vöruframleiðslu .
Nýting á hráefni verður margfalt betri en í hefðbundnum verksmiðjum , afsag er nánast ekki neitt af því að vélin notar aðeins það magn af hráefni sem hún þarf .
Hægt verður að framleiða flókna hluti í einu lagi .
Velja má hönnun úr ýmsum áttum , skanna hana inn í tölvuna , endurbæta hönnunina eða lagfæra , búa til sína eigin hönnun .
Ekki þarf að hafa til taks fjölda verkfæra og ekki þarf lengur að nota og eiga fjölda móta fyrir mismunandi stærðir og gerðir umræddra tækja eða áhalda .
Nóg að breyta stillingunni í tölvunni .
Árið 2006 urðu þau tímamót að kynnt var fyrsta vélin sem getur " fjölgað sér " , búið til varahluti í sig og jafnvel aðra , sams konar vél .
En hvað verður um einkaleyfi ef fólk getur t.d. búið til sín eigin lyf heima eftir að hafa komist yfir formúlu sem einhver hefur lekið á netið ? Gefast lyfjafyrirtækin upp baráttulaust ? Því er spáð að 3D-tæknin muni á næstu árum hleypa af stað harkalegum málaferlum um allan heim .
Þrýst verði á löggjafann að setja skorður við framleiðslu 3D-prentaranna sem á næstu áratugum gætu orðið álíka hversdagsleg heimilistæki og eldavélar .
Verður hægt að framleiða varahluti í menn með þrívíddarprentun ? Sýnt hefur verið fram á að sennilega sé hægt að framleiða frumur með 3D-prentun og raða þeim upp með ákveðnum hætti í vef þannig að til verði líffæri í stað þeirra sem eru skemmd eða ónýt .
Bjartsýnismenn segja því að ef til vill muni með þessu verða ónauðsynlegt að gefa líffæri .
Skurðlæknar muni jafnvel geta pantað sér frumuvef eftir þörfum hverju sinni .
Þörfin fyrir líffæragjöf er mikil og þegar er kominn upp svartur , alþjóðlegur markaður fyrir líffæri .
Dæmi eru um að fátæklingar á Indlandi selji úr sér annað nýrað og nú bíða mörg þúsund manns um allan heim , þ.ám .
fjöldi barna , eftir því að fá grædda í sig lifur .
Margir deyja áður en til þess kemur .
Takist að framleiða með 3D-aðferðum líffæri úr efnasamböndum mun það bjarga fjölda mannslífa .
Útlimir sem framleiddir eru með þrívíddarprentara verða í fyrstu ekki jafngóðir og þeir sem Skaparinn útvegar á hefðbundinn hátt .
En því er spáð að um 2020 verði þeir og önnur líffæri farin að verða nothæf .
Nú þegar er svo komið að hægt er að framleiða með 3D-tækni lítið magn af frumuvef til að nota við lyfjatilraunir og greina áhrif eitrunar .
En stutt er í að hægt verði að framleiða með sömu aðferðum einfaldan frumuvef til að nota við ígræðslu líffæra .
Nú vona menn að síðar meir verði hægt að búa til a.m.k. hluta af afar flóknum og mikilvægum líffærum eins og lifur .
En hvernig er þetta gert ? Dr. Gabor Forgacs , sem stofnaði fyrirtækið ONVO , og félagar hans tóku eftir því árið 1996 að frumur á fósturstigi loða saman og hreyfast eins og einn samhangandi klumpur er virðist hafa ýmsa eiginleika vökva .
Árið 2000 var í fyrsta sinn gerð aðgerð á þvagblöðru með því að nota eins konar " stillansa " úr gerviefni sem þakið var slíkum frumum úr sjúklingnum sjálfum .
Þessar frumur voru náttúrulegar , ekki framleiddar með 3D .
Árið 2003 tókst á rannsóknastofu hjá Clemson-fyrirtækinu að breyta prentara þannig að hann gat komið frumum fyrir á stillansa .
Ári síðar þróaði dr. Forgacs aðferð til að framleiða frumuvef með 3D-tækni án þess að nota stillansa .
Urbee var fyrsti 3D-bíllinn Jim Kor er uppfinningamaður og býr í Winnipeg í Kanada .
Fyrirtæki hans kynnti árið 2011 Urbee rennilega frumgerð umhverfisvæns tvinnbíls sem markaði tímamót : Yfirbyggingin var framleidd með 3D .
Margs konar hagkvæmni kom í ljós og framleiðslan tók mun skemmri tíma en í venjulegri verksmiðju .
Engin mót þurfti .
Kor segir að oft sé notað óþarflega þykkt og öflugt efni í suma hluta sem lítið mæði á , ástæðan sé að of snúið sé að steypa hlutina með tilliti til þessa .
Þannig sé nóg að stuðari sé öflugur sums staðar , annars staðar geti hann verið mun efnisminni .
Einyrkinn fær ný tækifæri og aukið frelsi Verksmiðjusalir framtíðarinnar verða sumir nær mannlausir en þar verður fjöldi 3D-prentara af ýmsum stærðum sem strita allan sólarhringinn og hlýða öllum skipunum möglunarlaust .
En svo geta menn líka átt sína litlu verksmiðju heima og hannað og skapað nýja hluti fyrir sig eða markaðinn .
Tækin sem notuð eru eða verða notuð við framleiðsluna eru afar mismunandi að stærð , allt frá því að minna á hefðbundna borðtölvu upp í stóran fólksbíl .
Einföldustu tækin eru núna ekki dýrari en svo að venjulegir launþegar ráða við að kaupa þau , kosta innan við 200 þúsund krónur vestanhafs .
Kvartað er undan því á vefsíðum að erfitt sé að stilla þau .
En gangi allt vel getur kaupandinn hannað og framleitt sjálfur hluti hafi hann til þess nægilega þekkingu .
Einyrkinn verður frjáls og minna háður stórfyrirtækjum um aðdrætti .
Hefðbundin fjöldaframleiðsla verður á mörgum sviðum úrelt .
Spáð er að í kjölfar 3D-umskiptanna muni margir vestrænir framleiðendur hætta að útvista störf í Asíulöndum í sama mæli og nú .
Mun hentugra og umhverfisvænna verði þá að búa hlutina til í heimalandinu þar sem neytendurnir búa í stað þess að sigla með þá mörg þúsund kílómetra leið yfir heimshöfin .
Fáir verða til staðar í verksmiðjusölum framtíðarinnar .
Þar verður fjöldi 3D-prentara af ýmsum stærðum sem malla allan sólarhringinn , aðeins þarf að fóðra tækin á upplýsingum og hráefni .
Nokkrir starfsmenn sitja við lyklaborð í glerbúrum sínum í salnum og breyta eftir þörfum þeim skipunum sem hver 3D-eining fær .
Enn er tæknin á frumstigi og ekki gallalaus þótt fræðilega séð megi " prenta " nær alla hluti sem hægt er að skanna eða skilgreina á annan hátt á stafrænan hátt .
Og oft verður hefðbundin verksmiðjutækni notuð til að framleiða suma hluta vörunnar en annað gert með 3D-tækjum .
Gæti flýtt fyrir lyfjaþróun Alþjóðleg lyfjafyrirtæki verja samanlagt mörg hundruð milljörðum króna árlega í rannsóknir og þróun á nýjum lyfjum .
Menn hafa oft brennt sig á því að nýtt lyf valdi aukaverkunum , sem koma ekki strax fram .
Bandaríska lyfjastofnunin , FDA , samþykkir að jafnaði um 20 lyf ár hvert og nú tekur að jafnaði um 12 ár að koma nýju lyfi í gegnum nálarauga hennar .
Með 3D-aðferðum verður ef til vill hægt að hraða mjög þessu ferli , að sögn sérfræðinga á þessu sviði .
Einnig verður hægt að gera traustari tilraunir og að öllu samanlögðu má gera ráð fyrir að kostnaðurinn við að hanna og markaðssetja nýtt , árangursríkt lyf verði mun minni .
Sem stendur er gert ráð fyrir að nýtt lyf kosti lyfjafyrirtækið að jafnaði um 140 milljarða króna .
3D-byssur vekja ugg Tekist hefur að smíða með 3D-aðferðum nothæfa hríðskotabyssu úr plastefnum , að vísu eru sumir hlutar hennar búnir til á hefðbundinn hátt og skotfærin eru aðkeypt .
Umrædd byssa olli nokkru fjaðrafoki í Bandaríkjunum í ársbyrjun vegna deilnanna um byssulöggjöf og hömlur til að reyna að draga úr morðtíðni .
Bent var á að lítið gagn yrði að því að banna fullkomna árásarriffla ef menn gætu einfaldlega búið þá til í bílskúrnum .
