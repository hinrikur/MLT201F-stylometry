Táknrænt er að þegar Flateyringurinn Jón Svanberg Hjartarson ætlaði til Reykjavíkur á öðrum degi ársins og taka formlega við starfi framkvæmdastjóra Slysavarnafélagsins Landsbjargar var ófært suður .
Um jól og áramót var ofsaveður fyrir vestan , vegir ófærir , rafmagnslaust dögum saman og erfitt ástand .
Björgunarsveitarmenn stóðu í ströngu þessa daga eins og svo oft áður og tókst þannig að leysa margan vanda .
Jón Svanberg komst að endingu í bæinn .
Hefur nú með höndum daglegan rekstur þessara stóru sjálfboðaliðasamtaka , Slysavarnafélagsins Landsbjargar , sem innan sinna vébanda hafa björgunarsveitirnar sem skipta svo miklu fyrir öryggi fólksins í landinu .
Grunnstoðir með félagslegt hlutverk " Slysavarnadeildir og björgunarsveitir urðu bókstaflega til af knýjandi þörf og urðu fljótlega ein af grunnstoðunum í samfélaginu .
Jafnhliða hafa þær ákveðið félagslegt hlutverk , " segir Jón Svanberg .
Hann gekk í björgunarsveitina Sæbjörgu á Flateyri árið 1986 , þá sextán ára gamall og hefur verið viðloða slysavarnastarfið nær óslitið síðan .
" Verkefnin heima á Flateyri voru mjög fjölbreytt .
Oft var rysjótt tíð og snjóflóðahætta til dæmis á Hvilftarströnd en þar liggur vegurinn út með Önundarfirði og inn í þorpið .
Oft kom fyrir að við þurftum að loka veginum , aðstoða fólk í ófærð uppi á Breiðadalsheiði , aðstoða fólk í veikindum og koma í sjúkraflug , " segir Jón Svanberg .
Hann undirstrikar í þessu sambandi að aðstæður á Flateyri hafi verið allt aðrar áður en jarðgöngin undir Breiðadals- og Botnsheiði voru opnuð fyrir sautján árum .
Fyrir þeirra tíma hafi stundum hent að ófært var í þorpið nokkra daga yfir veturinn og það einangrað .
Því hafi íbúarnir þurft að vera sjálfum sér nægir um flest , svo sem með öryggisþjónustu .
Lengi í lögreglunni Jón Svanberg hóf störf í lögreglunni á Ísafirði árið 1993 og starfaði á þeim vettvangi allt fram til ársins 2009 .
Starf björgunarsveitarmanns og lögregluþjóns segir hann á margan hátt vera svipað ; það er að ganga inn í erfiðar aðstæður og leiða mál til jafn farsælla lykta og verða má .
" Lögreglan á Ísafirði var og er fáliðuð , eins og víða annars staðar , og alvanalegt að menn þyrftu að fara einir í erfið útköll .
Við slíkar aðstæður gildir kannski fyrst og fremst að eiga farsæl mannleg samskipti .
Það sama er uppi á teningnum í björgunarsveitarstarfi og í daglega lífinu almennt .
Grunnurinn er alltaf sá sami , " segir Jón Svanberg .
Hugsjón í þágu samfélagsins Björgunarsveitirnar í landinu eru um 100 talsins með hátt í 4.000 þúsund manns .
Innan vébanda Slysavarnafélagsins Landsbjargar um 18 þúsund félagar en í samtökunum eru einnig fjölmargar slysavarna- og unglingadeildir .
Því er óhætt að segja að keðjan sé sver og hlekkirnir sterkir .
" Fólk gefur sig að þessu starfi af hugsjón vitandi að þetta sjálfboðaliðastarf í þágu samfélagsins skiptir raunverulega máli .
Og vissulega er það svo og fyrirkomulag björgunarmála hér á landi er um margt einstakt .
Hvergi þar sem ég þekkti til gegna áhugamannafélög svo stóru hlutverki í björgunarmálum .
Í löndunum í kringum okkar eru sambærileg verkefni víða á hendi til dæmis hers eða lögreglu þó svo auðvitað séu sjálfboðaliðasveitir þekktar á ýmsum sviðum björgunarmála , " segir Jón Svanberg sem telur hina íslensku sérstöðu meðal annars helgast af fámenni og nánd milli fólks .
Íslendingar láti sig alltaf aðstæður náungans sig nokkru varða .
Framarlega í stjórn aðgerða Fyrirkomulag björgunarmála á Íslandi þykir vel heppnað .
Nefnir Jón Svanberg í því sambandi að félagar úr Slysavarnafélaginu Landsbjörg hafi fyrir skemmstu heimsótt systurfélög og -stofnanir í Svíþjóð og Bretlandi og þá hafi menn borið saman bækur sínar .
" Bæði Svíar og Bretar dást að sjálfboðaliðastarfinu hér .
Þó ekki síður því hvað íslensk björgunarlið eru framarlega til dæmis í stjórn björgunaraðgerða .
Slík vinna , sem er auðvitað grundvöllur markvissra vinnubragða , byggist mikið á tækniþættinum , fjarskiptum , greiningu og svo framvegis .
Framfarir á þessu sviði eru alltaf að verða meiri og þróun í krafti stöðugrar þekkingarleitar verður æ hraðari .
Þetta hefur líka skilað okkur því að björgunaraðgerðir ganga hraðar og öryggi fólks er betur tryggt , " segir Jón Svanberg .
Endurnýja björgunarbátana Verkefni og áherslur í starfi Slysavarnafélagsins Landsbjargar taka eðlilega mið af aðstæðum í samfélaginu hverju sinni .
Þegar Slysavarnafélag Íslands var stofnað árið 1928 voru sjóslys hér við land tíð og fórnin sú að hafið tók tugi manna á hverju einasta ári .
Með betri skipum , þróaðri tækni og skylduþjálfun í Slysavarnaskóla sjómanna hefur þessum slysum fækkað .
Í seinni tíð hafa raunar komið ár þar sem enginn sjómaður hefur farist .
Þrátt fyrir fækkun slysa til sjós liggja björgunarmál á því sviði þó ekki óbætt hjá garði í starfi félagsins , sem gerir út fjórtán björgunarskip úr höfnum víðsvegar um landið .
Nú liggur fyrir að endurnýja og -bæta þurfi þennan bátaflota félagsins .
Fyrir Alþingi liggur nú , að sögn Jóns Svanbergs Hjartarsonar , þingsályktunartillaga um aðkomu ríkisvaldsins að endurbótum björgunarskipanna og binda menn miklar vonir við að sú tillaga nái fram að ganga .
Varla verði farið út í miklar aðgerðir á þessu sviði án opinbers stuðnings .
Fjárbjörgun og ferðamenn Íslensk náttúra er hviklynd og skjótt skipast veður í lofti .
Skyndilegt norðanáhlaup í byrjun september á síðasta ári varð til þess að þúsundir fjár í sveitum á Norðurlandi , það er frá Húnavatnssýslum og austur í Þingeyjarsýslur , fennti í kaf .
Hundruð björgunarsveitarmanna af öllu landinu komu að þessu verkefni og lögðu í það tæplega tíu þúsund vinnustundir .
" Þetta er eitt af stærstu verkefnum sem við höfum farið í lengi .
Þarna lögðust allir á eitt svo það tókst að bjarga miklum fjölda fjár við gríðarlega erfið skilyrði .
Álag var mikið og þá sérstaklega á heimamenn á svæðinu sem vöktu sólarhringum saman og sinntu björgunarstörfum , " segir Jón Svanberg .
Bætir við að björgunaraðgerðir vegna eldgosanna í Eyjafjallajökli og Grímsvatnagossins 2011 hafi sömuleiðis verið umfangsmikil verkefni .
Það er fleira sem Slysavarnafélagið Landsbjörg og stjórnvöld þurfa að tefla um .
Þannig hefur félagið gert samkomulag við atvinnu- og nýsköpunarráðuneytið , um eflt atfylgi stjórnvalda við starf og þjónustu björgunarsveita gagnvart ferðamönnum .
" Útköll þar sem björgunarsveitirnar koma ferðafólki til aðstoðar skipta hundruðum á hverju ári .
Þetta er orðinn snar þáttur í okkar starfi .
Sá veruleiki tel ég , að kalli meðal annars á aukna fræðslu til erlendra ferðamanna og að gera björgunarmenn enn betur í stakk búna til að sinna svona málum .
Frá miðjum júní og fram á haust höldum við úti hálendisvakt frá fjórum stöðum víðsvegar um hálendið .
Þörfin á slíku viðbragði er mikil og það þarf jafnvel að styrkja enn frekar .
" Snjóflóðin voru mikil reynsla Jón Svanberg var varaformaður björgunarsveitarinnar á Flateyri þegar snjóflóðið mikla féll á þorpið í október 1995 með þeim afleiðingum að tuttugu manns létust .
Á þeirri stundu gekk ofsaveður yfir landið og leiðirnar í þorpið við Önundarfjörð voru lokaðar .
Um fimm klukkustundir liðu frá því flóðið féll uns björgunarsveitarmenn úr öðrum byggðum náðu á vettvang .
" Auðvitað var þetta verkefni ákveðin eldskírn og reynsla sem fylgir manni alla tíð .
Þarna urðum við að taka skjótar ákvarðanir um hvernig leit og björgun fyrstu klukkustundirnar skyldi háttað í miklu óvissuástandi .
Fólk varð jafnvel sjálft að leita ástvina og í svona litlu þorpi eru auðvitað allir tengdir á einhvern hátt .
Þetta voru aðstæður og verkefni sem marka til lengri tíma sál og viðhorf allra sem að málum koma , " segir Jón Svanberg .
Bætir við að Flateyrarflóðið hafi gefið sér nýja sýn á tilveruna .
Hann hafi hins vegar kosið að nýta þessa reynslu uppbyggilega til aukins þroska .
Það hafi vonandi gert sig að betri manni .
sbs@mbl.is 