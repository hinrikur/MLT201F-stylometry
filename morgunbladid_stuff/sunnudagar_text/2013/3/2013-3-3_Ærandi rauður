Þetta byrjaði allt á því að ég vaknaði einn morguninn með hárautt hálsbindi um mittið .
Í undrun minni strauk ég niður eftir þessari gersemi og hugði mér gott til glóðar , ég gæti skartað bindi í mínum uppáhaldslit næst þegar ég færi í jakkaföt .
En þetta er ekkert venjulegt hálsbindi , því frá því bringuskartið læddi sér milli fóta mér , þá hefur rauður litur skotið upp kolli í hversdeginum í ólíklegasta samhengi .
Vinkona mín sem aldrei kemur í heimsókn til mín í vinnuna , birtist óvænt , í eldrauðri kápu .
Önnur vinkona mín bauð í kokteil , hann var fagurrauður .
Frændi minn sendi mér mynd af nýja bílnum sínum , sá var rúbínrauður .
Ég heimsótti kæran vin og litla stelpan hans kom til mín og bauðst til að lakka á mér neglurnar , með blóðrauðu lakki .
Trylltir tuddar sem ég kannast við hafa sent út boð um samkundu þar sem þeir ætla að vera rauðir í gegn .
Og einn daginn fóru þeir um mig rauðum hrafnsfjöðrum , nokkrir meðlimir lestrarfélagsins Krumma og vinnufélagar mínir , þegar þeir lásu upp tilnefningar um forvitnilegustu kynlífslýsingu í íslenskum skáldverkum frá síðasta ári .
Þar kom meðal annars fyrir smurolíulykt og grjóthart stál við beran kvið .
Sló þá léttum roða á vanga þeirra sem sátu undir lestrinum .
Sumir voru tæplega vinnufærir lengi eftir að gustur rauðu hrafnsfjaðrarinnar fór um starfsstöðina .
Þetta eru aðeins örfá dæmi um innkomu rauða litarins undanfarna daga , en mér var allri lokið þegar ég kveikti á útvarpinu þar sem ég var að keyra heim eftir einn vinnudaginn og á eyrunum skall þessi líka ólíkindafrétt um að páfinn í Róm fengi ekki við brotthvarf sitt úr Vatíkaninu að halda sérgerðum rauðum leðurskóm .
Ég gapti ógurlega í undrun minni og hló upphátt svo við blasti fölrauður úfurinn í kokinu .
En í stað þess að hendast heim og grafa bindið í jörðu niður og standa þar yfir rauðþrútin af reiði , þyljandi særingarorð til að kveða niður magt hins görótta slifsis , þá ákvað ég að fagna þessum óvæntu örlagaglettum .
Takk , kæra hálsbindi , fyrir að prjóna rauðan þráð í gegnum dagana .
Mér finnst ólíkt skemmtilegra að lifa litríka daga en grámóskulega .
Samt er ég mikill aðdáandi sauðalitanna , bara svo því sé haldið til haga .
Kristín Heiða 