Sigurlaug Sverrisdóttir , hótelstýran á nýju fjögurra stjörnu hóteli á Nesjavöllum , Ion Luxury Adventure hotel , hefur verið á ferð og flugi undanfarna tvo áratugi enda á hún erfitt með að hafa lítið fyrir stafni .
Hún hefur verið flugfreyja , skipulagt ævintýraferðir í Sviss , sett á laggirnar flugfreyjunám , tekið þátt í þríþraut og gengið yfir alpana , svo fátt eitt sé nefnt .
Texti : Orri Páll Ormarsson orri@mbl.is Myndir : Ragnar Axelsson rax@mbl.is Hið nýja Ion hótel fer ekki framhjá nokkrum manni þar sem það gægist fram úr hrauninu á Nesjavöllum .
Hefur yfir sér blæ ævintýra .
Þegar stigið er út úr bílnum í hlaðinu fyllir hveralyktin vit og fullkomnar upplifunina af landinu okkar , þessu tæra en hrjúfa djásni .
Það er helst að veðrið villi um fyrir manni , á að vera 9 stiga hiti á Celcius í endaðan febrúar ? Ætli það sé ekki hið nýja Ísland , fyrst menn eru á annað borð byrjaðir að taka til í landinu má alveg lappa upp á veðrið í leiðinni .
Í lobbíinu er hótelstýran sjálf , Sigurlaug Sverrisdóttir , að spjalla við tvo gesti .
Í ljós kemur að það eru bresk hjón að halda upp á fjörutíu ára brúðkaupsafmæli .
" Já , ég er mjög umburðarlyndur og þolinmóður maður að eðlisfari .
Þessi stúlka hérna er einstaklega heppin , " segir bóndinn kíminn á svip .
Frúin glottir og Sigurlaug skellir upp úr .
Ekkert jafnast á við breskan húmor .
Þau hafa áhuga á að komast í hvalaskoðun og Sigurlaug gengur án vífilengja í málið .
Hringir tvö símtöl og allt er klárt .
" Hvort viljið þið fara í dag eða á morgun ? " Hjónin þakka pent fyrir sig með handabandi og bóndinn kveður Sigurlaugu með þeim orðum að vonandi sjáist þau aftur að ári .
" Þessi staður er yndislegur ! " Ekki er til betri auglýsing en ánægðir viðskiptavinir og Sigurlaug segir hið nýja hótel leggja mikið upp úr hlýju viðmóti og persónulegri en um leið faglegri þjónustu .
Stífleiki og kuldi eigi aldrei við .
" Þessi ágæti maður , " segir hún , " var búinn að leggja mikið á sig til að gleðja konuna sína á þessum merku tímamótum .
Kaupa fjögurra rúbína hring sem hann bað okkur að bera fram með eftirréttinum .
Frúin var að vonum í skýjunum .
Þess utan sendum við þeim freyðivín og blóm inn á herbergi , sem hann hafði ekki hugmynd um .
Þau voru í skýjunum með þetta .
" Gekk yfir alpana Sigurlaug Sverrisdóttir er Seltirningur í húð og hár , dóttir hjónanna Sverris Hannessonar , sem starfað hefur í áratugi hjá Samskipum , á sjó og í landi , og Helgu Vallýjar Björgvinsdóttur , ritara bæjarstjóra á Seltjarnarnesi og prjónakonu , en Sigurlaug sýnir mér stolt ullarvörur eftir móður sína sem hægt er að kaupa á Ion-hótelinu .
Sigurlaug er fædd 1. mars 1973 og varð því fertug í gær , föstudag .
Viðtalið fór fram fáeinum dögum áður og þá hafði Sigurlaug ekki ákveðið endanlega hvernig hún ætlaði að fagna tímamótunum .
" Það hefur verið brjálað að gera að undanförnu og ætli ég verðlauni mig ekki með spa á föstudaginn og skelli mér svo á skíði á laugardaginn .
Það hefur alltof lítill tími gefist til þess í vetur .
" Sigurlaug er ekki aðeins forfallin skíðamanneskja heldur ann hún útivist almennt .
Hún hjólar , hleypur , syndir , gengur á fjöll , veiðir í ám og vötnum og Guð má vita hvað .
" Ég hef alltaf æft af kappi en lítið hefur farið fyrir því síðustu mánuði vegna anna .
Nú sé ég loksins fram úr þessari törn og þá tek ég upp þráðinn , " segir Sigurlaug sem meðal annars hefur tekið þátt í þríþraut í Lausanne í Sviss , hafnaði meira að segja í öðru sæti í sínum aldursflokki .
Af öðrum þrekraunum sem hún hefur lagt á sig var að fara svonefnda " Haute Route " eða háu leiðina í Ölpunum á fjallaskíðum .
Þá ferð fór Sigurlaug ásamt eiginmanni sínum , Halldóri Hafsteinssyni , og fleirum síðastliðinn vetur .
Um er að ræða vikuferð sem hófst í Chamonix , við rætur Mount Blanc og endaði í Zermatt , við rætur Matterhorn .
" Við þurftum að klífa heilmikið og vorum eiginlega meira með skíðin á bakinu en fótunum , " rifjar hún upp .
" Þetta var mikil þolraun og án efa ein skemmtilegasta ferð sem ég hef farið í um dagana .
" Gleymið ekki " ælunni " ! Franskur leiðsögumaður fór fyrir hópnum og á undirbúningstímanum hjó Sigurlaug eftir því að hann skrifaði þeim einatt á bjagaðri íslensku .
" Fyrst héldum við að hann væri bara að þýða upplýsingarnar í Google Translate .
Klóruðum okkur til dæmis mikið í höfðinu þegar hann brýndi fyrir okkur að gleyma ekki " ælunni " .
Síðar kom í ljós að hann meinti " ýlunni " , það er að segja snjóflóðaýlunni .
Þegar við hittum manninn svo loksins kom í ljós að hann talaði ljómandi góða íslensku eftir að hafa verið hér skiptinemi í tólf mánuði fjórtán árum áður .
" Á nóttunni var gist í þar til gerðum skálum , þar sem göngugarparnir höfðu trakteringar .
" Fjallamenningin er mjög flott í Sviss og í þessum skálum er ekki aðeins boðið upp á gistingu heldur líka þriggja rétta málsverð .
Það er ekki í kot vísað .
Þetta ættum við Íslendingar að taka okkur til fyrirmyndar enda möguleikarnir miklir á hálendinu hér heima .
" Sigurlaug hóf störf sem flugfreyja hjá Atlanta liðlega tvítug og vann þar í þrettán ár , fram til ársins 2007 .
Á þeim tíma ferðaðist hún vítt og breitt um heiminn .
Fór meðal annars öll árin í pílagrímaflug .
" Allir múslimar þurfa að fara í slíkt ferðalag að minnsta kosti einu sinni á ævinni .
Ég hlýt því að standa vel að vígi langi mig að ganga íslam á hönd , " segir hún hlæjandi .
Enda þótt gaman sé að kynnast ólíkum menningarheimum kveðst Sigurlaug fljótlega hafa áttað sig á því á ferðum sínum hvílík forréttindi það séu að fæðast á Íslandi .
Fáir íbúar heimsins búi við slíkt frelsi og velsæld .
Eitt atvik situr sérstaklega í henni .
Það átti sér stað á flugvelli í Nígeríu .
" Þegar við lentum beið eftir okkur broshýr ungur drengur sem langaði að skoða flugvélina .
Hann bauð af sér svo góðan þokka að ég gat ekki ímyndað mér annað en að það væri í lagi .
Þá skarst vörður á flugvelllinum hins vegar í leikinn og lét sér ekki nægja að vísa drengnum frá heldur þurfti hann líka að slá hann með byssuskeftinu .
Réttlætiskennd minni var gróflega misboðið og það sauð hreinlega á mér .
Flugstjórinn kom þó í veg fyrir að ég skipti mér að atvikinu enda hefði það örugglega ekki haft góðar afleiðingar .
" Eftir að Sigurlaug hætti störfum sem flugfreyja stofnaði hún eigið félag , SEP , í þeim tilgangi að þjálfa flugfreyjur í Lettlandi , Litháen og víðar .
Áherslan í því námi er á öryggisþáttinn .
Þá lagði hún stund á heilsutengt nám í New York og hafði veg og vanda af undirbúningi flugfreyjunámsins hjá Keili .
Viðskiptafélaginn fórst Halldór er viðskiptafræðingur að mennt og var um árabil fjármálastjóri Atlanta , þar sem þau Sigurlaug kynntust .
Árið 2009 urðu straumhvörf í lífi þeirra hjóna þegar náinn vinur og viðskiptafélagi , Hafþór Hafsteinsson féll frá .
Þetta fékk þau hjónin til að endurmeta lífsgildin og skipuleggja lífsmynstur sitt uppá nýtt .
Eftir þetta var félagið ACP stofnað ásamt Davíð Mássyni og Garðari Forberg með það fyrir augum að fara út í flugrekstur .
ACP festi síðan kaup á 50% hlut í litháíska flugfélaginu Avion Express sem meðal annars leigði WOW Air fyrstu vélarnar á síðasta ári .
Félagið á nú átta Airbus-vélar sem það leigir öðrum flugfélögum .
" Við höfum mikla reynslu af flugi og þegar þetta tækifæri kom upp létum við ekki segja okkur það tvisvar , " segir Sigurlaug .
Síðla árs 2009 fluttu Sigurlaug og Halldór til Sion , höfuðborgar kantónunnar Valais í Sviss .
Borgin er í hjarta Alpanna og stutt til allra átta .
Sannkölluð paradís skíðamannsins .
Í Sion stofnuðu þau félag , Ibex Lodges , sem heitir eftir frægustu fjallageitinni í ölpunum .
Það sérhæfir sig í útleigu húsnæðis , að sumri jafnt sem vetri .
Þá tók Sigurlaug að sér að skipuleggja ferðir af ýmsum toga fyrir Íslendinga , svo sem heilsuferðir , jógaferðir , hráfæðisvikur og fjallgönguferð fyrir konur .
" Síðastnefnda ferðin var mjög skemmtileg .
Ég bjóst við svona tíu konum en þær urðu 26 og allar hæstánægðar .
" Fyrir hálfu þriðja ári eignuðust Sigurlaug og Halldór sitt fyrsta barn , dóttur sem skírð var Alexía Helga .
" Hafandi heitið Sigurlaug í útlöndum öll þessi ár vildi ég gera dóttur minni þann greiða að gefa henni alþjóðlegt nafn , " segir Sigurlaug og hlær við tilhugsunina um framburðinn .
Raunar notast hún mest við gælunafn sitt .
" Ég hef alltaf verið kölluð Laulau , eins og amma .
" Ígildi meistaranáms Alexía Helga er eina barnabarn foreldra Sigurlaugar og segir hún þá staðreynd hafa spilað inn í þegar þau Halldór ákváðu að flytja aftur heim á síðasta ári .
Þau hafa þó hvergi sagt skilið við Sviss en hugmyndin er að dveljast þar reglulega í framtíðinni , einkum að vetrarlagi .
" Ég hefði til dæmis ekkert á móti því að dóttir mín færi í skóla í Sviss , alla vega að hluta .
Fjögur tungumál eru töluð í landinu og eins og við vitum er fátt mikilvægara en tungumálanám á þessum síðustu tímum .
" Rekstur Ion-hótelsins er ekki eina verkefni hjónanna hér heima um þessar mundir .
Þau eiga einnig hlut í ferðaskrifstofunni Arctic Adventures og er ætlunin að þetta tvennt vinni náið saman , hótelið og ferðaskrifstofan enda markhópurinn nátengdur .
Að auki koma hjónin að leigu á Þverá og Kjarrá næstu fimm árin en eins og fram hefur komið eru þau bæði forfallið veiðifólk .
Áður en Ion-verkefnið náði heljartökum á Sigurlaugu ætlaði hún að fara í meistaranám í lögfræði .
Af því varð ekki .
" Ég ákvað að byggja hótel í staðinn og hef örugglega lært alveg álíka margt á því – líklega meira , " segir hún brosandi .
Verkefnin eru mörg og fjölbreytnin mikil .
Spurð hvort þetta sé ekki með nokkrum ólíkindum skellir Sigurlaug upp úr .
" Það getur vel verið .
Ég er bara léleg í því að hafa lítið fyrir stafni ! " Alltaf að leita að tækifærum Sigurlaug og eiginmaður hennar , Halldór Hafsteinsson , keyptu Hótel Hengil af Orkuveitunni í árslok 2010 en Stefnir fjárfestingasjóður á 50% á móti þeim í húsnæðinu .
Rekstrarfélagið er aðskilið en fjárfestingafélagið Gistiver hefur aðkomu að því , auk hjónanna .
Sigurlaug er ekki ókunnug hótelrekstri en hún rak um tíma lúxusgistiheimili á Túngötu í Reykjavík .
Spurð um ástæðuna fyrir kaupunum segir Sigurlaug þau lengi hafa dreymt um að eignast sumarhús á eða við Þingvelli sem er að hennar dómi fallegasti staður á Íslandi , fyrir utan Mývatn .
" Það er bara svo langt þangað , " segir hún brosandi .
Sumarhúsið losnaði að vísu ekki en það gerði hótelið , þannig að þau létu bara slag standa .
" Ég held að enginn sem þekkir okkur hafi orðið undrandi á því .
Við erum alltaf að leita að nýjum tækifærum .
" Nafnið Ion er enska heitið yfir jón ( í efnafræðilegum skilningi ) .
Í því felst einnig orðaleikur , " I on Iceland " , sem erlendir gestir geta tengt við .
Þá enda fjölmörg nafnorð í enskri tungu á -ion , svo sem " exploration " , " sophistication " og " relaxation " , sem eru einkunnarorð Ion-hótels .
" Annars er fólki frjálst að túlka nafnið að vild , " segir Sigurlaug .
" Þannig kom barnabarn Jóns heitins á Nesjum til mín nýverið og þakkaði mér fyrir að nefna hótelið í höfuðið á afa sínum .
" 22 herbergi voru í gamla hótelinu en hjónin ákváðu strax að stækka það enda væri það óhagkvæm rekstrareining .
Byggt var við hótelið og herbergjum fjölgað í 46 .
" Það þarf nánast sama starfsmannafjölda til að sinna 46 herbergjum eins og 22 .
" Æskuvinkonan teiknaði Arkitektar voru Erla Ingjaldsdóttir og Tryggvi Þorsteinsson hjá Minarc í Los Angeles en Erla og Sigurlaug eru einmitt æskuvinkonur .
" Það var frábært að vinna þetta með þeim en Erla og Tryggvi hafa fengið verðlaun fyrir náttúruvænar byggingar .
Þau höfðu aldrei teiknað hótel áður og fannst þetta fyrir vikið mjög spennandi , " segir Sigurlaug sem þess utan gerði þarfagreiningu og leitaði til margra sérfræðinga á sviði hótelreksturs .
Smám saman vatt hugmyndin upp á sig og breytingarnar urðu á endanum meiri en til stóð í upphafi .
" Við veltum þessu mikið fyrir okkur , hvort við ættum að hrökkva eða stökkva .
Niðurstaðan var að fara alla leið með breytingarnar enda eru yfirgnæfandi líkur á því að breytingar verði aldrei gerðar geri maður þær ekki strax .
" Eldri byggingunni var breytt að utan sem innan , svo sem með því að klæða hana með steypuplötum í stíl við sjónsteypuna sem prýðir nýbygginguna .
" Hótelið fellur mjög vel að umhverfinu og aðkoman er allt önnur en áður .
Það verður prýði að þessu til framtíðar .
" Sigurlaug og Halldór voru búsett í Sviss þegar þau keyptu hótelið og byrjuðu á því að leigja reksturinn út .
Þegar framkvæmdir fóru af stað varð verkefnið á hinn bóginn hálfu meira spennandi , þannig að þau ákváðu að flytja heim síðasta sumar og taka alfarið við hótelinu sjálf .
" Þegar maður leggur svona mikið undir er langbest að fylgja verkefninu eftir sjálfur , " segir hún .
Hvað varð um veturinn ? Fyrirhugað var að hefja framkvæmdir haustið 2011 en þær drógust vegna veðurs .
" Veturinn í fyrra var erfiður og við gátum ekki byrjað að neinu gagni fyrr en í mars á síðasta ári .
Eftir það hafa framkvæmdir gengið eins og í sögu , maður hefur varla orðið var við veturinn í vetur .
Við erum veðurguðunum ákaflega þakklát , " segir Sigurlaug en viðurkennir að það hafi verið svolítið strembið fyrir sig , forfallna skíðamanneskjuna , að biðja mánuðum saman um gott veður og lítinn snjó .
Ion-hótelið var opnað 1. febrúar síðastliðinn og segir Sigurlaug viðtökur hafa verið framar öllum vonum .
Nýting á gistirými er um 80% fyrsta mánuðinn , nær eingöngu útlendingar .
Það hlýtur að teljast góður árangur hjá nýju hóteli um miðjan vetur .
Hún þakkar þetta ekki síst mikilli umfjöllun í bresku pressunni , blöðum á borð við Daily Telegraph og The Independent .
" Það hefur verið mikið álag á starfsfólkið okkar sem hefur staðið sig með stakri prýði .
Við vissum að þetta yrði mikil törn í febrúar en nú þegar reksturinn er kominn af stað ætti álagið á starfsfólkið að minnka strax í mars og vaktir að verða með eðlilegum hætti .
Allir hafa gert þetta með bros á vör enda ekki á hverjum degi sem maður opnar hótel , " segir Sigurlaug .
Sjálf viðurkennir hún að hafa unnið allt að tuttugu klukkustundir á sólarhring undanfarna þrjá mánuði .
" Ég hef verið í öllu , allt frá því að annast reksturinn og ráða starfsfólk yfir í að fylgja á eftir framkvæmdum .
Ég hef á tilfinningunni að ég sé komin með Margrétar Thatcher-heilkenni , er beinskeitt og sef bara í fimm klukkustundir á nóttu .
Ég er löngu hætt að dansa kringum hlutina , nú eru það bara ákvarðanir og afgreiðslur og fókusinn á stóru myndinni , " segir Sigurlaug og blaðamaður veltir fyrir sér hvernig hún sé í góðu skapi – að því gefnu að þetta sé úrilla útgáfan ! Vaskur úr endurunnu gúmmíi Þá er komið að skoðunarferð um hótelið og hún hefst óvænt á klósettinu inn af lobbíinu .
" Afsakaðu að ég skuli draga þig hér inn , " segir Sigurlaug hlæjandi , " en ég má til með að sýna þér svolítið .
" Þar á hún við vaskinn sem er úr endurunnum hjólbörðum en umhverfisvænar lausnir og hugvitssamleg nýting á náttúrulegum efnum eru grundvallarþættir í hönnun og byggingu hótelsins .
Hún nefnir einnig lífræn og sanngirnisvottuð ( e. fair trade ) handklæði og sængurföt í öllum herbergjum , ljós úr endurunnum bylgjupappa og umslög úr endurnýtanlegum pappa utan um aðgangskortin að herbergjunum .
" Við reynum að hugsa þetta alla leið í gegn og stefnum á umhverfisvottun fyrir hótelið á næstu mánuðum .
" Athygli vekur að teppi eru á herbergjagöngunum en Sigurlaug segir það hafa verið nauðsynlegt til að hljóðeinangrunar .
Teppin eru umhverfisvottuð .
Kapp er best með forsjá í þessu sem öðru en Sigurlaug segir um tíma hafa staðið til að hafa rúmgaflana úr endurunnum hjólbörðum .
Frá því var hins vegar horfið þegar menn áttuðu sig á því að á sólbjörtum sumardögum myndi leggja angan frá rúmunum , nú eða fnyk .
" Við vildum ekki að fólk vaknaði upp á morgnana haldandi að það væri statt á dekkjaverkstæði , " segir Sigurlaug hlæjandi .
" Þessi umhverfisstefna má ekki snúast upp í andhverfu sína .
" Seint verður sagt að vatnsmál séu í ólestri í og við hótelið en fráveitan er sú fullkomnasta á landinu .
Upp á það hefur Sigurlaug pappíra frá heilbrigðiseftirliti Suðurlands .
Fyrirtaks spa-aðstaða er á hótelinu og myndarleg setlaug á palli fyrir utan .
Sírennsli er í setlauginni sem þýðir að vatnið endurnýjar sig á sólarhring .
Þannig fellur hún undir þá skilgreiningu að vera náttúruleg og fyrir vikið þarf hvorki að nota hreinsiefni né klór .
Það kemur sér vel vegna verndunar vatnasviðs og lífríkis Þingvallavatns .
Endalausir möguleikar Ion-hótelið vill nýta sem mest úr héraði , það á meðal annars við um vinnuafl .
" Við leitum eftir að ráða sem flest starfsfólk héðan af svæðinu , ég held það borgi sig alltaf til lengri tíma .
Þetta svæði á endalausa möguleika , nægir þar að nefna allt heita vatnið og spennandi væri að byggja upp lón .
Útlendingar sem hingað koma gera það fyrst og fremst út af náttúrunni og tærleikanum .
Á því eigum við að byggja og markaðssetja Ísland á þeim nótum .
" Sigurlaug er mikil áhugamanneskja um mataræði og heilsu og byggir matseðillinn á veitingastað hótelsins , Silfru , á þeim hugmyndum .
Boðið er upp á silung úr Þingvallavatni , sem veiddur er árið um kring , og lambakjöt beint frá býli .
Helst vill Sigurlaug sækja lambið á næstu bæi en því miður er enginn bóndi í grenndinni þátttakandi í verkefninu " Beint frá býli " .
Sigurlaug segir það standa til bóta , jafnvel strax með vorinu .
" Nágrannar okkar hafa tekið okkur vel og fólkið í sveitinni er ánægt með þessa uppbyggingu og okkar áhuga á að eiga bein viðskipti við það .
" Sigurlaug nefnir Sviss , þar sem hún bjó um tíma , til samanburðar .
Hvergi á byggðu bóli njóti landbúnaður eins mikilla ríkisstyrkja .
" Það er með ráðum gert til að styðja við ferðamennskuna og samvinnan er þverfagleg .
Hér á landi er líka fullt af tækifærum í landbúnaði , þar sem matvælin eru hrein og tær .
Þróunin er þegar orðin mjög skemmtileg með " Beint frá býli " og fleiri verkefnum .
" Hún segir Svisslendinga markaðssetja " lúxusvörumerkið " Sviss af mikilli grimmd , meðal annars fyrir þær sakir að svissneski frankinn sé svo sterkur .
" Það fælir ferðamenn frá og fyrir vikið þarf að vinna á móti .
Hvað þetta varðar stöndum við miklu betur að vígi , blessuð krónan verður seint sökuð um að vera sterkur gjaldmiðill .
" Hnallþórur á sunnudögum Yfirkokkur í Silfru er Guðmundur Sverrisson .
Þau Sigurlaug kynntust í Sviss en þar bjó Guðmundur og starfaði í tólf ár .
" Honum leist það vel á verkefnið að hann ákvað að flytja heim .
Fyrstu viðbrögð gesta hafa verið svakalega góð enda Guðmundur matreiðslumðaur í hæsta gæðaflokki sem hefur unnið á háklassa veitingastöðum bæði í Sviss og Brussel , þar sem hann var á Seagrill , 2 stjörnu Michelin-stað , " segir Sigurlaug .
Silfra og Norðurljósabarinn eru ekki einungis ætluð gestum á hótelinu , Sigurlaug vonast líka til að fá gesti úr sumarbústaðabyggðinni á Þingvöllum og frá höfuðborgarsvæðinu .
Þetta er ekki nema liðlega hálftíma akstur og styttra á sumrin þegar Nesjavallaleiðin er opin .
" Það er upplagt fyrir fólk að líta hér við um helgar í te eða kaffi og hver veit nema hnallþórur verði á borðum á sunnudögum .
Þó við séum heilsuvæn megum við ekki gleyma gleðinni .
" Orð að sönnu .
Höldum vöku okkar ! Erlendum ferðamönnum hefur fjölgað ört hérlendis á allra síðustu árum , ekki síst yfir vetrartímann .
Sigurlaug fagnar þessari þróun að vonum en hvetur aðila í ferðaþjónustu til að halda vöku sinni .
" Ég er svolítið smeyk um að þjónustustigið sé ekki að þróast nægilega hratt .
Aukinn fjöldi ferðamanna kallar á aukna þjónustu en við verðum að vera tilbúin til að taka á móti gestunum okkar .
Það er mikið í umræðunni að salernisaðstöðu og þjónustu við helstu ferðamannastaði sé ábótavant – þetta getur haft áhrif á ímynd okkar til lengri tíma .
Einnig er mikilvægt að verð og gæði haldist í hendur því nú hefur eftirspurnin aukist gríðarlega á stuttum tíma sem þýðir að verðlag hækkar um stund þar til framboðið eykst og jafnar þetta út .
Við megum ekki hugsa í skammtímalausnum – þurfum að byggja til framtíðar og vernda vörumerkið Ísland .
" 