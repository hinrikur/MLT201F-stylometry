Nýstárlegt leikrit , " Tókstu eftir himninum í morgun ? " , verður frumflutt í Útvarpsleikhúsinu á Rás 1 klukkan 13 á páskadag .
Verkið er eftir framandverkaflokkinn Kviss Búmm Bang , sem skipaður er þeim Evu Björk Kaaber , Evu Rún Snorradóttur og Vilborgu Ólafsdóttur .
Leikritið var pantað af Útvarpsleikhúsinu , í samstarfi við Listahátíð í Reykjavík , og flutt í frumgerð sinni á Listahátíð síðasta vor .
Það hefur nú verið endurunnið fyrir þennan frumflutning í útvarpi .
" Tókstu eftir himninum í morgun ? " fjallar um viðhorf vestrænna manna til tímans .
Spurt er : Hvað er tíminn ? Hvað gerist þegar við finnum tímann líða ? Og hvers vegna högum við tíma okkar eins og við gerum ? 