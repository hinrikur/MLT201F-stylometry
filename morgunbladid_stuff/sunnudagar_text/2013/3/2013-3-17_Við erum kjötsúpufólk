Þingeyingarnir Margrét Sverrisdóttir og Oddur Bjarni Þorkelsson búa saman og vinna saman , ekki aðeins í Stundinni okkar og fjölmörgum leikhúsverkefnum , heldur eru þau líka saman í hljómsveit .
Sveitin Túpílakar er samt öllu óvirkari en hin hljómsveitin sem Oddur er í en hann er hluti af Ljótu hálfvitunum .
Á sumrin vinna þau síðan við torf- og grjóthleðslu .
Inga Rún Sigurðardóttir ingarun@mbl.is Margrét Sverrisdóttir og Oddur Bjarni Þorkelsson eru par til átján ára og hafa unnið saman við margvísleg leikhúsverkefni á þessum tíma .
Hún er þekktust sem Skotta og er umsjónarmaður Stundarinnar okkar en Oddur er handritshöfundur ásamt henni .
" Við erum bæði Þingeyingar .
Ég er frá Húsavík og hann er úr Aðaldalnum , " segir Margrét .
Hvernig byrjaði áhugi þinn á leiklist ? " Hann byrjaði snemma eins og hjá mörgum börnum .
Ég var mikið með leikfélaginu á Húsavík áður en ég fór sjálf í nám , " segir Margrét , en hún útskrifaðist frá Arts .
Ed í London .
" Ég var leikhússjúk .
Pabbi var mikið í leikfélaginu og ég sá allar sýningarnar oft .
Útvarpsleikhús elskaði ég meira en allt annað en ég hlustaði ekki á popptónlist , " segir Margrét en þegar hún var krakki tók hún ekki upp vinsældalista Rásar 2 heldur Útvarpsleikhúsið á Rás 1 og hlustaði á spólurnar aftur og aftur .
Hún hefur einu sinni leikið lítið hlutverk í Útvarpsleikhúsinu og segir það hafa verið " ofsalega gaman " og grínast með að hana dreymi um Útvarpsleikhúsið meðan aðra dreymi um Þjóðleikhúsið .
Leikhús í bílskúrnum " Svo rak ég leikhús í bílskúrnum heima .
Alvöru leikhús með tjaldi , poppi í hléi og karamellum .
Ég hef alltaf verið búningasjúk .
Öskudagur var minn dagur og búningarnir voru planaðir með margra mánaða fyrirvara .
Á sprengidagskvöld var alltaf grímuball í skólanum , " segir hún og þar fengu búningarnir að njóta sín en á öskudaginn sjálfan fóru hún og vinir hennar í " fatakistu heima með gömlum fötum af mömmu og pabba frá sjöunda áratugnum .
Við klæddum okkur upp á og fórum síðan í bæinn og sungum .
" Hvernig var þetta í Aðaldalnum ? " Ekkert svona .
Maður var látinn leika eitthvað í skólanum .
Mér fannst það allt í lagi en það var ekkert endilega frekar fyrir mig en eitthvað annað .
Ég var meira fyrir það að lesa , " segir Oddur sem fór síðar á kaf í leiklistina , þegar hann var í Framhaldsskólanum á Laugum og í VMA .
" Í beinu framhaldi af því var ég aðstoðarmaður leikstjóra og lék með Leikfélagi Akureyrar einn vetur .
Svo var ég að leika með allskonar leikfélögum þangað til ég fór að leikstýra .
" Kynntust í leiksýningu Margrét og Oddur kynntust í einni slíkri leiksýningu árið 1995 hjá Framhaldsskólanum á Húsavík , hún var að leika og hann leikstýrði .
Þau hafa verið saman allar götur síðan .
Þau fóru út í nám til Bretlands árið 2000 .
Oddur fór til Bristol og nam við Bristol Old Vic-leikhússkólann á meðan Margrét var í London .
Oddur var úti í eitt ár en Margrét í tvö en hann nam leikstjórn á meðan hún lærði leiklist .
Þau hafa alltaf unnið mikið saman og oftar en ekki hefur Oddur leikstýrt en Margrét leikið , búið til leikmynd eða hannað búninga .
" Við höfum unnið mikið saman og svo þegar fram liðu stundir fórum við að leikstýra saman , " segir hann og nefnir Halaleikhópinn undanfarin tvö ár sem dæmi .
" Við höfum unnið heilmikið saman í leikhúsi , " segir Oddur og Margrét segir samstarfið hafa gengið vel : " Þetta hentar mjög vel því við höfum áhuga á ólíkum hlutum þannig að það raðast mjög fallega hver gerir hvað ; mig langar ekkert að gera það sem hann er að gera og öfugt , " segir hún .
" Við bætum hvort annað upp , " segir hann en samvinnuverkefni þeirra hafa verið af ýmsum toga .
" Við vorum ráðin árið 2005 til að vera yfirumsjónarmenn fyrir verkefni í Mývatnssveit , Jólasveinana í Dimmuborgum , " segir Oddur en þau eru sérlegir talsmenn jólasveinanna og hafa gert tíu sjónvarpsþætti um þá í samstarfi við RÚV .
" Við þurftum að byggja þetta upp frá grunni , " segir hún .
" Þeir hafa fylgt okkur og við þeim víða .
Við erum búin að fara með þá til Japans , Þýskalands , Danmerkur , Finnlands og Lapplands , " segir Margrét .
" Þeir eru svo heilbrigðir , einlægir og skemmtilegar skepnur , " segir Oddur um jólasveinana .
" Svo var Stúfur með einleik árið 2007 .
Hann dreymir um að vera frægur , " segir Margrét sem þekkir Stúf sérlega vel .
" Hann er lítill maður með stóra drauma , " segir Oddur .
Vel við orðið alþýðulistamaður Þjóðlegt stef virðist vera ráðandi í flestu sem þau taka sér fyrir hendur .
" Á tímabili var ég alltaf að leika í þjóðbúningum á sauðskinnsskónum , " segir Margrét .
" Ef það ætti að fara að flokka mann sem listamann þá er mér ákaflega vel við orðið alþýðulistamaður .
Þjóðlegt er gott , " segir Oddur og segir meira hægt að gera með íslenskar hefðir og arfleifð .
" Við erum kjötsúpufólk .
Við erum á þessum nótum þegar við setjumst niður að búa til heiminn fyrir Stundina okkar .
Disney-heimurinn er búinn að vera svo ráðandi í sjónvarpi , " segir hann en þau langaði að gera eitthvað allt annað .
" Við settumst niður og fórum markvisst að skoða allar álfa- og stokka og steinasögur , allar þjóðsögur sem við komum höndum yfir .
Við þekkjum jólasveinana en þarna fórum við niður fjallið og í dalinn , " segir hann og Margrét útskýrir nánar : " Við vildum ekki gera þetta á gamaldags hátt .
Það hefur verið ofsalega gaman að vinna með þessa hugmynd og við höfum gefið okkur ákveðið frelsi í að túlka hana og festum okkur ekki í hvernig þetta var nákvæmlega í þjóðsögunum .
" Ekki hor og lopi Slagorðið var : " Ekki hor og lopi , " en þau vildu komast í burtu frá kuldanum og vosbúðinni .
" Okkur langaði að fá arfinn hingað til okkar en ekki fara til baka , " segir hann .
Hvað hugsið þið um þegar þið skapið fyrir börn ? " Okkar útgangspunktur er : stuð er skemmtilegt , en það þarf ekki að vera að " handfarta " í hálftíma , maður verður þreyttur á því .
Það er óþolandi að tala við börn eins og hálfvita og við tölum ekki niður til barnanna .
Við skrifum það sem okkkur finnst skemmtilegt og treystum því að öðrum finnist það líka , " segir hann og Margrét segir að þau vilji ekki vera með of mikinn æsing .
Hún er í gervi í Stundinni okkar og vart hægt að þekkja hana og Skottu sem sömu manneskju þegar hún er komin úr gervinu .
" Mig langar ekki til að þetta sé ég , að ég sjálf sé eitthvað aðal , heldur persónan , " segir hún en bætir við að krökkunum bregði stundum þegar þeir beri kennsl á röddina hennar Skottu í Bónus , þó þeir þekki ekki endilega andlitið .
Landfræðilegt vandamál Túpílaka Þau búa saman og leika saman og eru líka saman í hljómsveitinni Túpílökum en þau segja hljómsveitina þó ekki mjög virka um þessar mundir .
" Túpílakar eiga við erfitt landfræðilegt vandamál að stríða , " segir Oddur en þriðji meðlimur tríósins , Sigurður Illugason , býr á Húsavík .
Sveitin hefur engu að síður gefið út tvo diska og spilar alltaf fyrir norðan fyrir jólin og stundum um páskana líka .
Til viðbótar er Oddur í Ljótu hálfvitunum .
" Þeir eru á hinum endanum á skalanum , svolítið ofvirkir .
Þegar við vorum búnir að vera til í fjögur ár vorum við búnir að gefa út fjórar plötur , " segir hann og Margrét skýtur inn : " Það eru líka svolítið fleiri hljóðfæraleikarar í því bandi ! " Oddur jánkar því .
" Það eru níu í sveitinni og þar semja allir bæði lög og texta og spila á hljóðfæri , " en hann segir þetta skemmtilegan félagsskap .
" Það er grunnforsenda þess að sú hljómsveit sé til .
Um leið og þetta hættir að vera gaman þá held ég að hún deyi , það er ekki hagkvæm rekstrareining að vera níu manns í hljómsveit .
" " Það er eins með allt sem við gerum , um leið og það hættir að vera gaman þá hættum við , " segir hún .
" Ég nenni ekki að gera eitthvað sem mér finnst ekki skemmtilegt , " en þessi stefna virðist hafa virkað .
Þau útskýra að lausráðnir leikarar viti oft ekki hvað þeir verði að gera meira en þrjá mánuði fram í tímann .
Vinnan í Stundinni okkar er samt til aðeins lengri tíma en þar er gerður samningur til eins árs í einu en hann rennur út í næsta mánuði .
Og hefur Margrét áhuga á því að halda áfram sem Skotta ? " Já , guð minn góður .
Ég held að þetta sé það skemmtilegasta sem ég hef gert .
Það á ótrúlega vel við mig að vera í þessu , " segir hún en vinnan við Stundina okkar er einhvern veginn eðlilegt framhald af því sem þau hafa verið að gera áður , en reynir samt á aðra hæfileika í fari Margrétar .
" Ég ætlaði aldrei að skrifa neitt , við áttum reyndar að gera það í skólanum en mér fannst ég vera fyrst og fremst leikari sem ætti að leika það sem aðrir skrifa .
Núna er ég hinsvegar komin í vinnu við að skrifa og hef komist að því að mér finnst það ofsalega gaman og það gengur mjög vel .
" Taka vinnuna með heim En hvernig skyldi heimilislífið vera hjá þessu skapandi fólki ? " Það hefur alltaf gengið vel .
Stundum myndi kannski einhver fluga á vegg vilja loka okkur inni þegar það verða til allskonar undarlegir karakterar við eldhúsborðið , eða þegar við förum að syngja og dansa í stofunni .
En einhvers staðar verður öll þessi sköpun að byrja .
Það er oft sagt við fólk sem vinnur saman og er líka par að það eigi að skilja vinnuna eftir í vinnunni en við gerum það ekki .
Vinnan er alltaf með okkur .
Við förum úr einu í annað og það hefur aldrei verið neitt vesen .
Þetta hefur alltaf gengið .
Við rífumst til dæmis ekki mikið , við erum ekki svoleiðis fólk , " segir Margrét .
" Oddur skiptir ekki mikið skapi og er frekar glaðlyndur maður .
Mér finnst hann svo skemmtilegur og honum finnst ég skemmtileg .
Við erum ekki búin að gifta okkur og ekki trúlofuð þó við séum búin að vera saman í átján ár .
En við keyptum okkur íbúð í haust og það er stórt skref fyrir fólk sem er aldrei að gera það sama lengi í einu .
" Inni á veturna og úti á sumrin Margrét og Oddur starfa innivið á veturna í leikhúsinu og úti á sumrin en þá vinna þau óvenjulega vinnu .
" Á sumrin störfum við í torf- og grjóthleðslu .
Ég er búinn að vera að starfa við þetta núna í um tuttugu ár .
Það voru tveir gamlir menn í sveitinni sem kunnu þetta og ég fór að vinna með þeim , " segir Oddur sem meðal annars hefur farið til Grænlands í hleðsluvinnu en hann tók þátt í gerð Þjóðhildarkirkju .
" Þeir eru báðir látnir , blessaðir , " segir Oddur um lærimeistara sína úr sveitinni .
" Hann stóð einn eftir og réð mig , " segir Margrét , sem hefur unnið við þetta á sumrin frá 2008 .
Skýr verkaskipting hjálpar til " Við vinnum saman allt árið og búum saman .
Geri aðrir betur , " segir Oddur .
" Við höfum svo ólík áhugamál þennig að þegar við erum í hleðslunni ræður hann og þegar við erum í Stundinni okkar þá ræð ég , " segir hún en skýr verkaskipting hjálpar til við að láta hlutina ganga upp .
" Maður á aldrei að hafa vit fyrir þeim sem hefur meira vit en þú , " segir Oddur .
Þau hafa unnið verk fyrir húsafriðunarnefnd og Þjóðminjasafnið og minjasöfnin .
Þau hafa hlaðið veggi fyrir einstaklinga .
Síðast en ekki síst hafa þau eytt mörgum sumrum í að endurhlaða Hraunsrétt í Aðaldal .
" Þar er alltaf gott veður , " segir Oddur .
Síðan gerðu þau stórt verkefni í Dimmuborgum á vegum Landgræðslunnar en það er hlaðni veggurinn sem afmarkar bílastæðið .
Það er sannarlega dæmi um arkitektúr sem fellur inn í landslagið .
Þau útskýra að þetta sé allt gert í höndunum og taki " óendanlega langan tíma " .
Eruð þið þá þolinmótt fólk ? " Já , þegar kemur að þessu , " svarar hann .
" Það er gaman að vinna í leikhúsinu , þú æfir og sýnir en eftir nokkrar vikur er allt horfið sem þú gerðir .
Þarna stendur hinsvegar eitthvað eftir , " segir Oddur um hleðsluvinnuna .
Að faðma torf í rigningu er ekki gaman " Það er dásamlegt að geta verið úti allan daginn , " segir Margrét og bætir við að það hafi verið " sól uppá hvern einasta dag síðasta sumar " .
Hún segir líka vinnuna ólíka eftir verkefnum og að hún sé aldrei eins .
Hún segir að hún sé gjarnan öll í steinryki í vinnunni og vopnuð ýmsum beittum áhöldum , þegar hún er að höggva steinana til .
Fólk furði sig oft á því að sjá konu í þessari vinnu .
Einn ferðamaður sagði við hana að heima hjá honum hefðu þau fanga í svona vinnu .
Margrét var skjót til svara : " Þú veist ekkert hvað ég hef gert ! " Maðurinn tók eitt skref til baka .
" Það er geggjað að geta verið úti á sumrin og inni á veturna .
Þetta er reyndar eins andstyggileg vinna í vondu veðri og hún er góð í góðu veðri .
Að faðma torf í rigningu er ekki gaman , " segir Oddur .
