Sunnudagsblað Morgunblaðsins heldur áfram að kíkja í heimsókn til skapandi stétta í tilefni Hönnunarmars .
Vel var tekið á móti blaðamanni og ljósmyndara í rúmgóðu húsnæði arkitektastofu við Þingholtsstræti .
Texti : Inga Rún Sigurðardóttir ingarun@mbl.is Myndir : Styrmir Kári Erwinsson styrmirkari@mbl.is Arkitektastofan Úti og inni er til húsa á rúmgóðri og bjartri hæð í Þingholtsstræti .
Þar ráða ríkjum arkitektarnir Baldur Ó. Svavarsson og Jón Þór Þorvaldsson .
Þeir hafa rekið stofuna saman frá 1991 og verið allan tímann í þessu húsi , þar af næstum tuttugu ár á þessari hæð .
" Við höfum reynt að fjölga ekki mikið hérna og reynt að hafa þetta temmilega stærð , " segir Baldur .
" Mest vorum við sex til átta , " segir hann , með tveimur nemum .
" Við höfum alltaf reynt að hleypa skólafólkinu til okkar , " segir Jón Þór .
" Okkur fannst við hafa siðferðilega skyldu til að vera viljugir að taka á móti þessu yngra fólki , " segir Baldur en það gáfu sér ekki allar arkitektastofur tíma fyrir nema á uppgangsárunum .
Þeir hafa líka viljað einbeita sér að hönnun en ekki festast í stjórnunarstörfum .
Samstarf þeirra hefur alla tíð verið gott , þeir lýsa því sem " ágætu hjónabandi " og að þeir " bakki hvor annan upp " .
Þeim finnst gott að vinna í opnu rými því þannig sé hægt að fylgjast með öllu sem er í gangi .
Gaman er að segja frá því að Steinunn , dóttir Jóns Þórs , er arkitekt eins og faðir hennar og líka afi , Þorvaldur S. Þorvaldsson .
Til viðbótar er sonur Baldurs , Brynjar Darri , byrjaður í arkitektúrnámi við LHÍ þannig að þeir hafa greinilega ekki hrætt afkomendurna frá starfinu .
