Gamanmynd Ágústs Guðmundssonar , Ófeigur gengur aftur , verður frumsýnd í Sambíóunum á miðvikudaginn kemur .
Hermir þar af ungu pari sem lendir í vandræðum með drykkfelldan og kvensaman föður konunnar – sem farinn er yfir móðuna miklu .
Myndin var að stórum hluta tekin upp á heimili leikstjórans sjálfs á Grettisgötunni .
Þar um slóðir gerist víst margt ! Texti : Orri Páll Ormarsson orri@mbl.is Portrett : Kjartan Þorbjörnsson golli@mbl.is Húsið er auðþekkjanlegt .
Það er flennistór mynd af Ladda á gaflinum , " segir Ágúst Guðmundsson kvikmyndaleikstjóri þegar við mælum okkur mót á heimili hans á Grettisgötunni .
Það stendur heima , Laddi fletur sig sannarlega út á gaflinum , í draugslíki .
Vel fer á því að viðtalið fari fram á heimili Ágústs enda er nýja kvikmyndin hans , gamanmyndin Ófeigur gengur aftur , að stórum hluta tekin þar .
Ágúst og fjölskylda fluttu bara út í tvo mánuði á meðan .
" Það var mun hagkvæmara að flytja út en að setja upp leikmynd í stúdíói .
Allt var hreinsað héðan út og nýir húsmunir komu í staðinn .
Þá voru allir veggir málaðir dökkir til að auðvelda lýsingu , " upplýsir Ágúst .
Húsið var líka málað að utan fyrir tökurnar og ekki hefur gefist tóm til að mála það aftur .
Steypuskemmdirnar sem sjá má eru því falsaðar .
Á húsbóndastólnum í stofunni liggur heimiliskötturinn Skúli í makindum .
Opnar annað augað til að huga að gestum .
Hverfur síðan aftur inn í draumalandið .
Saknar jarðlífsins En þá að erindinu .
" Myndin fjallar um ungt par sem býr í þessu húsi , " útskýrir Ágúst .
" Faðir konunnar er nýlátinn og snemma í myndinni fer að bera á reimleikum .
Hinn látni , Ófeigur , bjó hér alla tíð og er mjög ósáttur við áform unga fólksins um að selja húsið .
Ófeigur saknar líka jarðlífsins og er ennþá bundinn af holdsins lystisemdum .
Hann á erfitt með að láta af sínum löstum sem felast annars vegar í kvensemi og hins vegar brennivínsdrykkju .
" Það eru bara höfuðlestirnir ! Ágúst segir það löngum hafa verið trú okkar Íslendinga að látnir alkóhólistar drekki í gegnum lifandi fólk .
Spurður hvort hann þekki persónulega dæmi um þetta svarar hann neitandi – og þó .
" Ég fór einu sinni til miðils sem sagði framliðna súpa af árunni .
Hvað sem hann átti við með því .
Hann kvaðst sjálfur vera óvirkur alkóhólisti og færi hann að drekka aftur yrði hann eins og stórfljót fyrir framliðnar fyllibyttur .
" Unga parið í myndinni lendir að vonum í vandræðum með hinn drykkfellda draug en greinir á um aðferðir til að taka á málinu .
Hann vill grípa til galdrabókar en hún er því með öllu mótfallin .
Með hagsmuni væntanlegra bíógesta í huga er best að segja ekki meira .
Ágúst hafði lengi langað að gera mynd um draugagang og þegar háskólakönnun leiddi í ljós fyrir um sex árum að 70% þjóðarinnar trúa á drauga færðist hann allur í aukana .
" Það vantar mynd fyrir þennan markhóp , " segir hann kíminn .
" Það er ekkert skrýtið að fólk hafi áhuga á framhaldslífi , " segir Ágúst spurður um þetta draugablæti okkar Íslendinga .
" Það er nánast eðlislægt að hafa trú á framhaldi á tilverunni .
Íslendingar þekkja drauga og uppvakninga vel og vita hvaðan þeir eru komnir .
Við erum svo vel að okkur í ættfræði .
Og við þekkjum oft persónulega þá sem koma fram á miðilsfundum .
" Fór í smiðju til Þórbergs Rifjar hann í þessu sambandi upp gamla bók , Ævisögu Eyjasels-Móra , en þar hermir af vofu sem fylgdi ákveðinni ætt í nokkra liði .
Var hægt að greina hver Móri þessi hafði verið í lifanda lífi .
Ágúst tilgreinir einnig afturgönguna Jón Vestmannaeying sem Þórbergur Þórðarson lýsti í bókinni um Indriða miðil .
" Ég notfæri mér einmitt frásögn af því þegar Jón Vestmannaeyingur reyndi að kasta Indriða miðli út um glugga á húsi .
Ófeigur hefur svipaða tilburði frammi gagnvart óboðnum gesti í myndinni .
" Ekki orð um það meir .
Tækni hefur fleygt fram í kvikmyndagerð og það var vatn á myllu Ágústs .
" Nútímatækni í kvikmyndagerð leyfir það að gerðar séu allskonar fantasíur .
Það er ein af ástæðunum fyrir því að ég vildi gera þessa mynd núna , það hefði verið illmögulegt fyrir tuttugu til þrjátíu árum .
Ég vildi að hinir framliðnu tilheyrðu annarri vídd og fékk til liðs við mig mikinn brellumeistara , Jörund Rafn Arnarson , sem fylgdist grannt með tökum og hefur unnið að útfærslunni ásamt sínu fólki síðan í desember .
Auk þess að vera hálfgagnsær er draugurinn lýstur öðruvísi .
" Kvikmyndatökustjóri var Bergsteinn Björgúlfsson og litgreiningu annaðist Konráð Gylfason .
Myndin er í gamansömum dúr og hafði Ágúst Ladda strax í huga varðandi hlutverk Ófeigs .
" Ég byrjaði að skrifa handritið fyrir fjórum árum og sendi Ladda strax fyrstu drögin .
" Nú hleypir Golli ljósmyndari brúnum og gerir hlé á sínum störfum .
" Hvað segirðu , sendirðu Ladda fyrsta drauginn ? " Dátt er hlegið .
" Já , það má alveg orða það þannig líka .
" Gísli Örn kemur á óvart Laddi sýndi verkefninu strax áhuga og Ágúst segir hann smellpassa í hlutverkið .
Unga parið , Anna Sól og Ingi Brjánn , er leikið af Ilmi Kristjánsdóttur og Gísla Erni Garðarssyni .
Ilmur hefur um árabil verið í hópi okkar ástsælustu gamanleikkvenna en Ágúst segir Gísla Örn sýna á sér nýja hlið í myndinni .
" Gísli Örn á eftir að koma á óvart .
Hann hefur ekki leikið svona hlutverk áður í kvikmynd .
" Af öðrum leikurum má nefna Vigni Rafn Valþórsson , sem leikur son Ófeigs , og Halldóru Geirharðsdóttur , sem fer með hlutverk miðilsins .
Sú síðarnefnda á einmitt heima í götunni .
" Það gerist margt á Grettisgötunni , " segir Ágúst , óræður á svip .
Nú , svona almennt ? " Já .
" Hvað sem það nú þýðir ! Myndin gerist að langmestu leyti í miðbænum .
Ein sena var tekin uppi á Úlfarsfelli , lengra fór hópurinn ekki .
" Þetta er sannkölluð Reykjavíkurmynd , " segir leikstjórinn .
Spurður hvort örlað hafi á draugagangi í húsinu eftir að tökum lauk skellir Ágúst upp úr .
" Nei , allt hefur verið með kyrrum kjörum .
Laddi leit við í fyrradag og það var engin leið að sjá í gegnum hann ! " Tónlistin er eftir Karl Olgeirsson og er Ófeigur gengur aftur hans fyrsta bíómynd .
" Ég hitti Karl í fyrsta skipti í samkvæmi hjá Vesturporti á nýársdag .
Ég fékk hann til að semja eitt stef til prufu og þremur dögum síðan fékk ég upphafsstefið .
Það smellpassaði eins og allt sem komið hefur frá Karli síðan , " upplýsir Ágúst og skrúfar frá upphafsstefinu í tölvunni .
" Þetta er alveg frábært .
" Skúli vakinn af værum blundi Nú vill Golli ljósmyndari standa upp frá eldhúsborðinu og mynda Ágúst í stofunni , lítur húsbóndastólinn hýru auga .
Þar sefur kötturinn Skúli svefni hinna réttlátu .
Vöflur koma á Ágúst en Golli gefur sig ekki .
Húsbóndastóllinn skal það vera .
Skúli mjálmar geðvonskulega þegar Ágúst tekur hann upp og hugsar Golla þegjandi þörfina .
Kötturinn fer þó mannavillt í hefnd sinni , stelur stólnum við eldhúsborðið af mér en ekki Golla .
Fær sér blund .
Gott og vel , ég færi mig þá bara .
Oft er sagt að kvikmynd Ágústs , Land og synir , hafi markað upphafið að íslenska kvikmyndavorinu árið 1980 .
Skömmu síðar gerði hann Útlagann og Með allt á hreinu .
Spurður hvort ekki hafi margt breyst í kvikmyndagerð á þessum þremur áratugum rúmum er Ágúst fljótur að kinka kolli .
" Kvikmyndagerð hefur þróast með jákvæðari hætti en maður gat vonast eftir á þessum tíma .
Þar skiptir tæknin mestu máli , stafræna byltingin .
Nú er algjör óþarfi að leita til útlanda , hægt er að gera bíómynd frá upphafi til enda á Íslandi .
Þegar við vorum að gera Land og syni þurfti að senda filmurnar utan til framköllunar og þegar tökum lauk vorum við bara búin að sjá helminginn af því sem við höfðum tekið .
Biðum bara eftir hinu .
Núna sér maður efnið strax .
" Hann segir þekkingu líka hafa fleygt fram .
" Ég var með slíkt einvalalið í kringum mig í þessari nýju mynd .
Fólk sem gjörþekkir alla möguleika miðilsins .
Íslendingar eru upp til hópa mjög nýjungagjarnir og fyrir vikið alltaf með nýjustu græjurnar .
Kameran sem þessi mynd er tekin á , Alexa , kom til dæmis bara á markað fyrir um tveimur árum .
" Tæknin dugar ekki ein og sér En tæknin dugar ekki ein og sér .
" Það þarf alltaf gott handrit þegar búa á til kvikmynd og góðan leik .
Ég þekki engin dæmi þess að tæknin hafi bjargað vondu handriti , " segir Ágúst og glottir við tönn .
Spurður um stöðuna í íslenskri kvikmyndagerð nú um stundir vill Ágúst ekki setja sig í dómarasæti yfir kollegunum .
" Einhvern tíma var ég spurður að því hvað einkenndi íslenskar myndir og þá var mér efst í huga hvað þær eru í rauninni ólíkar , leikstjórarnir læra fagið í ólíkum heimshornum og myndirnar bera þess merki .
Ég fann þó einn rauðan þráð sem glittir í hér og þar , ekki síst í myndum frá fyrstu tveimur áratugunum , og það er áhugi á dularfullum fyrirbærum .
Þetta er í flestu sem Egill Eðvarðsson og Kristín Jóhannesdóttir gerðu , Friðrik Þór notar þetta oft , ég sömuleiðis .
Í Með allt á hreinu er meira að segja skyggnilýsing .
Að gera mynd þar sem tvær persónur eru ekki af þessum heimi er eðlileg þróun á þessari hefð .
Ég fór á skyggnilýsingar og tók þátt í miðilsfundi , ennfremur fór ég á námskeið um handanheiminn .
Svona eins konar vettvangskönnun .
" Níu ár eru frá því síðasta mynd Ágústs var frumsýnd , Stuðmannamyndin Í takt við tímann .
Hann segir ýmsar ástæður fyrir þessu langa hléi .
" Það tók tíma að sinna Bandalagi íslenskra listamanna sem ég gerði í fjögur ár .
Ég er líka tengdur stóru verkefni með dönskum framleiðanda sem hefur dregist .
Verkefni fara ekki alltaf eftir áætlun í þessu fagi .
" Um er að ræða sögu sem gerist á Norðaustur-Grænlandi á stríðsárunum .
Töluð verður danska og þýska í myndinni en þó aðallega enska .
" Við verðum að taka þessa mynd að vori og samkvæmt áætlun áttum við að vera í Lapplandi við tökur núna .
Það hefur hins vegar tafist en vonandi komumst við í þetta næsta vor .
" Hjúkrunarkona og víkingur Ágúst er með fleiri járn í eldinum .
" Ég er með tvö verkefni í gangi hérna heima .
Annars vegar mynd um hjúkrunarkonu sem fer að vinna á heilsugæslunni á Höfn í Hornafirði .
Það er saga um óendurgoldna ást .
Mynd í alvarlegri kantinum .
Ég hef rætt við Nínu Dögg Filippusdóttur um að taka að sér aðalhlutverkið .
Mig langar að drífa í því verkefni sem fyrst .
" Hins vegar er Ágúst tilbúinn með handrit að víkingakómedíunni Berserkjum sem gerist í Jórvík og Vatnahéraðinu .
Hermir þar af norrænum dreng sem er uppfullur af illa grundaðri hetjuhugsjón , eins og Ágúst lýsir því .
" Þessi tvö verkefni eru í forgangi en ýmislegt fleira gæti komið til greina .
Þessa dagana á þó Ófeigur hug minn allan .
Ég hef þá trú að honum verði vel tekið .
" 