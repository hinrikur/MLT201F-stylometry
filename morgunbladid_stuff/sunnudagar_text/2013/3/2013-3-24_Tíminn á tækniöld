Tíminn líður hratt á gervihnattaöld .
Og enn hraðar á öld þrívíddarprentunar , sem er til umfjöllunar í blaðinu í dag .
Talið er að sú tækni að geta " prentað " út hina ólíklegustu hluti eigi eftir að geta bjargað mannslífum því einn daginn verði hægt að prenta út líffæri , eins ólíklega og það hljómar .
Björk Jakobsdóttir leikkona hefur verið öflug í að setja upp ný leikverk .
Verkið Blakkát sem sýnt er í Gaflaraleikhúsinu hefur notið mikilla vinsælda líkt og verk hennar Sellófan gerði fyrir nokkrum árum .
Í viðtali gagnrýnir hún það sem hún kallar snobb fyrir hinu skrítna og bendir á að leikverk sem fáir skilja ( en enginn þorir að viðurkenna að hann skilji ekki ) njóti gjarnan styrkja framyfir vinsæl verk sem höfði til margra .
Hjónin Sigríður Arnardóttir og Kristján Franklín Magnús ræða um hjónabandið og ástina .
Þau telja lykilinn að góðu hjónabandi fólginn í að gefa hvort öðru tíma .
Oft þurfum við tíma til að skilja heiminn og hvert annað ...
og til að skilja tæknina .
En sumir geta ekki sætt sig við það þegar tíminn er á þrotum og ganga hreinlega aftur ! Ágúst Guðmundsson segir okkur frá nýrri kvikmynd sinni , Ófeigur gengur aftur , þar sem Laddi leikur drykkfelldan draug sem telur sig eiga ýmislegt óuppgert í jarðlífinu .
Stundum er engu líkara en að við förum afturábak í tíma .
Á tækniopnu fjöllum við um nýja fjármögnunarsíðu , Kickstarter , sem margir listamenn hafa nýtt til að fjármagna t.d. tónleika eða einhvers konar listviðburði áður en þeir eiga sér stað , ekki ósvipað og þegar sjálfur Mozart reiddi sig á framlög velgjörðarmanna til að geta unnið að nýju verki .
Með aðstoð tækninnar geta velgjörðarmenn nú reitt féð fram hraðar .
