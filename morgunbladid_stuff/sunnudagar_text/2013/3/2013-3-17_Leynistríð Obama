Hátt í fimm þúsund manns hafa fallið þegar Bandaríkjamenn hafa notað ómönnuð loftför til árása í Pakistan , Jemen og víðar .
Notkun loftfara til árása á að heita leynileg en þó er ekkert leynilegt við hana .
Árásirnar fara hins vegar fram án aðhalds og eftirlits og að sumra hyggju handan dóms og laga .
Karl Blöndal kbl@mbl.is Aðgerðir Baracks Obama Bandaríkjaforseta gegn hryðjuverkamönnum hafa verið í sviðsljósinu í þessum mánuði og þykir málflutningur gagnrýnenda hans bera keim af þeirri gagnrýni , sem hann viðhafði á sínum tíma gegn stjórn George Bush , forvera síns á forsetastóli .
Málþóf Rands Pauls , öldungadeildarþingmanns repúblikana frá Kentucky , gegn tilnefningu Johns Brennans í forstjórastól bandarísku leyniþjónustunnar , CIA , beindi athyglinni að notkun bandarískra stjórnvalda á mannlausum loftförum til að ráða grunaða hryðjuverkamenn af dögum .
Málþóf vekur umræðu Málþóf þingmannsins , sonar Rons Pauls , sem sóttist eftir tilnefningu repúblikana til forsetaframboðs í fyrra , helgaðist af því að bandarísk stjórnvöld neituðu að útiloka afdráttarlaust að slík loftför yrðu notuð til að gera árásir í Bandaríkjunum .
Sagði Paul að hann myndi glaður víkja úr ræðustóli ef " forsetinn eða dómsmálaráðherran myndi gera grein fyrir því að þeir , sem ekki teljast vígamenn , verði ekki felldir í Bandaríkjunum " .
Hann fékk svar frá Eric Holder dómsmálaráðherra þess efnis að það væri ekki stefna Bandaríkjastjórnar .
Fyrr hafði Holder lýst yfir því að Obama hefði engar áætlanir um að fyrirskipa árásir ómannaðra loftfara á bandarískri grund , en þó væri ekki hægt að útiloka slíkt undir " óvenjulegum kringumstæðum " á borð við árás hryðjuverkamanna á Bandaríkin 11. september 2001 .
Brennan , sem starfaði í CIA í 25 ár , hefur verið titlaður höfundur áætlunarinnar um að nota ómannaðar flugvéla í baráttunni gegn Al-Qaeda og raunar áhrifamesti skipuleggjandi stefnunnar gegn hryðjuverkastarfsemi .
" John hefur verið einvaldur í baráttu Bandaríkjamanna gegn hryðjuverkum undanfarin fjögur ár , " sagði Bruce Riedel , fyrrverandi starfsmaður CIA og greinandi hjá Brookings-hugveitunni , við fréttaveituna AFP .
" Hann hefur verið afgerandi í öllum ákvörðunum og helsti tengiliður við erlendar ríkisstjórnir , einkum Sauda .
" Gagnrýnendur segja að Brennan hafi látið lagaleg áhyggjuefni sem vind um eyru þjóta og stjórnað leynistríði þar sem Bandaríkjaforseti fari með mikið vald án þess að þurfa að standa dómstólum , þingi eða almenningi reikningsskil .
" Brennan hefur verið nokkurs konar Forrest Gump eitraðrar stefnumörkunar í þjóðaröryggismálum , " sagði Christopher Anders , lagalegur ráðunautur lýðréttindasamtakanna ACLU , við AFP .
" Hann var í herberginu þegar umræða fór fram um allt frá pyntingum til þess að fella bandaríska ríkisborgara .
" Fyrrverandi embættismenn og starfsfélagar hans sögðu hins vegar að hann væri ekki þrjótur , heldur hefði reynt að draga úr .
Hann hefði hafnaði beiðnum CIA og hersins um að færa út kvíarnar í notkun ómannaðra loftfara og þrýst á um strangari reglur til að koma í veg fyrir gagnrýni heima fyrir og mannfall í röðum óbreyttra borgara .
Ýtir undir tortryggni Öldungadeildin staðfesti tilnefningu Brennans með 63 atkvæðum gegn 34 , en málþóf Pauls hefur haft sín áhrif og vakti athygli að það átti hljómgrunn meðal ólíkra hópa , allt frá teboðshreyfingunni á hægri vængnum til vinstri sinnaðra stríðsandstæðinga , sem eiga fátt annað sameiginlegt .
Eins og sagði í fréttaskýringu í The New York Times fer spurning Pauls í kviku djúpstæðrar tortryggni Bandaríkjamanna í garð stjórnvalda , hersins og eftirlitsríkisins .
Í henni er dregin upp mynd af vélförum á flugi yfir bandarískum borgum og bæjum með búnað til að njósna og drepa undir stjórn andlitslausra embættismanna .
Óttann við stjórnvald án aðhalds er að finna bæði á hægri og vinstri vængnum og þeir möguleikar , sem tæknilegar framfarir í smíði vélmenna – eða vélfara – bjóða upp á , gefa tortryggninni byr undir báða vængi .
Til marks um hina tæknilegu möguleika er fjögurra mínútna myndband frá rannsóknarstofu flughersins um " örflugför " .
Þar er á ferðinni framtíðarsýn þar sem ómannað flugfar á stærð við býflugu flýgur inn um opinn glugga og fellir leyniskyttu með örsprengju .
Mörg hundruð þúsund manns hafa skoðað myndbandið frá því að það var sett á netið árið 2009 .
Bandaríkjamenn hafa notað ómönnuð loftför til mörg hundruð árása á grunaða vígamenn Al-Qaeda í Pakistan , Jemen og víðar .
Ýmsar getgátur hafa verið um mannfall í þessum árásum .
Í febrúar sagði Lindsey Graham , öldungadeildarþingmaður repúblikana , að 4,700 manns hefðu fallið í árásunum og óbreyttir borgarar hefðu verið þar á meðal .
" Stundum verður saklaust fólk fyrir árásunum , " sagði Graham , sem er harður stuðningsmaður árásanna , á Rótarífundi í Washington .
" Mér er meinilla við það , en við eigum í stríði og við höfum fellt nokkra mjög háttsetta félaga í Al-Qaeda .
" Ein umdeildasta árásin var gerð í Jemen 2011 .
Þar féllu Anwar al-Awlaiki og Samir Khan .
Báðir voru bandarískir ríkisborgarar og hvorugur hafði verið sakaður um glæp .
Minnisblaði lekið Í byrjun febrúar birti sjónvarpsstöðin NBC minnisblað úr dómsmálaráðuneytinu þar sem komist er að þeirri niðurstöðu að löglegt sé að fella bandaríska ríkisborgara , sem talið sé að séu háttsettir í valdakerfi Al-Qaeda , jafnvel þótt ekkert bendi til þess að þeir séu að leggja á ráðin um hryðjuverk .
Í minnisblaðinu segir að " upplýstur , háttsettur " embættismaður geti ákveðið hvort af einstaklingi , sem ráðast eigi á , " stafi yfirvofandi ógn um árás " vegna þess að hann hafi " nýlega " tekið þátt í slíku athæfi og engin gögn liggi fyrir um að hann hafi fordæmt það eða sagt sig frá því .
Í minnisblaðinu segir einnig að það verði að vera ógerlegt að handtaka manninn eigi að fella hann , en fullnægjandi skilyrði fyrir því sé að handtaka valdi bandarískum útsendurum " óþarfa hættu " .
Minnisblaðið er 16 síður og ber yfirskriftina " Lagagrundvöllur banvænna aðgerða á hendur bandarískum ríkisborgara sem er háttsetur aðgerðaforingi hjá Al-Qaeda eða skyldu afli " .
Þetta minnisblað þykir minna á annað minnisblað , sem John Yoo , sem starfaði í dómsmálaráðuneytinu í tíð Bush , skrifaði á sínum tíma þess efnis að harkalegar aðferðir við yfirheyrslur væru löglegar .
" Ég held að lekinn á minnisblaðinu veki menn af svefni , " sagði Christopher Anders , lagalegur ráðunautur ACLU , og bætti við að margir hefðu ekki vænst þessa af Obama .
" Undanfarnir dagar hafa verið eins og afturhvarf til valdatíma Bush .
" Um miðjan febrúar sagði Obama að Bandaríkjamenn þyrftu meira en sín orð til að fá fullvissu um að hann væri ekki að misnota vald sitt með því að beita ómönnuðum loftförum .
" Ég er ekki þeirrar hyggju að forsetinn hafi vald til þess að gera það sem honum eða henni sýnist þegar þeim sýnist í dulbúningi baráttu gegn hryðjuverkum , " sagði hann .
Í Hvíta húsinu ríkir aftur á móti enginn vafi um réttmæti leynistríðsins .
" Við gerum þessar árásir vegna þess að þær eru nauðsynlegar til að draga úr viðvarandi , raunverulegum ógnum , stöðva ráðabrugg , koma í veg fyrir árásir í framtíðinni og , enn og aftur , að bjarga bandarískum mannslífum , " sagði Jay Carney , talsmaður forsetans , þegar minnisblaðið var birt .
" Þessar árásir eru löglegar , þær eru siðlegar og þær eru skynsamlegar .
" FRÁ BUSH TIL OBAMA Þegar Barack Obama komst til valda tileinkaði hans sér margar þeirra aðferða , sem George Bush , forveri hans á forsetastóli , hafði beitt .
Bush hafði sjálfur gert ýmsar breytingar frá fyrra kjörtímabili sínu á því síðara , meðal annars vegna þrýstings frá þinginu og dómstólum .
Hann hafði lokað leynilegum fangelsum CIA og fengið samþykki þingsins til eftirlits án heimildar .
Þá hafði hann unnið að því að loka fangelsinu Guantanamo á Kúbu .
Obama bannaði harkalegar aðferðir við yfirheyrslur þegar hann kom í Hvíta húsið , en viðhélt ýmsu öðru .
Bush hafði beitt mannlausum loftförum til árása , en Obama hefur gengið mun lengra .
Þar með hefur hann komist hjá viðkvæmum málum á borð við varðhald og yfirheyrslur .
Obama hefur einfaldlega varpað sprengjum af himnum ofan á þá hryðjuverkamenn , sem eltir hafa verið uppi í valdatíð hans .
Obama hét því að loka fangelsinu í Guantanamo og að rétta yfir þeim , sem skipulögðu hryðjuverkin 11. september 2001 fyrir borgaralegum dómstólum .
Þeim fyrirætlunum hans var hrundið .
Sumir segja að Obama hafi einfaldlega yfirtekið stefnu Bush , aðrir halda því fram að hann sé hófstilltari .
En Obama hefur ugglaust hagnast á því að margir hörðustu gagnrýnendur Bush eru tregir til að gagnrýna forseta úr röðum demókrata .
