Ég er búinn að bóka tíu daga í frí í ágúst .
Þá ætla ég að ganga um Hornstrandir .
Ég hef gert svona árlega þar sem ég slekk á umheiminum .
Slekk á símum , tölvupósti og öllu .
Ég og þýskur vinur minn gengum Laugaveginn í fyrra en nú eru það Vestfirðirnir , " segir tónlistarmaðurinn frábæri Ólafur Arnalds .
Leitun er að duglegri manni en Ólafi .
Hann hefur farið um víðan völl undanfarin ár og er okkar nýjasta alheimsstjarna úti í hinum stóra heimi .
Hér heima hins vegar getur hann um frjálst höfuð strokið .
Ólafur er úr Mosfellsbæ , spilaði handbolta og rokk .
Tók þátt í Músíktilraunum með hljómsveitinni Mannamúl og þótti afbragðstrommari .
" Ég var ekkert góður í handbolta .
Spilaði í horninu en hætti í öðrum flokki .
Tónlistin átti betur við mig .
Ég spilaði bæði á trommur og á píanó þótt trommurnar hafi verið númer eitt á þeim tíma .
En ég var alltaf að dunda mér við píanóið .
" Fann sinn tón Ólafur gaf út sína fyrstu plötu , Eulogy for Evolution , rétt skriðinn yfir tvítugt og boltinn fór hægt af stað .
Eftir að hafa sent vinkonu sinni í Þýskalandi disk með efninu sínu bókaði hún hann til að spila .
Síðan er mikið vatn runnið til sjávar og er Ólafur nú kominn á samning hjá tónlistarrisanum Universal .
" Ég gerði rosalega mikið sjálfur í upphafi .
Ég var hjá pínulitlu fyrirtæki með enga dreifingu sem prentaði einhver 500 til 1000 eintök af plötunni .
Það var ekkert bakland þannig að ég gerði þetta að mestu sjálfur .
Á fyrsta eða öðru ferðalaginu komst ég í kynni við umboðsmanninn minn sem ég er enn með í dag .
Hann byrjaði að bóka mig út um allt .
Við kynntum mig í rauninni þannig .
Í gegnum túrana .
Árið 2008 spilaði ég á 137 tónleikum .
Það voru ekkert til peningar fyrir herferðum eða einhverju slíku .
Það stækkaði samt alltaf aðeins .
Maður var að spila fyrir hundrað manns en núna var ég að spila fyrir tvö þúsund manns í London .
Ég nýtti mér samfélagsmiðlana mikið – var virkur á myspace sem var og hét , talaði við fólk og sýndi því áhuga til baka .
Eftir að ég fór yfir á Universal hefur þetta allt stækkað .
Hljómsveitarrútan er orðin aðeins stærri en Ford Econoline eins og var í byrjun .
" Varð fyrir aðkasti í Bretlandi Ólafur hefur ferðast víða með tónlist sína og komið til fjölda landa .
Hann sat í hljómsveitarrútunni þegar Geir Haarde bað Guð að blessa Ísland .
" Ég fór svo til Bretlands viku seinna þar sem ég varð fyrir aðkasti úti á götu .
Þetta var samt alveg fínt fyrir mig að því leyti að maður fékk greitt í evrum þannig að við tvöfölduðum launin okkar .
Tónleikahaldið og skipulagningin er miklu betri í Evrópu .
Ríkið kemur svo sterkt inn í þessum löndum .
Í Hollandi eru staðir svipaðir og Gaukurinn sem fá mjög háa styrki frá ríkinu til að kaupa gott hljóðkerfi og borga listamönnunum vel .
Launin og staffið var allt frábært .
Í Bretlandi og Bandaríkjunum þarf maður aðeins að slást til að fá það sem maður vill .
En mér finnst skemmtilegra að spila í Bandaríkjunum .
Held að það sé vegna þess að þegar hlutir eru gerðir vel kunna Bandaríkjamenn að meta það .
Við berjumst fyrir okkar í bandinu og erum algjörir fullkomnunarsinnar og okkur er vel tekið þar .
Ég finn meira fyrir því þar þegar vel tekst til en í Þýskalandi til dæmis , þar sem fólk er góðu vant .
Fólk í Austur-Evrópu verður líka alveg tryllt .
" Ævintýrin á vegunum Ferðalögin hafa verið mörg og Ólafur hefur setið marga klukkutíma í rútum .
Hann segir að það sé ekkert sældarlíf þótt það sé vissulega gaman .
" Þetta var mikið ævintýri fyrst , þegar maður var að leigja rútu frá einhverju draslrútufyrirtæki af því að maður átti engan pening .
Við höfum alveg lent í því að við tókum rútu frá rútufyrirtæki í Bandaríkjunum sem reyndi að svindla á okkur .
Rútan bilaði þrisvar á fimm dögum og við þurftum að aflýsa tónleikum .
Þegar hún bilaði svo næst skildum við hana bara eftir í vegkantinum .
Svo reyndi eigandinn að segja okkur að skila bílnum og ætlaði að tilkynna hann stolinn .
Reyndi þannig að kúga út úr okkur fé , láta okkur borga skaðabætur , en við sögðum bara F-orðið góða .
Ég talaði samt við sendirráðið þeirra áður en ég fór síðast til Bandaríkjana , til að athuga hvort ég væri nokkuð eftirlýstur þar í landi .
Þeir fundu ekkert .
Í síðasta túr vorum við með tveggja hæða rútu með eftirvagni .
Rútan kom heim til vinar míns sem býr í Berlín og sótti mig þangað .
Við lögðum af stað og vorum búin að keyra í svona 15 sekúndur þegar bílstjórinn beygir fyrir horn og kerran tók lítinn bíl með sér .
Dró hann einhverja metra um miðja nótt .
Þannig að við hringdum í lögguna og létum vita .
En ég gat ekki annað en vorkennt eigandanum .
Dekkið var eiginlega dottið af og bíllinn úti á miðri götu .
Það getur ekki verið skemmtilegt að vakna við þannig .
" Fæ hnút í magann að spila á Íslandi Ólafur heldur tónleika hér á landi í lok apríl .
Það segir hann að taki alltaf á taugarnar .
" Ég held alltaf eina tónleika á ári hér á landi .
Fyrir mitt fólk .
Ég hata samt eiginlega að spila hérna heima .
Mamma og pabbi að horfa , afi og amma og allir vinir manns .
Það er eiginlega ömurlegt , " segir hann og hlær .
" Helmingurinn af áhorfendum er einhver sem maður þekkir .
En það er gaman að fá taugarnar aftur .
Þegar maður spilar svona mikið slappast taugarnar og það venst að fara á svið .
Þannig að það er fínt að fá stressið aftur .
" Ólafur er mikil stjarna úti í hinum stóra heimi en hér heima hefur frægðin látið bíða eftir sér þótt nýja platan hans , For Now I Am Winter , gangi mjög vel í sölu .
" Ég gat ekki selt hundrað miða á tónleika hér mjög lengi á meðan ég var að selja fimm hundruð í London þegar ég byrjaði .
Maður kemst ekkert í fjölmiðla hér heima nema maður sé að gera eitthvað jákvætt erlendis .
En þetta er að taka við sér .
Platan gengur vel hérna heima .
Meðbyrinn er mikill þótt ég geri mér grein fyrir því að það hefði ekki gerst nema það gengi svona vel úti .
" Borgaði sig inn til að hlusta á sjálfan sig Nýja platan hans Ólafs hefur fengið glimrandi dóma út um allan heim og einnig selst mun meira en sú fyrri .
Hann segir að bíómyndatónlistin sín hafi þar eflaust hjálpað til en tónlist Ólafs hefur hljómað í þó nokkrum bíómyndum , meðal annars í Hunger Games .
" Bíómyndadótið hjálpar til við að selja plötur .
Þetta var mjög góð smuga sem ég fékk í Hunger Games .
Ég hafði ekkert séð senuna , skrifaði bara undir leyfið og svo þegar við vorum að túra í Sviss sá ég að myndin var í bíó .
Þannig að ég borgaði mig inn til að sjá atriðið .
Kom mér svolítið á óvart hvað þetta var mikið .
" Nýjasta verk Ólafs má finna í bresku þáttunum Broadchurch , sem hafa slegið í gegn .
Magnaðir dramaþættir sem margar milljónir horfa á í hverri viku .
Ólafur semur alla tónlistina í þáttunum .
" Þetta eru vinsælustu þættirnir í Bretlandi og áhorfið slær met í hverri viku .
Það horfðu 9,2 milljónir á fyrsta þáttinn .
Það eru eins og tölur frá Bandaríkjunum .
Ég vann í þeim í fjóra mánuði .
Samdi yfir fjóra klukkutíma af tónlist .
" Framundan er mikið tónleikahald um allan heim , bæði á tónleikum og á hátíðum , þannig að Ólafur slakar ekki á .
" Ég er bara að hamra járnið meðan það er heitt .
Mig dreymir samt um að taka hálfs árs frí þar sem ég er bara að gera tónlist fyrir mig , ekki neinn annan .
En ég sé það ekki gerast .
Það er alltaf eitthvað spennandi í gangi og mér finnst eins og ef maður tekur ekki eitthvert verkefni gæti maður verið að missa af stóru tækifæri .
" 