Uppskriftina fékk ég hjá víetnamskri konu sem ég kynntist í Bandaríkjunum þegar ég var þar í námi .
Súpan hefur því fylgt mér í ...
vá , hvað ég er orðin gömul ! – tuttugu ár , " segir Ragnheiður leikhússtjóri þar sem blaðamaður rekur úr henni garnirnar í eldhúsi íbúðar þeirra Bjarna Jónssonar við Hafnarstræti á Akureyri .
Gestirnir bíða rólegir frammi í holinu .
" Þetta er hefðbundin víetnömsk núðlusúpa .
Ég er með nautakjöt í henni en hægt er að nota ýmislegt annað , sumir hafa til dæmis kjúkling .
Soðið er hins vegar uppistaðan .
" Það býr hún til sjálf með því að sjóða bein , helst mergmikil , í langan tíma , eins hún útlistar í uppskriftinni .
Ragnheiður segist iðulega bjóða upp á súpuna , aldrei gera hana fyrir færri en fjóra og ákjósanlegt að sé að laga hana fyrir tíu .
" Það er því gott tækifæri til að slá upp veislu , þegar ég er með þessa súpu og eitt sérstaklega skemmtilegt við þennan rétt ; að bjóða upp á hann er góð leið til að fá fólk til að tala saman .
Þetta er því tilvalinn matur þegar gestir þekkja ekki hver annan ; chili , baunaspírur og límónur eru í skálum á borðinu , fólk þarf að biðja sessunautinn að rétta sér það og í framhaldinu skapast iðulega umræður um matinn .
Vegna þess að fólk fær ekki allt sem með þarf á diskana , spinnast svo oft skemmtilegar sögur ! " Vart þarf að taka fram að gestum Ragnheiðar þetta kvöld líkaði súpan afar vel .
Þar var á ferðinni leikhópur LA í vetur , framkvæmdastjórinn og verkefnisstjóri LA , auk tveggja kvenna úr sviðslistahópnum Kviss búmm bang , sem undirbýr sýningu sem frumsýnd verður hjá LA í apríl .
Lengi býr að fyrstu gerð Ragnheiður Skúladóttir segist hafa mjög gaman af því að elda og gerir mat frá öllum heimshornum .
Súpuna góðu segist hún aðallega gera á veturna , eins og gjarnan er með matarmiklar súpur .
" Ég elda allt frá íslenskum mat yfir í ítalskan , taílenskan , víetnamskan og svo líka mikið af indverskum mat , sem mér finnst mjög góður .
Ég var lengi í Bandaríkjunum og finnist bröns-hefðin þeirra líka skemmtileg ; ég á til að skella í amerískar pönnukökur , steikja feitt beikon og egg til hátíðabrigða um helgar .
" Áhuginn á matargerð kviknaði snemma .
" Lengi býr að fyrstu gerð , á vel við í mínu tilfelli .
Þessi gífurlegi áhugi á mat kemur frá móður minni þó að fjölbreytnin stafi af því að ég hef flakkað mikið og kynnst ýmsum matarvenjum hér og þar í heiminum .
" Ragnheiður og Bjarni , eiginmaður hennar og leikskáld , keyptu sér íbúð á Akureyri og fluttu lögheimilið þangað eftir að hún var ráðin leikhússtjóri .
" Ég man að í fyrsta viðtali mínu við stjórn Leikfélagsins var ég spurð hvort ég myndi flytja til Akureyrar og ég sagði nei ! Enda var þá verið að tala um 50% starf listræns stjórnanda í nokkra mánuði .
Svo fórum við hjónin að leita að húsnæði til að leigja en fundum ekkert við fyrstu sýn sem hentaði og ég prófaði þess vegna að skoða fasteignavef mbl.is og sá þessa íðilfögru íbúð – og þegar ég skoðaði hana kom mér á óvart að hún var meira að segja jafn falleg í alvörunni og á myndum ! Eigandinn býr í Svíþjóð en systur hennar tvær sýndu mér íbúðina og þær heilluðu mig líka mjög og dró það ekki úr áhuganum ...
" Leikhússtjórinn segir afborganir af láni vegna íbúðarinnar svipaðar og mánaðarleiga þannig að ekki hafi verið vafi í huga hjónanna að kaupa .
" Svo skemmir heldur ekki fyrir að það er örstutt í vinnuna .
Mér finnst nauðsynlegur partur af starfinu að taka á móti fólki fyrir hverja einustu sýningu , ef ég er í bænum ; þannig kynnist ég áhorfendum og finnst skemmtilegt að vera í svona miklu návígí við þá .
" Ekki hægt að fá bein í búð Ragnheiður rak sig á að ekki var hægt að kaupa bein í matvöruverslunum á Akureyri , en dó ekki ráðalaus og hafði samband við Norðlenska .
Hana vantaði einungis 3-4 kíló , sem telst nánast ekki neitt á þeim bænum en " þeir voru svo elskulegir að selja mér 10 kílóa poka " , segir hún .
" Það er gott að nota mergmikil bein , þannig verður soðið mjög hollt og gott og örugglega flestra meina bót , " segir Ragnheiður .
Víetnömsk núðlusúpa með nautakjöti Uppskriftin að Phó , víetnamskri núðlusúpu með nautakjöti .
Uppskriftin tekur mið af átta gestum .
3 meðalstórir laukar skornir til helminga 8-10 cm langur bútur af engifer , helmingaður á lengdina .
3-4 kg af nautabeinum , mjög gott að hafa leggi og uxahala eða önnur mergmikil bein 6 lítrar af vatni Krydd : 1 kanelstöng , 1 msk .
kóríanderfræ , 1 msk .
fennelfræ , 7 anísstjörnur , 2 kardimommubelgir , 6 negulnaglar , 1½ msk .
salt , ¼ bolli fiskisósa 1 kg nautavöðvi 1 kg soðnar hrísgrjónanúðlur Handfylli af ferskri mintu , kóríander og basil 2 límónur , skornar í fjóra parta 2-3 stk. rauður chilli pipar , skornir í sneiðar 2 handfyllir af baunaspírum Eitt knippi af vorlauk Laukurinn og engiferinn er grillaður þar til hann er nokkuð dökkur / svartur Beinin og vatnið sett í stóran pott , suðan látin koma upp og þá er vatninu hellt af , beinin hreinsuð undir köldu vatni og skellt aftur í pottinn með hreinu vatni .
Þegar suðan kemur upp er lauk , engifer og kryddi hent út í ásamt salti og fiskisósu .
Látið sjóða í 3 klukkustundir , fitu og gumsi fleytt ofan af reglulega .
Gott er að gera þetta kvöldið áður en bera á fram súpuna , geymið soðið á köldum stað þar til einni klst. áður en borið er fram .
Þá er auðvelt að fleyta fitunni ofan af soðinu , setja síðan á helluna og láta sjóða vel þar til súpan er borin fram .
Best finnst mér að leggja núðlurnar í bleyti í ½ -1 klst. áður en þær eru soðnar .
Þegar búið er að sjóða núðlurnar eru þær skolaðar í sigti undir köldu vatni .
Skerið límónurnar , setjið fersku jurtirnar , chillíið og baunaspírunar í skálar og dreifið um borðið , gaman er að hafa tvær skálar af hverju þannig að fólk eigi auðvelt með að næla sér í meðlætið auk þess sem litadýrðin skreytir borðið fallega .
Setjið einnig fiskisósuna á borðið , hún er sölt og bragðbætandi .
Látið soðið bullsjóða .
Setjið núðluhrúgu í hverja skál , ofan á hana örþunnt skorinn hráan nautavöðva og vorlauk .
Hellið síðan soðinu yfir og reiðið fram .
Gestir geta síðan ráðið hversu mikið af meðlætinu þeir setja út í sínar skálar .
Notið góðan bita Ragnheiður bauð upp á innanlærisvöðva í súpuna að þessu sinni , en segir hægt að nota hvaða góðan bita af skepnunni sem er .
" Því er þó ekki að leyna að lundin er auðvitað best .
" 