Ein af gulrótunum við það starf að vera íþróttafréttamaður er að fá að ferðast til að elta okkar fremsta íþróttafólk .
Fá að ferðast til staða sem maður hefði líklega annars aldrei heimsótt .
Síðustu daga hef ég og þrír aðrir íslenskir fjölmiðlamenn verið í Ljúbljana í Slóveníu til að fylgjast með íslenska karlalandsliðinu í fótbolta .
Allir erum við sammála um að borgin hafi komið okkur nokkuð á óvart .
Hún iðar af lífi og er talsvert huggulegri og hreinlegri en ég bjóst við .
Við erum allir á hóteli miðsvæðis í borginni og óhætt að segja að allir geti fundið eitthvað við sitt hæfi .
Veðrið hefur leikið við okkur en sveiflurnar í veðrinu eru ansi miklar .
Í dag spókar fólk sig á stuttermabolum með ís en fyrir nokkrum dögum gat landsliðið ekki æft í borginni þar sem snjór lá yfir öllu .
Þegar þetta er skrifað eru aðeins nokkrir klukkutímar í sjálfan landsleik Slóveníu og Íslands .
Eftir hann verður unnið af krafti og svo flogið snemma morguns til München , þaðan til Kaupmannahafnar og loks heim til Íslands .
Elvar Geir Magnússon ritstjóri fótbolti.net 