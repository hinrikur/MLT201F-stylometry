Þeir sem hyggjast fljúga innanlands geta sparað töluverðar fjárhæðir ef þeir hafa vaðið fyrir neðan sig og panta flug tímanlega .
Hjón sem ætla í helgarferð til höfuborgarinnar gætu leyft sér ýmislegt í borginni , sem þau hefðu hugsanlega annars ekki ráð á , fyrir mismuninn á hæsta og lægsta fargjaldi .
Nefna má sem dæmi , að hæsta verð fyrir flug frá Akureyri til Reykjavíkur föstudaginn 22. mars nk. skv. vefsíðu Flugfélags Íslands í gær er 19.790 krónur en það lægsta 8.790 .
Sá sem pantaði í gær og vildi fara til baka sunnudaginn 24. mars gat fengið farmiðann norður fyrir minnst 9.140 kr. en mest gat sá hinn sami borgað 20.140 kr. Flug fram og til baka fyrir einn getur því kostað 39.930 kr. en lægsta gjaldið var 17.930 kr. Fyrir mismuninn – 22.000 kr. – væri t.d. hægt að fara út að borða á mjög góðum veitingastað og í leikhús .
Eða , fyrir 44.000 kr. sem hjón spara með því að panta snemma , væri kannski hægt að kaupa fallega flík handa konunni .
skapti@mbl.is 