Eldri systir mín segir að ég hafi verið heilluð af fyrirbærum í norrænni goðafræði – af álfum , dvergum og drekum , galdrakörlum og verum sem umbreytast , talandi fuglum og heimi þar sem töfrar eru raunverulegir – alveg síðan ég var fjögurra ára og barnfóstran las Hobbitann eftir J.R.R .
Tolkien fyrir okkur , " segir bandaríski rithöfundurinn Nancy Marie Brown .
Hún er sannkallaður Íslandsvinur ; hefur komið hingað til lands alls sextán sinnum frá árinu 1986 og dvalist hér að minnsta kosti í nokkrar vikur árlega .
Auk þess heldur hún íslenska hesta og er með íslenskan hund á heimilinu í Vermont .
Brown er sérfræðingur í norrænni goðafræði og segir þrjár af fimm bókum sínum vera um Ísland – " og ég býst við að þær verði nokkrar í viðbót , " segir hún .
Brown hefur verið önnum kafin undanfarið við að kynna nýjustu bókina , Song of the Viking – Snorri and the Making of Norse Myth .
Hún fjallar um Snorra Sturluson , íslenskar miðaldar og goðafræðina eins og hún birtist í skrifum Snorra og hefur síðar haft áhrif á fjölda rithöfunda og samtímamenninguna .
Það olli Brown vonbrigðum í háskóla , þar sem hún útskrifaðist í skapandi skrifum , að hennar eftirlætishöfundur , Tolkien , þótti ekki nægilega merkilegur til að vera lesinn þar .
Ákveðin hvörf urðu hinsvegar í lífi hennar árið 1977 , þegar hún sat námskeið þar sem fjallað var um goðsagnir .
" Auk Hómers , Óvíds og Bhagavadgita þá lásum við Eddu Snorra Sturlusonar .
Blaðsíða 41 í þýðingu Jean Youngs frá 1965 var vendipunktur í mínu bókmenntalífi .
Ég las : " Þar næst settust guðin upp í sæti sín og réttu dóma sína og minntust hvaðan dvergar höfðu kviknað í moldunni ...
en af atkvæði guðanna urðu þeir vitandi manvits og höfðu manns líki og búa þó í jörðu og í steinum .
Móðsognir var æðstur og annar Durinn .
" Durinn ? Ég kannaðist við þetta nafn .
Í listanum yfir dvergana sem tók við þekkti ég fleiri úr Hobbitanum : Bifur , Báfur , Bömbur , Nori , Óri og ...
Gandálfur ? Hvað var vitki Tolkiens að gera á Íslandi á miðöldum ? " Brown las þá ævisögu Tolkiens og fræddist um Kolbíta , klúbb sem Tolkien stofnaði við Oxfordháskóla til að þýða Eddurnar og Íslendingasögur .
" Ég fór að skilja hvaðan hann og aðrir fantasíuhöfundar – C.S .
Lewis til dæmis , sem var einnig í klúbbnum – fengu hugmyndir sínar .
Bækur spretta ekki fullskapaðar út úr höfði höfunda eins og Aþena úr höfði Seifs .
Bækur eru undir áhrifum af öðrum bókum .
Án verka Snorra og annarra íslenskra miðaldabókmennta , þá myndum við ekki eiga bækur Tolkiens eða mikið af fantasíubókmenntum samtímans .
" Og Brown svarar spurningunni hvers vegna hún kaus að skrifa bók um Snorra og norrænar goðsagnir : " Vegna þess að ég áttaði mig á því að það var Snorri sem var minn eftirlætishöfundur – og hann var raunveruleg manneskja , rithöfundur eins og ég , með sinn styrk og sína veikleika , ást og hatur , ótta og þrár .
Í sumu tókst honum vel upp , í öðru var fall hans mikið .
" Hvað bjó Snorri til af goðsögum ? Brown segir að þegar hún var enn í námi og undir miklum áhrifum af skrifum Tolkiens , leit hún svo á að Snorri hefði fyrst og fremst safnað saman og vaðveitt þessar goðsagnir .
Hún notaðist við sumar þeirra í tveimur fyrri bóka sinna og sumarið 2009 , þegar hún hafði lokið við enn eina bók , sem gerist ekki á Íslandi þótt hún fjalli um víkingatímann , þá tók hún niður úr hillu heima hjá sér bók Sigurðar Nordal um Snorra frá árinu 1920 .
Hér er rétt að skjóta því inn að eftir að Brown fann Gandálf í Snorra-Eddu , og hafði komist að aðdáun Tolkiens á íslenskum fornbókmenntum , þá hafði hún byrjað að lesa Njálu og síðan hverja Íslendingasöguna á fætur annarri .
Og þegar enskar þýðingar á þeim þraut , þá tók hún að læra norrænu til að geta lesið meira , og íslenskan varð henni sífellt tamari .
Hún byrjaði að lesa bók Sigurðar og það kom henni á óvart að sjá hvað Snorri var heillandi .
" Hann var enginn guð heldur mjög breyskur maður .
Í samanburði við Tolkien var hann frekar fráhrindandi .
En hann var eins og hver annar maður sem maður gæti mætt í dag á götu í Reykjavík , eða í Reykholti ; samsettur út jákvæðum og neikvæðum þáttum , heillandi og viðurstyggilegur í senn .
" Og hún las aftur þýðingu á Eddu , og þótt hún hefði heyrt það oft áður , þá áttaði hún sig þá fyrst á því hvað margar goðsagnanna finnast eingöngu hjá Snorra , og sumar í örfáum öðrum verkum .
" Þá fór ég að velta því fyrir mér , í stað þess að vera bara þakklát honum fyrir að hafa varðveitt þennan fjársjóð , hversu mikið af þessum " goðsögnum " hann hefði í raun búið til , " segir hún .
Næstu tvö ár las hún allt um Snorra sem hún komst yfir , meðal annars ævisöguna eftir Óskar Guðmundsson , sem kom út árið 2009 .
" Ég endurlas Sturlungu og Hákonar sögu Hákonarsonar , auk Heimskringlu og Egils sögu , og velti Eddu og Reykholtsmáldaga fyrir mér .
Því meira sem ég fræddist um líf Snorra , og ástæður þess að hann skrifaði bækur , þeim mun betur skildi ég að hann var skapandi rithöfundur í nútímalegri merkingu .
Snorri var Tolkien síns tíma .
" Og hún réðst í að skrifa bók um höfundinn Snorra og hugmyndir sínar um verkin .
Rætur fantasíanna hjá Snorra Brown segir að áhrif Snorra megi sjá allt í kringum okkur .
" Ég hef þegar útskýrt hvernig hann hafði áhrif á Tolkien , en það er mikilvægt að gera sér grein fyrir því að vinsældir Hobbitans og Hringadróttinssögu , sem komu fyrst út 1937 og 1954 , hrundu af stað nýrri bylgju í afþreyingariðnaðinum , allt var það undir áhrifum af verkum Snorra .
Allar fantasíubækurnar , kvikmyndirnar , teiknimyndasögurnar , tölvuleikirnir , spilin , hlutverkaleikirnir og netleikirnir sem virðast byggjast á ódauðlegum álfum , dvergum í fjallasölum , flökkuvitkum sem tala við fugla og herskáum valkyrjum úr sögum Tolkiens , koma í rauninni frá Snorra .
" Íslendingum finnst eflaust forvitnilegt að heyra hvernig Brown heillaðist af sögum okkar og landinu .
" Ég kom loks til Íslands í fyrsta skipti árið 1986 .
Í stað þess að ljúka við doktorsgráðu í samanburðarbókmenntum , kaus ég að skrifa sögulega skáldsögu um Snorra goða Þorgrímsson , sem kemur mikið við sögu í Eyrbyggju .
Á þeim tíma voru engir " saga-tours " um Ísland en við eiginmaður minn flugum til Íslands , tókum rútu til Stykkishólms , öxluðum bakpokana og gengum suður til Helgafells þar sem Hjörtur Hinriksson og Kristrún kona hans tóku svo hjartanlega á móti okkur að síðan höfum við verið vinir fjölskyldunnar .
Ég gleymi aldrei hvað það var heillandi upplifun að vera boðið inn í kaffi og sitja með fjölskyldunni við eldhúsborðið meðan Hjörtur sagði okkur sögur úr Eyrbyggju – sögur um fólkið sem bjó á bænum hans þúsund árum fyrr .
Í Bandaríkjunum höfum við ekki slíka tilfinningu fyrir sögunni .
Á Íslandi er fortíðin lifandi , " segir Brown .
Saga hennar um Snorra goða var aldrei gefin út , þótt hún hafi unnið að henni á tíu ára tímabili , meðan hún starfaði við vísindaskrif og ritstjórn við Penn State-háskólann .
Þar segist hún líka hafa komist í kynni við íslenska námsmenn sem hjálpuðu henni að ná betri tökum á nútímaíslensku .
Hrífst af söguþekkingunni " Því miður hef ég ekki haft efni á því að búa lengi á Íslandi , " segir hún .
" Tvisvar gat ég þó verið í þrjá mánuði .
Fyrst árið 1988 þegar ég var með þriggja mánaða ungbarn með mér að fræðast á styrk frá American-Scandinavian Foundation um þjóðsögur hjá Hallfreði Erni Eiríkssyni við Árnastofnun .
Og aftur árið 1996 þegar fjölskylda mín dvaldist í ár á Litla-Hrauni ( hinu Litla-Hrauni ; eyðibýli skammt frá Eldborg ) meðan maðurinn minn , Charles Fergus , skrifaði bókina Summer at Little Lava .
Í hvert sinn sem ég kem til Íslands heillast ég af gestrisni Íslendinga , af þekkingu þeirra á sögu sinni og ást þeirra á bókmenntum .
" Ísland virðist vera fyrir miðju í flestu því sem Nancy Marie Brown tekur sér fyrir hendur .
Hún tekur undir það .
" Ég held fyrirlestra um Ísland , ég blogga um Ísland , ég ríð út á íslenskum hestum – ég á fjóra , ég á íslenskan hund , ég er fararstjóri með gönguhóp á " saga-tour " um Ísland í sumar ...
ég held ég geti fullyrt að ástarævintýri mitt með Íslandi nútímans og miðalda muni halda áfram meðan ég lifi .
Þegar ég kom til Íslands í fyrsta skipti fannst mér ég hafa verið þar áður .
Í sérhvert sinn sem ég sný aftur finnst mér ég vera að koma heim .
Það má grafa hjarta mitt undir Helgafelli .
" 