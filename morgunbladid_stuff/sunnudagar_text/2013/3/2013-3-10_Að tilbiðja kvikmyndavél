Í kosningum í mörgum ríkjum Bandaríkjanna tíðkast að gefa kjósendum kost á að taka afstöðu til aðskiljanlegra mála .
Þannig gátu kjósendur í Kaliforníu tekið afstöðu til þess í kosningum árið 2008 hvort banna ætti hjónabönd samkynhneigðra .
Þetta dró nokkurn dilk á eftir sér .
Samkvæmt kosningalögum í ríkinu skal greina frá öllum styrkjum umfram eitt hundrað dollara .
Svo var gert í þessu tilviki .
Tóku þá einhverjir sig til og söfnuðu upplýsingunum á einn stað og birtu opinberlega .
Leið ekki á löngu þar til fyrirtæki sem stutt höfðu bannið töldu sig finna fyrir rýrnandi viðskiptum auk þess sem þau urðu fyrir hótunum .
Baráttufólki úr röðum samkynhneigðra leist þá ekki á blikuna og vildi að eitt hundrað dollara mörkin yrðu hækkuð verulega , því þau sáu í hendi sér að þetta gæti allt eins og jafnvel enn fremur komið í bakið á þeim .
Á þetta var ekki hlustað .
Lögin voru óhagganleg auk þess sem margir urðu til að tala fyrir gangsæi sem grundvallarkröfu .
Það yrði að sýna heiminn " eins og hann er " , ekkert mætti fela .
Og hvers vegna ættum við ekki að fá upplýsingar um það hvern málstað fyrirtæki og fjársterkir aðilar styðja ? En eigum við þá rétt á öllum upplýsingum um alla ; hvaða skoðun hver og einn hefur og hvaða afstöðu einstaklingar taka í hitamálum samtímans ? Álitamál af þessum toga hafa orðið til að örva umræðu um netið .
Vitað er að fjölmörg ríki notfæra sér netið til að safna upplýsingum um einstaklinga og samtök í pólitískum tilgangi .
Í því sambandi hefur m.a. verið talað um Kína , Íran og Sýrland .
Bandaríkin hafa einnig verið nefnd .
Bandaríska alríkislögreglan hefur þannig krafið Google og Facebook um aðgengi að persónuupplýsingum , í krafti laga um þjóðaröryggi .
Í umræðu um þessi efni vegast á margs konar sjónarmið , ekki síst um opna gagnsæja umræðu , um persónuvernd og friðhelgi einkalífs .
Sjálfur hef ég viljað opna sem mest en jafnframt verið varðstöðumaður persónuverndar .
Þetta er flókið mál .
En þótt málið sé flókið mega okkur ekki fallast hendur .
Inn í þessa alþjóðlegu umræðu hafa Íslendingar blandast síðustu daga og vikur vegna umræðu um það hvort hægt sé að sporna gegn dreifingu á ofbeldisklámi , ekki síst til að verja börn gegn ágengum ofbeldisiðnaði .
Í því efni hefur tvennt verið gert .
Sem innanríkisráðherra hef ég beðið nefnd sérfræðinga að kanna hvort hægt sé að skerpa á lagalegum skilgreiningum á klámi en samkvæmt íslenskum lögum er klám ólöglegt .
Horft skal til annarra landa , ekki síst norskrar löggjafar .
Síðan hef ég sett niður starfshóp til að kanna hvort unnt sé með einhverjum hætti að sporna gegn því að framleiðendur á ofbeldisklámi hafi óheftan aðgang að samfélaginu , einkum börnum okkar og unglingum .
Þessa umræðu hafa ákveðnir einstaklingar borið út um allan heim sem " frumvarpið " sem internetunnendur verði að stöðva ! En stöldrum við .
Þegar ágengur ofbeldisiðnaður tekur völdin þá hljótum við að ræða hvað sé til ráða .
Notkun netsins hlýtur þá að verða til umræðu .
Varla á það að lifa sjálfstæðri tilveru .
Ekkert fremur en kvikmyndavél , þótt einhverjir kynnu að halda því fram að hún sýni " heiminn eins og hann er " .
Aldrei kann það góðri lukku að stýra þegar tæki og tól taka völdin , eins og um náttúruöfl sé að ræða en ekki sköpunarverk mannanna .
Að ekki sé á það minnst þegar farið er að tilbiðja þau .
Ögmundur Jónasson ogmundur@althingi.is 