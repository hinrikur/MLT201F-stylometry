Til að geta orðið fullgildur landvættur þarf að afreka á innan við ári að hlaupa Jökulsárhlaup , ganga Fossavatnsgöngu á skíðum , klára hjólakeppnina Bláalónsþrautina og synda Urriðavatnssund .
Hver þessara keppna er í sínum landshluta og margir hefja leikinn á Ísafirði í maí .
Eyrún Magnúsdóttir eyrun@mbl.is Fjöldi fólks hefur æft stíft í vetur til þess að eiga möguleika á að hljóta nafnbótina landvættur .
Fjölþrautarfélagið Landvættir var stofnað fyrir um ári en yfirlýstur tilgangur félagsins er að safna félögum .
Aðeins þeir sem ná að klára þrautirnar fjórar , sem eru hver í sínum landshluta , geta gerst félagar .
Fyrsta keppnin sem gildir er Fossavatnsgangan , sem fram fer í maí .
Að sögn Ingvars Þóroddssonar , formanns félagsins , var hugmyndin að baki félaginu sú að gefa fólki sem er duglegt að hreyfa sig tækifæri á að prófa fleiri greinar .
Hugmyndin er að nokkru sótt í sænska fyrirmynd .
" Sænski klassíkerinn er keppni sem hefur verið í gangi í Svíþjóð í 25 ár og þar er keppt í þessum sömu fjórum greinum .
Svo náði hugsunin aðeins lengra og við ákváðum að það væri ein grein í hverjum landshluta .
Þannig fannst okkur við getað kallað okkur Landvætti , " segir Ingvar .
Félagið skipuleggur enga viðburði sjálft heldur snýst áskorunin um að þeir sem vilja gerast félagar klári fyrrnefndar fjórar keppnir , sem sumar hafa verið til í fjölda ára .
" Fólk sem hreyfir sig mikið þarf sífellt nýjar áskoranir .
Við vitum til þess að það er stór hópur sem ætlar í Fossavatnsgönguna í þeim tilgangi að verða Landvættur , " segir Ingvar en hann tekur fram að það skipti engu máli á hvaða tíma keppendur koma í mark .
Landvættaáskorunin gangi aðeins út á að klára keppnirnar fjórar á innan við ári og hljóta hina eftirsóttu nafnbót .
Nánar á landvaettur.is .
