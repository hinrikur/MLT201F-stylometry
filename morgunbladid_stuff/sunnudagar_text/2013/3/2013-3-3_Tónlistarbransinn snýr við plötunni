Sígandi lukka er best , segir gamalt íslenskt máltæki .
Það er heillaráð að muna fyrir framámenn tónlistariðnaðarins , en í fyrsta skipti í 15 ár sýna sölutölur fram á aukningu í sölu tónlistar á milli ára .
Batinn er hægur , því aukningin nam einungis 0,3% samkvæmt nýrri skýrslu sem Alþjóðasamtök hljómplötuiðnaðarins ( International Federation of Phonographic Industry ) tóku saman fyrir síðastliðið ár .
Heildarsala ársins nam 16,5 milljörðum Bandaríkjadala , sem er meira en helmingi minna en þegar fór að halla undan fæti í kringum síðustu aldamót þegar sala tónlistar á heimsvísu nam 38 milljörðum Bandaríkjadala .
Eigi að síður ríkir bjartsýni um að botninum sé náð og nú fari í hönd betri tíð með blóm í haga og fleiri plötum frá Adele og Carly Rae Jepsen .
Þrátt fyrir að heildarsalan hafi verið meiri árið 2012 en árið á undan , þá dróst sala á geisladiskum og hljómplötum saman um 5% .
Sala stafrænnar tónlistar hefur hins vegar aukist sífellt allar götur síðan 2003 , og aukningin síðastliðið ár var 9% sem er nægileg til að yfirvinna samdrátt í sölu á geisladiskum .
Veiturnar skipta miklu Alls nam sala á stafrænni tónlist 5,6 milljörðum Bandaríkjadala , og munar þar mest um vaxandi útbreiðslu streymiveitna á borð við Spotify , Rdio og Pandora sem hafa notið töluverðra vinsælda beggja vegna Atlantshafsins .
Fyrir tveimur árum voru stærstu veiturnar í boði í um 20 löndum , en í dag nær þjónusta þeirra til meira en 100 landa .
Fjöldi áskrifenda að slíkum veitum hefur jafnframt aukist um 44% undanfarið ár og er nú um 20 milljónir , og nema áskriftartekjur nú fullum 10% af heildarsölu tónlistar í heiminum .
Hjá frændum okkar í Noregi jókst sala tónlistar um 7% á síðastliðnu ári , og má rekja þá hækkun nær eingöngu til áskrifta að veituþjónustum .
Ólöglegt niðurhal á undanhaldi Þetta eru vissulega vísbendingar um að bjartari tímar séu framundan fyrir tónlistarútgefendur .
Í skýrslunni kemur fram að hlustun á tónlist um netið hefur náð talsverðri fótfestu , en í viðamikilli könnun sem rannsóknarfyrirtækið Ipsos MediaCT framkvæmdi nýlega kom fram að 62% internet-notenda hefðu streymt tónlist frá veitufyrirtæki á undanförnum sex mánuðum .
Í aldursflokknum 16-24 ára var sú tala 81% .
Á sama tíma benda aðrar rannsóknir sterklega til að ólöglegt niðurhal á tónlist hafi dregist verulega saman .
Rannsóknarfyrirtækið NPD birti nýlegar niðurstöður sem sýndu að ólöglegt niðurhal í Bandaríkjunum hafði dregist saman um 17% á milli ára í Bandaríkjunum , og hafi raunar verið á stöðugu undanhaldi frá því 2005 .
Tónlistarbransinn búinn að læra á netið Talsmaður IFPI að nafni Frances Moore segir að öðru fremur sýni þessar tölur að tónlistarbransinn hafi lært að nota netið og mæta þörfum viðskiptavinarins .
Það er margt til í þessum orðum .
Einn helsti kostur þess að hala niður tónlist af netinu hefur einmitt verið að það hefur fram til þessa verið einfaldara og þægilegra í notkun en aðrir valkostir .
Í samanburði við streymiveiturnar er það hins vegar hin mesta plága , og nær öruggt að flestir munu kjósa að greiða áskrift þegar fram í sækir , fremur en að hala tónlist niður af netinu .
Og því hefur nú kviknað von í brjóstum tónlistarútgefenda aftur .
Það er nefnilega alls ekki víst að fólk sé hætt að vilja borga fyrir að njóta tónlist ar .
