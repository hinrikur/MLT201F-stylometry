Frægðarsól dauðarokkshljómsveitarinnar Angistar hefur risið hratt frá því að hún var stofnuð haustið 2009 .
Hljómsveitin spilar dauðarokk af hörðustu sort og vekur hvarvetna athygli enda stelpusveitir í þessari tegund rokks ekki á hverju strái .
Edda Tedeger rymur textana með sinni mögnuðu röddu en hún og Gyða Hrund Þorvaldsdóttir gítarleikari ræða um útgáfusamninginn í Bandaríkjunum og samheldnina í rokkinu .
Benedikt Bóas benedikt@mbl.is Maður er kannski búinn að eiga erfiðan dag , fer á hljómsveitaræfingu og kemur til baka endurnærður .
Þetta er algjör vítamínssprauta .
Það er alltaf eitthvað spennandi að gerast í kringum bandið og eitthvað til að hlakka til .
Þetta er okkar sálfræðiþjónusta og heldur manni í jafnvægi , " segja þær Gyða Hrund Þorvaldsdóttir og Edda Tedeger í dauðarokkshljómsveitinni Angist .
Angist hefur hægt og bítandi verið að klifra metorðastigann í dauðarokkinu en bandið er stofnað 2009 og auk þeirra eru þeir Haraldur Ingi Shoshan bassaleikari og Tumi Snær Gíslason trommuleikari í bandinu .
Dauðarokkið er yfirleitt tengt við staðalímyndina um karla í eiturlyfjavímu ofan í kjallaraholum að semja einhverja djöflamúsík .
Því fer fjarri hjá þeim stöllum .
Gyða Hrund er grænmetisæta og aðhyllist það sem kallað er " vegan " fæði og hefur gert í 11 ár .
Hún starfar sem grunnskólakennari og Edda er í Fjölbrautaskólanum í Breiðholti að klára stúdentspróf .
En á kvöldin er gítarinn hengdur á öxlina og talið í hörðustu tegund rokksins .
" Angist byrjaði um haustið 2009 .
Þá hittumst við Edda og fórum að spá í málin og spila .
Við höfðum þekkst og gælt við það að stofna band , " segir Gyða .
Edda bætir við að Gyða hafi verið eina stelpan sem hún þekkti sem hlustaði á þessa tegund tónlistar af jafn miklum áhuga og hún sjálf .
" Við hittumst með gítarana og fórum að semja .
Svo voru stjörnurnar réttar og allt small saman .
Það er líka ekki algengt að hitta svona gimstein .
" Þungarokk og skór Gyða hefur verið lengi hlustað á þessa tegund tónlistar .
Alveg frá því að hún var unglingur .
" Ég fór að mæta á tónleika sem þróaðist síðan í að ég fór að setja upp tónleika , flytja inn bönd og fleira tengt þessum bransa .
Ég hafði alltaf haft áhuga á músík og að búa hana til en aldrei komið mér almennilega í það .
Svo dreif ég mig bara í það .
Eftir að bandið sem ég var í á undan lagði upp laupana hringdi ég í Eddu og sagði að nú skyldum við láta slag standa .
Ekki það að við ætluðum að stofna eitthvert stelpuband .
Það var aldrei málið .
Við náum bara ótrúlega vel saman og það er gott að geta blandað saman umræðum um skó og þungarokk .
" Edda hefur fengið einróma lof fyrir frammistöðu sína í laginu Hel með Skálmöld þar sem hún túlkar samnefnda veru .
Er þar í stríði án vopna við Hilmar Baldursson , söguhetju plötunnar frábæru Börn Loka .
Ekki er mjög algengt hér á landi að kona syngi í dauðarokksbandi en Edda leysir það með glæsibrag .
" Maður getur lært svo mikið af þeim Skálmaldarmönnum .
Það er ekkert stress og það er svo ofsaleg spilagleði .
Samt rosalegur metnaður .
Ég var pínu feimin við þetta allt , að labba inn fyrir framan troðfullan sal af fólki .
Ég verð að viðurkenna að ég var pínu stressuð en það lagaðist þegar á leið .
Ég datt ekkert eða neitt slíkt .
Það var svo margt sem gat gerst .
Það hjálpar líka að fá svona góðar móttökur eins og ég fékk .
" Gyða tekur í sama streng varðandi Skálmöld .
" Skálmaldarmenn hjálpast að , eru rólegir og skipulagðir .
Það er heilmikið sem þarf að gera fyrir eina tónleika og því mikilvægt að allir hjálpist að .
Við Edda höfum meira að segja rótað á háum hælum .
" Hugurinn alltaf við bandið En hvernig kom það til að Edda byrjaði að syngja með Angist .
" Við vorum búin að fá einhverja söngvara í prufur en Gyða var alltaf að ýta á mig að standa fyrir framan míkrafóninn , " segir hún og Gyða segist aldrei hafa verið í vafa um að Edda myndi taka þetta hlutverk að sér .
" Ég hafði heyrt hana syngja með öðru bandi og vildi endilega að hún myndi syngja því hún er rosaleg söngkona .
Svo lét hún bara vaða .
" Þær stöllur sömdu tvö lög og settu á netið .
" Eftir að við settum lögin okkar á netið sátum við heima og nöguðum á okkur neglurnar því við vorum svo stressaðar yfir að við yrðum hakkaðar í spað .
En svo var þeim ótrúlega vel tekið og fengum góð viðbrögð .
" Við gáfum okkur langan tíma í þetta , æfðum vel því við vildum vera tilbúnar og geta flutt okkar efni vel á tónleikum .
" Við viljum gera þetta vel og við erum alltaf með hugann við bandið , lögin og allt í kringum þetta .
Við erum oft að senda skilaboð til hvor annarrar um miðjar nætur með einhverjum hugmyndum , maður er alla daga alltaf eitthvað að pæla , " bætir Gyða við og heldur áfram .
" Við erum dugleg að prófa allt sem okkur dettur í hug .
Annaðhvort gengur það eða ekki .
Svo verður maður bara að vinna úr þessum hugmyndum sem koma .
Við skipuleggjum okkur vel og leggjum mikla vinnu í bandið því maður uppsker eins og maður sáir .
Ég bý vel að því að hafa flutt inn bönd og sett upp mikið af tónleikum svo ég þekki aðeins inn á bransann og hef því ágæta reynslu .
" Edda grípur inn í og bendir á að Gyða hafi bein í nefinu .
" Það er alveg frábært að hafa svona snilling með sér í bandi til þess að sjá um þetta allt saman , vita hvað þarf að gera og svo framvegis .
" Í kringum tónlistina er margt gríðarlega skemmtilegt enda spretta upp bílskúrsbönd eins og gorkúlur .
Þeir sem hafa verið í hljómsveit vita ekkert skemmtilegra .
Skemmtilegt fólk og skemmtilegt andrúmsloft .
Sérstaklega í þungarokkinu þar sem mikið bræðralag ríkir .
" Að semja tónlist , spila og fara á æfingar er svo skemmtilegt .
Það er svo margt að hlakka til á hverjum degi .
Svo þetta fólk sem maður kynnist í kringum tónlistina er magnað og er algjörlega rúsínan í pylsuendanum .
Netið hefur líka gert heiminn minni þannig að maður er í samskiptum við fólk alls staðar að utan úr heimi .
Það er mikið af yndislegu fólki þarna úti sem styður mann , sendir manni skilaboð og er að setja upp síður með efni þar sem dauðarokk er í hávegum haft .
Áhuginn er mikill og við höfum farið í ótrúlega mörg viðtöl í rauninni miðað við hvað við erum ungt band .
Það er dauðarokk úti um allan heim og við höfum gefið viðtöl við blöð í Brasilíu , Úkraínu , Alsír , Póllandi , Indónesíu og mörgum fleiri stöðum auk hinna hefðbundnu Evrópulanda .
" Áhuginn að aukast Nýverið birtist viðtal við Gyðu í enska blaðinu Telegraph þar sem farið var fögrum orðum um bandið og röddina sem Edda hefur .
" Það er mikill heiður og gaman .
Telegraph er svo stórt og virt blað .
Þessi tónlist hefur alltaf verið til en áhuginn á henni er alltaf að aukast , " segir Edda .
" Þegar ég var 15 ára þótti Metallica og Pantera hart rokk sem mátti ekki vera í dagspilun í útvarpinu .
Fólk er að gefa þessu meiri séns .
Bönd eins og Sólstafir og Skálmöld ná nú til breiðari hóps og þetta er orðið sýnilegra .
Einnig spilaði dauðarokkssveitin Atrum í Kastljósinu og svona mætti lengi telja .
" Gyða bendir á að dauðarokk eigi engin sérstök tengsl við eiturlyf og djöfulinn og ofbeldi .
Ekkert frekar en popptónlist því til dæmis er Rihanna oft að setja myndir af sér á netið að neyta eiturlyfja en það eru ekki allir sem eru í popptónlist að nota eiturlyf .
Samningur við útlönd Angist gaf út EP-plötuna Circle of Suffering í október 2011 og hefur henni verið vel tekið .
Sveitin skrifaði svo undir útgáfusamning við bandaríska plötufyrirtækið Abyss Records síðasta haust .
Fyrirtækið var búið að fylgjast með þeim frá byrjun og er það með mikla dreifingu .
Búið að byggja upp fyrirtækið í mörg ár .
" Eigandinn Abyss Records er einlægur þungarokksaðdáandi og harðduglegur , þannig fólk viljum við hafa með okkur í liði .
Við líka viljum vera frekar hjá minna fyrirtæki sem sinnir okkur heldur en að vera lítið band hjá stórri útgáfu sem sinnir okkur ekki neitt .
Þar sem við myndum kannski bara gleymast .
Þarna er gott samstarf og það er hugsað um okkur .
" Upptökustjórinn Fredrik Reindahl sem tók upp Svarta sanda með Sólstöfum mun taka plötuna upp með Angist og segja vinkonurnar að þær hlakki mikið til að byrja .
" Við erum að semja á fullu og þetta verður skemmtilegt verkefni .
" Þótt margir haldi því fram að Edda sé ekki að segja neitt nema eitthvert bull í míkrafóninn þá er mikið í textana lagt sem sungnir eru á ensku .
" Textarnir skipta alveg jafn miklu máli og tónlistin , " segir Edda .
" Það komast margar tilfinningar fyrir í einu lagi .
Mér finnst skipta máli að textarnir séu góðir .
Við leggjum okkur fram við að textarnir séu einlægir , þeir fjalla um hvernig við upplifum þjóðfélagið og það sem er að gerast í kringum okkur .
" Risaár framundan Árið í ár verður viðburðaríkt enda er útgáfa fyrstu breiðskífu sveitarinnar að vænta .
Auk þess eru ferðalög til útlanda á dagskránni og í apríl fer Angist að spila á Desertfest sem er þungarokksfestival í Camden , London .
" Í júlí munum við svo halda í Ferðin til Heljar túrinn sem Bibbi í Skálmöld setti á laggirnar árið 2011 .
Hápunktur túrsins verður að spila á Eistnaflugi á Íslandi og G ! Festivali í Færeyjum en það er um 8.000 manna hátíð .
Þetta er rosalega spennandi ferð og mikill heiður að vera valin .
Það skemmtilegasta sem við gerum er að spila og að fá tækifæri að spila fyrir utan Ísland er ótrúlega gaman .
Við fórum í tónleikaferð haustið 2011 til Frakklands og það var frábær upplifun .
Það var hugsað virkilega vel um okkur , við fengum heimalagaðan mat sem fólk kom með á staðina þar sem við vorum að spila og áhorfendurnir voru ótrúlega opnir og jákvæðir .
Það er að sjálfsögðu frábært að spila hérna heima fyrir íslensku aðdáendurna okkar en tækifærin eru líka úti og stærri hópur af fólki sem okkur langar að spila tónlistina okkar fyrir .
Við eigum yndislega aðdáendur sem styðja vel við bakið á okkur og koma oft með hjálplegar athugasemdir varðandi sviðsframkomu og fleira , " segir Gyða .
Ekki í þessu til að verða rík Það er mjög kostnaðarsamt að vera í hljómsveit því hljóðfæri , plötuútgáfa og upptökur , ferðalög og allt tilheyrandi kemur úr vasa hljómsveitarmeðlima .
Þær stelpur segjast reyna hvað þær geta til að vera í þessu án þess að fara á hausinn .
" Við reynum að selja varning eins og boli en það er dýrt að prenta vörur hérna heima og maður græðir ekki mikið á hverjum seldum bol .
En við erum ótrúlega þakklát þeim sem styrkja okkur með því að kaupa bol eða disk og koma á tónleikana okkar .
Við erum fyrst og fremst í þessu fyrir okkur sjálf , gleðin og ánægjan sem við fáum út úr tónlistinni er númer eitt hjá okkur og vinnan í kringum hljómsveitina er ótrúlega skemmtileg .
Angist er eins og lítil fjölskylda .
Við erum gríðarlega mikið saman og erum mjög náin og góðir vinir .
Það er góður andi og þetta gefur manni mikið – þetta er eiginlega best í heimi .
" Rokk og ról .
Konur í dauðarokki Angist er fjarri því að vera eina dauðarokkshljómsveit heimsins þar sem konur spila eða syngja .
Árið 2012 varð ákveðin sprengja í hljómsveitum sem eru með konur innanborðs í þessari músík .
Sharon Bascovsky stofnaði hljómsveitinni Derketa sem spilar grimmt dauðarokk og gaf út hina frábæru In death we meet í fyrra .
Bandið er með þrjár konur innanborðs .
Melynda Jackson stofnaði Eight Bells eftir að hljómsveitin hennar SubArachnoid Space batt enda á sitt samstarf eftir 15 ár .
Jackson steig fyrir framan míkrafóninn og er að finna sig æ betur .
Rymur í hæsta gæðaflokki .
Þá má benda á að í frönsku X-factor-keppninni mætti Rachel Aspe og söng fyrir dómarana með þessum hætti sem þekkist í dauðarokkinu .
Hún komst samt ekki áfram en fékk mikið hrós .
Rokkið hins vegar á fullt af söngkonum sem slegið hafa í gegn bæði hér heima og erlendis .
En það er ekki allra að rymja í míkrafóninn .
Það telst til hæfileika .
