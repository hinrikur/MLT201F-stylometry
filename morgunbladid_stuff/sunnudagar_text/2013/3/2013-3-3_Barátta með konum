Elísabet Ronaldsdóttir var í hópi kvenna sem mættu á nýliðna Edduhátíð í jakkafötum til að vekja athygli á rýrum hlut kvenna í kvikmyndum og sjónvarpi .
Engin kona var tilnefnd sem leikstjóri ársins og engin kona var tilnefnd sem sjónvarpsmaður ársins .
Einungis þrjár konur fengu tilnefningu sem bestu leikkonur í aðalhlutverki og aukahlutverki .
Elísabet hlaut Edduna á hátíðinni sem klippari fyrir Djúpið .
Áður hefur hún hlotið verðlaunin fyrir klippingu á myndunum Reykjavík Rotterdam og teiknimyndinni Hetjur Valhallar .
Spurð um tilefni aðgerða kvennanna segir Elísabet : " Ég er ein af stofnendum WIFT á Íslandi sem eru samtök kvenna í kvikmyndum og sjónvarpi .
Okkur finnst konur ekki vera nægilega sýnilegar í kvikmyndagerð , sýn þeirra og sögur fær ekki það pláss sem okkur finnst þær verðskulda .
Við ræddum okkar á milli hvernig við gætum vakið athygli á þessu á skemmtilegan hátt .
Við megum nefnilega ekki gleyma því að konur eru þrátt fyrir allt ótrúlega færar að fóta sig í kerfi sem er hannað kringum þarfir karla og margar tilnefndar til Edduverðlauna þetta kvöld á uppskeruhátíð kvikmynda- og sjónvarpsgerðarinnar .
Þá datt mér í hug að við myndum allar mæta í jakkafötum til að sýna hvað einsleitnin verður mikil ef við erum öll eins .
Þegar sýn helmings mannkyns er útilokuð frá kvikmyndagerð , sem er mjög öflugur miðill , þá er hættan sú að kvikmyndaheimurinn verði einsleitur og staðni .
" Hvernig tóku karlarnir á hátíðinni þessu framtaki ? " Flestir voru mjög ánægðir með þessa aðgerð okkar .
Svo er alltaf einstaka maður sem fer í vörn sem ég tel að byggist á misskilningi .
Femínísk barátta er ekki barátta gegn körlum heldur barátta með konum .
Ég hef staðið í femínískri baráttu í nokkuð langan tíma og iðulega heyrist sú skoðun að það sé kvenna að breyta ástandinu , það sé ekki á ábyrgð karla .
En ef konur taka skrefið og gera eitthvað sjálfar til að vekja athygli á málefnum sem varða þær og jafnvel krefjast aðgerða þá er það oft tekið sem árás á karlmenn sem það er alls ekki .
Við eigum okkur kvikmyndasögu og ef þetta ástand í ár væri einsdæmi þá hefði ekki verið farið út í aðgerðir .
En vandamálið er að þetta er ekki undantekning heldur viðvarandi ástand .
Karlmenn í kvikmyndagerð eru ekki vandamálið heldur skortur á konum .
Ábyrgðin á því að breyta þessu er ekki karla eða kvenna heldur sameiginleg ábyrgð okkar allra .
" Sama sagan aftur og aftur Hvað er til ráða ? " Ef vandamálið væri einfalt þá myndum við leysa það í dag .
Það er góð byrjun að horfast í augu við það að þetta er alvarlegt vandamál sem okkur ber að leysa þótt það kosti okkur vinnu og geti verið sársaukafullt .
Ég veit að margir líta á mig og segja : Hvað er þú að bægslast , þér gengur ágætlega .
Já , mér gengur ágætlega .
Ég hef heldur engan metnað til að verða kvikmyndaleikstjóri og hef dundað við að skrifa en aldrei skilað af mér handriti .
Þegar ég bendi á að það halli á konur í kvikmyndagerð er það ekki af því að ég vilji koma sjálfri mér að .
En vegna þess að mér þykir sérlega vænt um sjónvarps- og kvikmyndagerð þá skiptir mig máli að í framtíðinni verði staða kvenna ekki sú sem hún er í dag .
Ein af ástæðum þess að ég er stolt af því að vinna við kvikmyndagerð er að ég trúi því að hún eigi að vera framsækin og koma með nýjar víddir .
Ef kvikmyndagerð festist í því fari sem hún er í núna þar sem fjallað er nær eingöngu um karlmenn út frá sýn karlmanna þá er hætta á því að sama sagan sé sögð aftur og aftur með örlítið breyttum áherslum .
Það er ekki boðlegt .
Einhverjir töldu þessar aðgerðir okkar kvennanna vera árás á Kvikmyndamiðstöð , sem þær voru alls ekki .
Kvikmyndamiðstöð er mjög jákvæð gagnvart kvenhandritshöfundum og kvenleikstjórum og gerir sér grein fyrir mikilvægi þess að sögur kvenna séu sagðar .
Eftir þessi mótmæli okkar heyrði ég fólk segja : Konur sækja ekki um framleiðslustyrki til Kvikmyndamiðstöðvar .
Þetta er miklu flóknara mál því það eru ekki höfundar og leikstjórar sem sækja um slíka styrki heldur framleiðslufyrirtæki sem hefur ákveðið að veðja á einstaklinginn og hæfileika hans .
Þetta er erfið leið og þar eru margir þröskuldar bæði fyrir karla og konur en það er kristaltært að þröskuldarnir eru hærri fyrir konur .
Það þarf hugarfarsbreytingu .
Ég vil að framleiðandi sem fær í hendur handrit frá konu lesi það vandlega og hugsi sig um tvisvar áður en hann lætur sér detta í hug að hafna því og íhugi á sama hátt hvort það geti borgað sig að veðja á kvenkyns leikstjóra í verkefni .
Geri það fyrir kvikmyndagerðina .
Og þjóðin á það skilið .
Það er ekki óalgengt þegar leitað er fjármögnunar að þess sé krafist að sögupersóna sem er komin yfir miðjan aldur og kvenkyns sé gerð tvítug þar sem það sé vænlegra til vinsælda samkvæmt markaðskönnunum .
Svo sjáum við danska sakamálaþáttinn Glæpinn þar sem aðalkvenpersónan er sannarlega ekki tvítug en samt gengur þátturinn svona líka ljómandi vel .
Danir hafa verið að brjóta kynjamúrinn í gegnum sjónvarpsgerð en það undarlega er að nú er uppi umræða um að þeir verði að snúa til baka .
Þeir hafa verið að framleiða þætti sem njóta gríðarlegra vinsælda víða um heim þar sem konur á virðulegum aldri eru stjörnurnar en íhuga að snúa sér aftur að körlum í aðalhlutverkin .
Þeim finnst sem sagt að konur hafi fengið of mikið vægi .
Allt í einu er það ekki velgengni þáttanna sem stjórnar för heldur þykir nauðsynlegt að gefa karlkyninu tækifæri .
Gott og vel , við viljum ekki einsleitni , en það er nokkuð sérkennilegt að umskipti eins og þessi séu talin eðlileg einungis þegar hallar á karla .
" 10 æðisleg mynd Það er þér greinilega mikið hjartans mál að rétta hlut kvenna í kvikmyndagerð .
Eru aðrir þættir varðandi konur og stöðu þeirra sem þér finnst ástæða til að nefna sérstaklega í þessu viðtali ? " Það er fjölmargt , en kannski eitt atriði sérstaklega .
Mig langar að sjá konur og karla hætta að hafa áhyggjur af útliti kvenna .
Það sem konur hafa að segja eiga þær að fá að segja hátt og snjallt en ekki eyða dýrmætum tíma og orku í að framfylgja óraunhæfum útlitskröfum .
" Þú vinnur sem klippari og ert lokuð inni í herbergi að klippa kvikmyndir .
Hvað er skemmtilegt við það ? " Ég get skipulagt líf persóna og fengið hluti til að virka .
Upplifað stjórn sem mig oft skortir svo sárlega í lífinu sjálfu .
Það er svo margt í handriti sem verður óþarfi þegar leikstjóri , kvikmyndatökumaður , leikarar , leikmynd , förðun og búningar hafa lagt sitt í efnið sem getur skapað sömu tilfinningu og samtal gerði í handritinu .
Mér finnst mjög gaman að hreinsa burt allan óþarfa og fá myndina þannig til að flæða betur .
Ég vil ekki að hlutirnir séu þvingaðir heldur að eitt leiði af öðru á sem eðlilegastan hátt .
Þetta þýðir ekki að það hafi verið galli í handritinu heldur breytist svo margt í tökuferlinu og þá þarf stundum að endurraða atriðum eða losa sig við atriði sem eru óþörf í því stóra samhengi sem ein kvikmynd er .
" Fékkstu áhuga á kvikmyndagerð strax sem stelpa ? " Sem krakki safnaði ég bíóprógrömmum og á enn fulla kassa af þeim .
Ég var hugfangin af kvikmyndum og fannst unaðslegt að sitja inni í bíósal .
Ég var vön að skrifa á þau stutta dóma um myndirnar sem ég sá .
Ekki voru það merkilegir dómar .
Ég man að ég skrifaði með stórum stöfum á prógrammið um kvikmyndina 10 þar sem Bo Derek var í aðalhlutverki : 10 æðisleg mynd .
Ég hef tekið út mikinn þroska síðan þá .
Ég eignast barn mjög ung og fyrir tilviljun fékk ég starf sem símastúlka hjá SÝN sem sá um auglýsingagerð og sjónvarpsþætti eins og Maður er nefndur .
Eftir tvo daga á símanum var ég farin að vinna á setti .
Síðan fór ég í skóla í London og lærði kvikmyndagerð og ætlaði að verða kvikmyndatökumaður .
Ég var aðstoðartökumaður hér heima en svo endaði ég inni í klippiherbergi , orðin ólétt aftur .
" Engin löngun til að giftast Hvað áttu mörg börn ? " Ég á fjögur börn sem ég hef meira og minna alið upp ein og ógift .
Ég fór aldrei í fæðingarorflof og á einhverjum tíma fóru öll börnin kornung með mér í vinnuna .
Ég á óskaplega þolinmóð og hjálpleg börn .
Ég er hinsvegar nokkuð viss um að ég hefði ekki náð sama árangri í kvikmyndagerð ef ég væri gift .
Karlmenn eiga auðveldara með fjarveru vegna vinnu þó að kvikmyndagerðin taki toll af báðum kynjum og sé ekki fjölskylduvænt starf .
Elsti sonur minn , Þorsteinn Máni , er orðinn fullorðinn og vinnur við kvikmyndagerð .
Hann á fjögurra ára son þannig að ég er orðin amma .
Sindri er tvítugur , Birta þrettán ára og Logi minn er átta ára .
Logi , sem er dásamlegur , er með einkenni einhverfu og það breytti aðeins dagskránni hjá okkur .
" Hefur þig aldrei langað til að gifta þig ? " Nei , ég hef aldrei haft löngun til að gifta mig .
Ég segi þetta með fullri virðingu fyrir vali annarra en fyrir mér er hjónabandið byggt á hefð sem ég get ekki gengist inn á .
" Skiptir frelsið þig miklu máli ? " Frelsi skiptir mig miklu máli en sömuleiðis ábyrgð því frelsinu fylgir ábyrgð .
Ég tek þá ábyrgð mjög alvarlega .
Fyrir mér þýðir frelsið að fá að ákveða næstu skref með tilliti til þeirrar ábyrgðar sem ég tek sjálfviljug á mig .
" 