Páll Baldvin Baldvinsson er þýðandi skáldsögunnar Útlagi eftir Jakob Ejersbo sem nýkomin er út hjá JPV útgáfu .
Útlagi gerist í Tansaníu á níunda áratugnum og er fyrsta bók í þríleik Danans Jakobs Ejersbo um Afríku .
Þríleikurinn er að hluta til ævisögulegt verk en Ejersbo bjó á uppvaxtarárum sínum í Tansaníu þar sem móðir hans starfaði á sjúkrahúsi og faðirinn vann við hjálparstörf .
Jakob Ejersbo fæddist árið 1968 og lést úr krabbameini 2008 , einungis fertugur .
Ári fyrir dauða sinn kom hann með 1.600 blaðsíðna handrit til Gyldendal-forlagsins sem ákvað að gefa verkið út sem þríleik .
Fyrsta bókin í þríleiknum er Útlagi ( Eksil ) , önnur smásagnasafnið Revolution og þriðja sagan Liberty sem höfundur hafði ekki lokið við .
Þegar veikindin brustu á gaf Ejersbo fyrirmæli um frágang verkanna og ritstjórn þeirra lauk árið 2009 .
Sama ár kom þríleikurinn út .
" Ég komst í kynni við þessar bækur fyrir rétt rúmu ári þegar Jóhann Páll Valdimarsson bað mig um að lesa þær og spurði síðan hvort ég treysti mér til að þýða Eksil .
Ég sló til , " segir Páll Baldvin .
" Þetta er gríðarlega mikið verk , stórvirki .
Ritstjóri Gyldendal fékk Jakob til að hluta þetta 1.600 síðna handrit niður og gefa út í þremur bókum , sem er aðferð til að koma þessum opus út í nokkrum klárum söguhlutum , þó bálkurinn hangi allur saman .
Þríleikurinn hefst á sögu Samönthu í Útlaga .
Önnur bókin er safn smásagna þar sem aukapersónur í fyrstu bókinni koma fyrir og verkinu lýkur með sögu Christians , vinar Samönthu , í þriðju bókinni .
" Um hvað fjallar Útlagi ? " Aðalpersónan Samantha er fimmtán ára ensk stelpa , dóttir málaliða , sem býr í Tansaníu með konu og tveim dætrum .
Samantha veit ekki hvað hún vill í lífinu eða hvaða tækifæri hún hefur .
Hún er í skóla þar sem eru ungmenni af ýmsu þjóðerni og svartir menn frá nálægum ríkjum .
Landið er að nafninu til sósíalískt , gömul þýsk nýlenda .
Nýliðin er valdatíð Idi Amins í nágrannaríkinu Úganda .
Í verkinu skynjum við með augum Samönthu hvernig hið alþjóðlega samfélag , harðstjórn sem er arfur nýlendutímans , og hjálparstofnanir leika afrískt samfélag .
Hún rekur líf sitt í fyrstu persónu og atburðarásina sjáum við með hennar augum .
Hún er í uppreisn á heimili , í skóla og í samfélagi Evrópubúa sem búa við allsnægtir innan um fátæka landsmenn .
Hún segist vera svört .
Þetta verk lýsir afar grimmum heimi sem er annar en okkar , líf sem við þekkjum ekki .
" Hver er helsti kostur þessarar skáldsögu ? " Kosturinn er fyrst og fremst innsæi og tjáningarmáttur Ejersbo : lýsing hans á stúlku í brotinni fjölskyldu , flóknum tengslum við föður , móður og eldri systur , hvernig hún tengist karlmönnum og konum af ólíkum kynþáttum .
Ejersbo hefur sérlega næma tilfinningu fyrir vitund hennar í frásagnarstíl fyrstu persónu .
Honum tekst að koma afar miklu á framfæri í gegnum það eintal Samönthu sem þessi saga er .
" Nú er Útlagi fyrsta bókin í þríleik .
Ætlarðu að þýða hinar tvær ? " Ég vona að útgáfan gefi út seinni bækurnar tvær .
Í Útlaga gefst okkur gott tækifæri til að skynja Afríku í gegnum upplifun skálds sem þekkti sögusvið sitt til hlítar .
Það er nauðsynlegt fyrir okkur , sakleysingja hér á norðurhjara , að átta okkur á því hvernig ástand er í samfélögum Afríku .
Guð gleymdi Afríku , segir í Útlaga .
Hin ríku lönd hafa um langan aldur rænt auðæfum álfunnar og nú eru Kínverjar að setjast þar upp .
Það er að hefjast mikil og grimm barátta um auðlindir Afríku .
Skáldskapur Ejersbo opnar okkur gátt inn í ókunna veröld .
" Bækur Kolbrún Bergþórsdóttir kolbrun@mbl.is Bók vikunnar Daniel Day-Lewis fékk Óskarinn fyrir túlkun á Abraham Lincoln .
Upplagt er að lesa bók Thorolfs Smith um forsetann , en hún er skrifuð af hlýju og virðingu .
Orðanna hljóðan Börn á bókamarkaði Á Bókamarkaði Félags íslenskra bókaútgefenda í Perlunni sýna fullorðnir þessa dagana ákveðna hæversku , tala ekki upphátt um bækurnar heldur líta fránum augum yfir bókahrúgur og grípa svo eina og eina bók , skoða hana og fletta síðunum varlega .
Börnin líta hins vegar svo á að bækurnar séu þarna alveg sérstaklega fyrir þau ein , grípa þær og fletta og tala upphátt um gæði þeirra eða galla .
Síðastliðinn mánudag mátti sjá á Bókamarkaðnum hóp af börnum í fylgd með fullorðnum .
Lítill drengur sem bar með sér að vera tiltölulega nýbyrjaður að tala fletti stórri myndabók af ákefð og nokkrum hryssingskap .
Skyndilega benti hann á eina myndina og hrópaði í hrifningu : Epli ! ! ! Fullorðna fólkið í kringum hann lét sér fátt um finnast enda löngu hætt að kunna að gleðjast yfir litlu .
Lítil en ákveðin stúlka benti á bókastafla og sagði við mömmu sína : " Mig langar í Dórubækur .
Ég ætla að kaupa þessa og þessa .
Ég er rosalega viss .
" Önnur stúlka benti á litríka bílabók og sagði : " Ég vil kaupa þessa .
" " Æ , ég er meira hrifin af gömlum ævintýrabókum , " sagði mamman og teymdi barnið burt .
Ung stúlka greip stafla af bókum og settist síðan með þær undir stórt gervitré og hóf að fletta af mikilli ákefð .
" Ég vil ekki þessa , en ég vil kaupa þessa , " tilkynnti hún síðan hárri röddu og benti á bækurnar .
" Það er ég sem kaupi , ekki þú , " sagði mamman áminnandi .
Sú áminning rataði ekki rétta leið enda virtust öll þau ungu börn sem þarna voru líta á sig sem kaupendur .
Hlutverk foreldranna var að taka upp veskið og greiða fyrir bækurnar sem börnin höfðu ákveðið að kaupa .
Ég horfði nokkuð mæðulega yfir bókastaflana enda orðin fullorðin og á svo að segja allar útkomnar bækur sem ég vil eiga .
Það rænir nokkuð frá manni ánægjunni að vera á bókamarkaði .
Ég hafði ekki sérlega mikið við að vera á þessum markaði annað en að fylgjast með börnunum .
Andlit þeirra ljómuðu af ánægju meðan þau hrifsuðu til sín hverja bókina á fætur annarri .
Stundum sögðu foreldrarnir : " Þú ert komin ( n ) með nóg af bókum .
" Það fannst mér dálítið ljótt .
Börn fá aldrei of mikið af bókum .
Í uppáhaldi Brynhildur Þórarinsdóttir rithöfundur Þegar spurt er um áhrifamiklar bækur flytur hugurinn mig ósjálfrátt mörg ár aftur í tímann ; uppí grænan plusssófa á sjónvarpslausu fimmtudagskvöldi .
Á endurfundi við æskuvini mína Jón Odd og Jón Bjarna , Pál Vilhjálmsson og Tótu í afahúsi ; Línu langsokk , Madditt , Jónatan og Snúð ; Gúm mí-Tarzan og venjulega Tarzan ; Fúsa froskagleypi , Kátu , Nancy og Öddu ; Rósu Bennet , Tom Swift , Sval og Val og Anders And ; Frænkurnar fjórar og ömmu í Fagradal og krakkana á Flambardssetrinu ; Áróru í blokk og Önn u í Grænuhlíð ; Júlla , Jonna , Önnu og Georgínu ; B aldintátu og Jonna og Lottu í sirkusnum .
Engar bækur móta mann eins mikið og bækurnar sem vöktu lestrarþrána í æsku ; bækurnar sem leiddu til sársaukafullra tilrauna með vökustaura til að þrauka fleiri lestrarmínútur undir sæng með vasaljós .
Engir höfundar eru mér því hjartfólgnari en snillingarnir Guðrún Helgadóttir og Astrid Lindgren sem ég las aftur og aftur og les enn á ný fyrir börnin mín .
( Þvagflaska í gjöf handa virðulegri ömmu ! enn jafn dásamlega fyndið , en grey strákarnir að lokast svona inni á öskuhaugunum ( hjálpi mér hamingjan , maður fékk virkilega að valsa um á öskuhaugum ) – og mikið óskaplega er leiðin til Nangijala ennþá sorgleg ) .
Ole Lund Kirkegaard fær prik fyrir að laða fram teikniáhuga og Enid gamla Blyton fyrir að minna mig á að borða reglulega .
Nýjar og nýlegar bækur Bækur eftir ólíkar skáldkonur Bækur vikunnar eiga það sameiginlegt að vera allar eftir konur .
Hér er klassísk barnabók , spennutryllir , bók um ástir og örlög og skáldsaga um konu sem þarf að endurskoða líf sitt eftir að eiginmaður hennar yfirgefur hana .
Ólíkar bækur , þannig að allir fá eitthvað við sitt hæfi .
Hadley og Hemingway Parísarkonan eftir Paulu McLain kom út fyrir jól en kemur nú út í kilju .
Þetta er lipurlega skrifuð og áhugaverð skáldsaga um hjónaband Ernests Hemingways og Hadley Richardson sem var fyrsta eiginkona hans .
Hemingway , sem var ekki auðveldur maður , viðurkenndi ekki að hafa gert mörg mistök um ævina en sagði þó að hann hefði aldrei átt að skilja við Hadley .
Bókin hlaut mikla athygli við útkomu og fór á metsölulista New York Times .
Þekktir einstaklingar eins og Ezra Pound , Scott og Zelda Fitzgerald , Gertrude Stein og fleiri eru aukapersónur í þessari ágætu skáldsögu .
Stórgóð skáldsaga um uppgjör Sumar án karlmanna eftir Siri Hustvedt er stórgóð skáldsaga , full af hugleiðingum um samskipti , kynjahlutverk , hjónaband og ástir .
Boris fer frá Miu eftir þrjátíu ára hjónaband og Mia þarf að endurskoða líf sitt .
Þetta er sérlega vel hugsuð skáldsaga með skemmtilegri aðalpersónu .
Hustvedt er athugull skoðandi mannlegs eðlis og kaldhæðni hennar er dásamleg .
Hörmungar og dularfullir atburðir Kuldi eftir Yrsu Sigurðardóttur var ein af söluhæstu bókum síðasta árs .
Bókin er nú komin út í kilju .
Eins og kunnugt er hefur Sigurjón Sighvatsson kvikmyndaframleiðandi tryggt sér kvikmyndaréttinn .
Ung stúlka ræður sig til starfa á unglingaheimili á áttunda áratug síðustu aldar .
Löngu síðar fer ungur maður að rannsaka starfsemi heimilisins .
Hér eru dularfullir atburðir og hörmungar á ferðinni Hin óviðjafnanlega Mary Poppins Söngleikurinn Mary Poppins er að slá rækilega í gegn og engin furða því hvaða barn hrífst ekki af Mary Popppins ? Hin sígilda barnabók um fóstruna ráðagóðu er á markaði og ætti að rata til sem flestra barna .
Mary Poppins bókarinnar er kannski ekki alveg eins yndisleg og Jóhanna Vigdís Arnardóttir en kann ráð við öllu og kemur alltaf á óvart .
Mary Poppins svíkur ekki , hvorki í söngleik né á bók .
Hryðjuverkaárás á Hvalskip Sólveig Pálsdóttir skaust fram á sjónarsviðið síðasta vor með fyrstu bók sína , Leikarann .
Þegar er búið að selja kvikmyndaréttinn til Kvikmyndafélags Íslands og bitist var um útgáfuréttinn í Þýskalandi .
Ný bók er væntanleg frá Sólveigu í vor .
Í þessari nýju spennusögu er hryðjuverkaárás gerð á eitt hvalskipið í Reykjavíkurhöfn .
Böndin berast að íslenskum unglingum .
Hvernig getur staðið á því að íslenskir krakkar finna sig knúna til að ráðast á hvalskip ? Hver myrti auðmanninn á golfvellinum við Kiðjaberg ? Enn taka lögreglumennirnir Guðgeir , Særós og Andrés til sinna ráða við að leysa gáturnar .
Líkt og draumur sem rætist Íslensk þýðing Þórarins Eldjárns á Lísu í Undralandi eftir Lewis Caroll hefur verið endurútgefin hjá forlaginu Evertype á Írlandi .
Forleggjarinn , Michael Everson , hefur einstakt dálæti á hinni stórkostlegu sögu Lewis um Lísu í Undralandi og leggur metnað sinn í að gefa bókina út á sem flestum tungum .
Sjálfur segir Everson : " Ég hef gefið Lísu út á mörgum tungumálum en þessi íslenska þýðing er mér sérlega hugleikin .
Ég hef haft áhuga á Íslandi og íslensku frá því snemma á unglingsárum .
Aðdáun mín á verkum J. R. R. Tolkiens varð til þess að ég tók að grufla dálítið í forníslensku og eignaðist pennavin í Hafnarfirði .
Það er fyrir mér líkt og draumur sem rætist að gefa Lísu út á íslensku .
Ég hef margoft lesið Lísu á ótal tungumálum og ég hef haft mikla ánægju af útgáfu Þórarins Eldjárns .
Hún hefur lengi verið ófáanleg og ég er í senn glaður og stoltur af því að geta nú komið henni á framfæri .
" Það er erfitt að temja þann sem hefur séð sannleikann .
Kristín Marja Baldursdóttir Málsháttur vikunnar Heimskt er heimaalið barn .
