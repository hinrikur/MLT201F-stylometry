Hjónin Sigríður Arnardóttir , Sirrý , og Kristján Franklín Magnús hafa einatt farið eigin leiðir og verið óhrædd við að gefa hvort öðru frelsi til að gera það sem þau hafa hug á .
Sirrý er nýbúin að gefa út bók um betri samskipti en Kristján er að fara að leika útrásarvíking á snekkju í nýrri íslenskri kvikmynd .
Júlía Margrét Alexandersdóttir julia@mbl.is Í upphafi bókarinnar Örugg tjáning – Betri samskipti eftir Sirrý þakkar höfundurinn manninum sínum , Kristjáni Franklín , fyrir ástina , traustið og hvatninguna í gegnum árin .
Árin eru nákvæmlega 28 .
Það er sennilega langur tími hjá fólki sem hefur verið svo lengi í sviðsljósinu .
Frá því að hún var tvítug hefur Sirrý staðið vaktina á íslenskum fjölmiðlum , blöðum , útvarpi og sjónvarpi .
Álíka lengi hefur Kristján Franklín leikið í fjölda leikrita .
Hvað liggur að baki langlífu sambandi ? Sirrý " Jú , þetta er langur tími .
Það er alveg rétt .
Í okkar tilfelli var galdurinn einfaldlega sá að við vorum svo heppin að hitta á sálufélaga .
Við stöndum saman , treystum en við höfum líka alltaf leyft hvort öðru að blómstra með því að veita svigrúm og frelsi .
Þá er líka svo gaman að deila lífsreynslunni og því sem maður hefur upplifað þegar maður kemur heim .
Maður hefur alltaf frá einhverju nýju að segja .
" Kristján " Ég er til að mynda að fara í vikuferð til Sardiníu að leika íslenskan útrásarvíking sem á snekkju í kvikmyndinni Vonarstræti eftir Baldvin Z. Smá ævintýri sem maður mun geyma með sér og verður eflaust gaman að hafa upplifað .
Og mér hefur þótt mjög gaman að takast á við ýmis verkefni hér og þar svo sem ferðalög með Vesturporti til Síberíu og ýmislegt annað .
" Sirrý " Ég hugsa að það hafi líka hjálpað að við erum lítið fyrir að flækja hlutina .
Við erum heimakær og gefum okkur alltaf tíma til að rabba saman um það sem við erum að hugsa eða lesa en við höfum bæði mikinn áhuga á bóklestri .
Það er þessi samstaða , vinátta og svo um leið svigrúm , að fá að njóta sín sem einstaklingur .
Við höfum líka verið svo heppin að hafa getað skapað okkur atvinnutækifæri sjálf .
Við höfum bæði prófað að vera fastráðin , hann sem leikari og ég sem fjölmiðlakona , en líka losað okkur undan slíku og látið vaða .
Ég myndi telja að við værum kraftmikil og dugandi en löt inn á milli og þá hvílum við okkur vel .
" Kristján " Fyrir utan það náttúrlega að við eigum tvo stráka og höfum verið að flengjast með þeim , sá eldri er tvöfaldur Íslandsmeistari í golfi þannig að ég hef eytt helgum í að draga fyrir hann kerruna í gegnum árin en hinn er í fótbolta og maður fer með hann á æfingar og á leiki .
" Sirrý " Við erum svona golf- og fótboltaforeldrar .
" Bæði alin upp af einstæðum mæðrum Sagan á bak við það hvernig þau hittust er ekki snúin .
Kristján " Við vorum á balli , sáum hvort annað og svo endaði það bara með því að ég þrýsti henni upp að vegg og kyssti hana .
Það var gengið mjög hreint til verks en þetta var samt ekkert ruddalegt .
" Sirrý " Ég var sex árum yngri og var að klára menntaskólann .
Hann var leikari í Iðnó – karl með hatt sem smellti á mig kossi á dansleik .
Ég vissi ekkert hvert okkar leiðir myndu liggja en ég fann nánast strax að við áttum rosalega vel saman .
" Þar með er þessari stuttu en ákaflega hnitmiðuðu sögustund lokið .
Sirrý og Kristján eru alin upp af einstæðum mæðrum en annars er baksvið þeirra ekki um margt líkt .
Afar þeirra beggja tóku þátt í Gúttó-slagnum , afi Sirrýjar var hluti af verkalýðnum en afi Kristján stóð vörð um valdastéttina .
Eða þannig lagað , hann var læknir og í bæjarstjórn .
Kristján " Svona hljómar þetta að minnsta kosti skemmtilega en afi minn var orðinn aldraður á þessum tíma og tók son sinn , sem er faðir minn , með sér í þennan slag .
Þeim feðgum var hálfpartinn forðað undan áður en öll þessi læti hófust .
" Sirrý " Ég er af heldur róttækara fólki en Kristján en hann er ættaður úr KR-Vesturbæjaríhaldinu .
Við mamma vorum á leigumarkaðinum , bjuggum víða og ég þurfti nokkrum sinnum að skipta um skóla .
Ég man að þegar ég var yngri vorkenndi ég stundum sjálfri mér að þurfa að flytja svona oft og aðlagast upp á nýtt .
En þetta varð mér allt að gulli í lífinu seinna meir og er reynsla sem hefur nýst mér ótrúlega vel í starfi .
" Kristján " Ég bjó reyndar bæði hjá mömmu og ömmu og bræðrum .
Svo kom móðurbróðir minn í heimsókn á hverjum degi þannig að ég ólst nú upp við tiltölulega hefðbundið fjölskyldulíf og fékk borgaralegt uppeldi .
En kannski vegna þess að maður ólst upp hjá einstæðri móður var sterkara í manni að langa sjálfan að vera í hjónabandi .
" Sirrý " Við erum bæði mikið fjölskyldufólk og viljum hugsa um okkar börn saman .
En við erum alls ekki eins að upplagi .
Til dæmis kemst Kristján af með fjögurra tíma svefn og ég vil helst sofa í níu klukkustundir .
Ég er úthverf , mannblendin og opinská .
Kristján er aftur á móti meira innhverfur og rólegur yfirleitt .
Eins og jú svo margir leikarar .
En það er fyndið hvernig strákarnir okkar tveir hafa erft þessa eiginleika frá foreldrunum .
" Kristján " Sá yngri var snemma farinn að standa á stól og halda tónleika .
Að vísu var hann alveg harðákveðinn í því að verða ekki leikari .
Eldri strákurinn var miklu meira fyrir rólegheit , dunda sér sjálfur og með vinum sínum .
" Kristján skipti um kúrs Það lá fljótt fyrir að Sirrý myndi rata í fjölmiðla , hún segist hafa verið orkumikið barn sem hafi haft mikla þörf fyrir að miðla einhverju .
Sirrý hefur mikla og brennandi ástríðu fyrir því sem hún hefur verið að gera undanfarin ár .
Sirrý " Ég hef alltaf haft þörf fyrir að miðla .
Ég byrjaði að gefa út blöð þegar ég var lítil , var alltaf að taka upp viðtöl út um allt og vinur minn , sem er leikari í dag , fékk það hlutverk að leika alla viðmælendur .
Jú , það er kannski skondið að þetta hefur haldist svona .
Ég hef tekið viðtöl við allar stéttir , forseta sem og félagsfælið fólk .
Það hefur hjálpað mér mikið í starfinu , fyrirlestrum og námskeiðum að ég hef alltaf átt auðvelt með að ná góðu sambandi við fólk og fólk er mitt helsta áhugamál .
Ég er eins og svampur sem drekkur í sig fróðleik úr öllum áttum .
Og ég vil fá að miðla því sem ég skynja og læri áfram .
Mér finnst svo gaman að tendra neista hjá fólki , laða fram það besta og hvetja fólk til að blómstra .
" Kristján " Ég má til með að skjóta því hér inn að þar hjálpar eflaust líka að Sirrý man nöfn þannig að maður trúir því stundum ekki .
Hún man jafnvel hvar hún hitti fólkið síðast .
Ég gæti ekki fyrir mitt litla líf gert þetta .
En þetta sýnir líka hve samskipti eru henni í lófa lagin .
" Sirrý " Til að vera áhugaverður þarftu að vera áhugasamur .
Mér finnst svona hlutir skipta máli ; að ég kynni mig og læri nafnið þitt og hafi áhuga .
Ég kenni fólki ræðumennsku og örugga tjáningu í Háskólanum á Bifröst .
Maður horfir á hvern glæsilega einstaklinginn á fætur öðrum standa upp og halda tölu og þarna sem og oft við svona aðstæður kemur það manni á óvart hve margir halda að sviðsskrekkurinn sjáist á þeim og að frammistaðan hafi ekki verið nógu góð .
Ég man eftir framkvæmdastjóra sem var í einkakennslu hjá mér .
Ég fór og fylgdist með honum halda fyrirlestur einu sinni og dáðist að þessari miklu útgeislun sem hann hafði .
Hann var hins vegar viss um að hann hefði ekki staðið sig , ekki verið nógu góður .
Við dæmum okkur sjálf svo hart og mér finnst það ekki nóg gott .
Þetta stafar meðal annars af æfingarleysi .
Það er til fólk , sem er að fara að kynna mastersverkefnið sitt og er andvaka í margar nætur af því að það hefur aldrei áður í skólakerfinu þurft að standa upp og setja mál sitt fram í ræðu .
" Kristján " Til samanburðar má nefna að meðan krakkar í skólakerfinu hér heima eru teknir upp og þeim hlýtt yfir eru börn í Bandaríkjunum kölluð upp og látin ræða viðfangsefnið við bekkjarfélagana .
" Sirrý " Sviðsskrekkur er bara hræðsla við það hvernig þér verður tekið og það eru til alls konar ráð til að takast á við hann .
" Kristján hefur ekki verið jafnáberandi í leikhúsinu undanfarið og hann var .
Hann segir það hafa verið meðvitaða ákvörðun .
Kristján " Ég skipti alveg um kúrs fyrir fimm árum og fór að vinna hjá tryggingafélagi .
Heimur trygginga og heimur leikhússins eru tveir gerólíkir heimar .
Í leikhúsinu er ætlast til þess að maður sé alltaf að gefa af sér alls kyns tilfinningar – reiði og gleði .
Í tryggingunum eru það tryggingalögin sem eru lokaniðurstaðan .
Og það er ekkert annað í boði en að fara eftir lögunum þegar ágreiningur rís , ekkert hægt að ræða það fram og til baka eins og í leikhúsinu .
Á þessum tímapunkti var ég búinn að vinna á kvöldin og um helgar í aldarfjórðung en núna er ég frá níu til fimm .
Það fannst mér vera stór kostur og var ásamt öðru það sem ég var að leita að þegar ég skipti .
Það er mjög góður andi á þessum vinnustað , tryggingafélaginu Verði , og það er kannski aðalatriðið , ef ég hefði lent á einhverjum öðrum stað þar sem andinn væri ekki svona góður hefði ég líklegast ekki verið svona ánægður .
En ég verð líka að hafa eitthvað skapandi með og er svo heppinn að ég á afar skilningsríka vinnuveitendur .
Það eru ekki allir sem myndu kannski vera rólegir með að starfsmaðurinn í tryggingafyrirtækinu þyrfti að fljúga til Sardiníu til að leika útrásarvíking .
En við getum kannski orðað þetta svo að ég sé kominn í ótímabundið frí frá leikhúsinu , kannski fer ég þangað aftur , hver veit ? En ég geri töluvert af því að lesa upp , meðal annars inn á hljóðbækur , og þar fæ ég nokkra útrás fyrir sköpunarþörfina .
" Sirrý og Kristján verða eilítið vandræðaleg þegar þau eru spurð hvort þau séu alltaf sammála um allt .
Þeim reynist í það minnsta erfitt að finna eitthvað sem þau eru ósammála um .
Sirrý " Ég trúi því nú varla að það sé ekki eitthvað þarna til að deila um .
Það hlýtur að vera eitthvað Kristján ? " Kristján " Ja , það sem ég hef lagt til er það smávægilegt að þér finnst asnalegt að telja það upp eins og hvernig ég fer yfir með ryksugunni .
" Sirrý " Eflaust hefur það hjálpað okkur að við höfum tekið á vandamálum sem hafa komið upp og ekki flúið af hólmi .
En fólk er svo allavega .
Mér finnst engin ástæða fyrir fólk að hanga saman í hjónabandi ef það hefur enga hamingju að gefa hvort öðru .
Ég hugsa að okkar samband sé ekki nein fyrirmynd að því hvernig fólk á að vera .
Mér finnst ekkert unnið með því að segja fólki að það eigi að vera eins og ég eða við .
Mér leiðast predikanir ákaflega og reyni að tala aldrei þannig til fólks .
" Kristján " Hver og einn verður að finna sína leið .
Maður á einfaldlega að vera vel undir það búinn þegar hamingjan kemur og taka henni opnum örmum .
" Sirrý " Já og hamingjan getur komið yfir mann allt í einu í hvunndeginum .
Til dæmis þegar maður situr úti í garði með kaffibolla og er í sátt við sjálfa sig og aðra og þá er að taka eftir þegar hamingjan bankar upp á .
Eða eins og Ingibjörg Haraldsdóttir frænka mín sagði í kvæði sem hún orti : " Þarna er hún lifandi komin , hamingjan .
" " 