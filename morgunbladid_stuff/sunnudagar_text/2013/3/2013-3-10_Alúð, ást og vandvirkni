Elín Hrund Þorgeirsdóttir sýnir nýja línu Dýrinda sem samanstendur af töskum , buddum og púðum í tengslum við Hönnunarmars .
Hún er þekkt fyrir hekluð hálsmen sín en sem stendur afgreiðir hún einungis sérpantanir af þeim .
Nýju vörurnar eru allar úr endurunnum efnum , bæði ull og flaueli og eru þær framleiddar hér á landi .
Elín Hrund vinnur eftir hugmyndafræði " slow design " , bein þýðing er hæg hönnun , sem felst í því að bera virðingu fyrir náttúrunni og sækja efnivið og vinnu í nánasta umhverfi eins og unnt er .
" Hver hlutur er gerður af alúð og ást með það í huga að hann eigi eftir að veita eiganda sínum gleði um ókomna tíð , " segir hún og útskýrir nánar : " Í heimi fjöldaframleiðslu og þrælkunar á börnum og fólki almennt í verksmiðjum þá held ég að það sé mikilvægt að huga að því hvernig framleiðslunni er háttað og að endurnýta það sem þegar er til og gera það vel .
Með því að vinna vörurnar á staðnum , það er án þess að flytja þær fram og tilbaka yfir þveran og endilangan hnöttinn , er mengun einnig haldið í lágmarki , " segir Elín Hrund , sem er hlynnt því að hönnuðir reyni eftir því sem mögulegt er að nýta sér staðbundnar auðlindir .
Að staldra við og njóta " Einnig er mikilvægt að varan lifi lengi og sé því gerð af alúð og ást og vandvirkni .
Framleiðslan á að fara fram í sátt við umhverfið , náttúruna , samfélagið og fólkið sem tekur þátt .
Ég held að okkur veiti ekki af að hægja aðeins á hraðanum í samfélaginu , staldra aðeins við og njóta .
" Nafnið á nýju línunni , Lafðin og umrenningurinn , vísar til samruna stétta , menningarheima og jafnvel tíma og rúms með því að endurnýta efni svo úr verði ný hönnun sem byggist á gamalli hefð .
Er eitthvað sérstakt við selskapstöskur og þetta form sem höfðar til þín ? " Eins og svo margar konur þá fer ég varla út úr húsi án þess að hafa tösku meðferðis , hún er yfirleitt frekar stór til að rúma allt mitt líf og meira til .
Þegar ég fer eitthvað spari er skemmtilegra að taskan sé í stíl við fatnaðinn sem oftar en ekki er vandlega valinn .
Töskurnar mínar eru bæði hugsaðar sem selskapstöskur og -buddur og / eða hversdags , " segir hún og bætir við að það fari eftir þörfum hvers og eins .
Buddurnar megi líka nota sem snyrtibuddur .
" Ég vinn oft út frá efniviðnum sem ég nota og mér fannst efnin kalla á þessi form .
" Elín Hrund notar gamalt og vandað flauel og ull í þessa nýju línu .
" Efnin sem ég nota eru bómullarflauel og ullarefni og ég þarf að hafa alla anga úti til að sanka að mér efnivið .
Vegna þess að þetta eru endurunnin efni þá verður hver týpa og litasamsetning af bæði púðunum og töskunum yfirleitt aðeins til í nokkrum eintökum og verður einstakari fyrir vikið , " segir hún .
Vörurnar verða frumsýndar í versluninni Kraum í Aðalstræti á Hönnunarmars og verða til sölu þar , að sögn Elínar sem segir að með vorinu bætist svo fleiri útsölustaðir í hópinn .
Það er hægt að skoða vörurnar frekar á nýrri síðu Dýrinda sem opnuð verður fyrir Hönnunarmars : Dyrindi.is og á Facebook.com / dyrindi .
