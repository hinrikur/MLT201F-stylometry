Með hækkandi sól og lóuna mætta til landsins eru ungmenni um land allt tekin í fullorðinna manna tölu .
Fjölskyldur koma saman í tilefni þeirra tímamóta og þá er við hæfi að færa fermingarbarninu gjöf .
Margir velja peningagjöf enda vandasamt að velja gjöf við hæfi á þessum síðustu og verstu tímum og peningagjafir eru skotheld leið til gagns fyrir fermingarbarnið .
Þeir sem á árum áður þustu í bæinn og eyddu fermingarpeningunum á núll-einni í stundarbrjálsemi í Karnabæ eða Evu muna sjálfsagt margir eftir því að hafa dauðöfundað félagana sem voru skynsamir og lögðu afurðir sínar inn á bók .
Að vísu tíðkaðist það ekki fyrr en á síðustu árum að bankar byðu framlag inn á reikninga sem þessa en allt um það – þeir skynsömu áttu jafnvel fyrir útborgun í bíl og afgang fyrir bensíni .
Nú er það svo að peningar vaxa ekki á trjánum eins og kunnugt er , en skyldu þeir vaxa í bankanum ? Vextir almennt 2,1% Sunnudagsblað Morgunblaðsins fór á stúfana og leitaði svara hjá stærstu viðskiptabönkunum um hvaða kjör fermingarbörnum bjóðast , kjósi þau að ávaxta peninga sína hjá þeim .
Í öllum tilvikum er gert ráð fyrir að fé sé bundið á reikningi til 18 ára aldurs viðkomandi fermingarbarns .
Íslandsbanki býður 5.000 króna framlag ef lagðar eru inn 30.000 krónur eða meira á Framtíðarreikning .
Vextirnir eru 2,1% og reikningurinn er verðtryggður .
Sama gildir ef lagðar eru 30.000 krónur eða meira inn á Ríkisskuldabréfasjóð hjá VÍB , Eignastýringaþjónustu Íslandsbanka .
MP banki býður upp á MP Framtíð , verðtryggðan sparnaðarreikning sem bundinn er til 18 ára aldurs , vextir á slíkum reikningi eru 2,10% .
Bankinn býður ekki upp á framlag á móti innlögn .
Arion banki býður fermingarbörnum mótframlag ef lagt er inn á Framtíðarreikning .
Mótframlagið nemur 5 þúsund krónum ef lagðar eru inn 30 þúsund krónur eða meira .
Framtíðarreikningurinn er verðtryggður reikningur sem er bundinn til 18 ára aldurs .
Ársvextirnir á reikningnum eru í dag 2,1% .
Bæði verðtryggðir og óverðtryggðir reikningar Landsbankinn greiðir 5.000 króna mótframlag þegar fermingarbörn leggja 30.000 krónur eða meira inn á Framtíðargrunn .
Fermingarbörn sem leggja lægri fjárhæð inn á Framtíðargrunn velja sér gjöf úr gjafavöru sem tengist Klassa , vildarkerfi bankans fyrir börn og unglinga .
Lögð er áhersla á verðtryggðan Framtíðargrunn sem ber nú 2,10% vexti og er bundinn til 18 ára aldurs .
Einnig er í boði óverðtryggður Framtíðargrunnur með sömu bindingu , vextir á honum eru nú 4,25% .
Aurapúkinn Sparnaðarráð í heimilishaldinu Nóg er að nota hálfa töflu af uppþvottavélarefni .
Ef duft er notað í uppþvottavélina dugar að nota eina teskeið .
Þegar sett er í þvottavélina dugar alveg að nota hálfa matskeið af þvottaefni .
Mýkingarefni má þynna með vatni – þess vegna um helming .
Notist við margreynd edikslegin húsráð þegar þrifið er og sparið fé .
Edik og vatnsblanda virkar vel til að hreinsa nánast alla fleti .
Setjið blönduna á spreybrúsa og þar með er komið ódýrt hreinsiefni og umhverfisvænt .
Er hægt að biðja um það betra ? Edik og vatn er frábært á flísagólf og skilur ekki eftir sig rendur .
Edik er líka afbragðsgott til að losna við leiðinlegu hvítu slikjuna sem oft sest inn á glös og annað gler .
Látið standa í ílátinu í klukkutíma og skolið síðan .
