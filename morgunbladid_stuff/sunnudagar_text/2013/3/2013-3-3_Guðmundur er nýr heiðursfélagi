Á árshátíð Verkfræðingafélags Íslands , sem haldin var á dögunum , voru fjórir verkfræðingar heiðraðir .
Guðmundur G. Þórarinsson byggingarverkfræðingur var útnefndur heiðursfélagi , sem er æðsta viðurkenning félagsins .
Þá voru Ólafur Haralds Wallevik byggingarverkfræðingur , Ragnhildur Geirsdóttir vélaverkfræðingur og Vilhjálmur Lúðvíksson efnaverkfræðingur sæmd heiðursmerki félagsins .
Merkisnefnd VFÍ útnefnir heiðursfélaga og þá sem hljóta heiðursmerki félagsins .
Heiðursfélagi VFÍ er sæmdarheiti , sem aðeins hlotnast einstaklingum sem leyst hafa af hendi sérlega mikilsverð störf á sviði félagsmála VFÍ eða frábær verkfræði- eða vísindastörf .
Guðmundur G. Þórarinsson , sem lengi sat á Alþingi og var í forystu skákhreyfingarinnar , er sá 23. í röðinni sem hlýtur þetta sæmdarheiti í rúmlega 100 ára sögu félagsins .
Heiðursmerki VFÍ má veita í viðurkenningarskyni fyrir vel unnin störf á sviði verkfræði eða vísinda eða félagsstörf í þágu verkfræðinga .
Um hundrað einstaklingar hafa hlotið þessa viðurkenningu fram til þessa dags .
sbs@mbl.is 