Meðal gesta á árlegri bjórhátíð á Kex , sem lýkur um helgina , eru eigendur bandaríska brugghússins Migration .
Það er starfrækt í borginni Portland í Oregon-ríki ; félagarnir byrjuðu að brugga í smáum stíl fyrir nokkrum misserum en eru nú orðnir " alvöru " – reka bæði brugghús og vinsælan bar .
" Við hófum starfsemi fyrir þremur árum ; komumst þá yfir gamlan bílskúr sem við breyttum .
Rýmið er alls um 300 fermetrar , þar af notum við þriðjung undir bjórgerðina en pöbbinn er um 200 fermetrar , " segir Eric Banzer-Lausberg , einn gestanna frá Portland , í samtali við Sunnudagsblað Morgunblaðsins .
Þeir hafa enn ekki selt vöru sína út fyrir Portland en þar er hann í boði á um það bil 100 stöðum .
" Þetta er í fyrsta skipti sem bjórinn er í boði utan borgarmarkanna og þá munaði ekkert um það ! " segir Eric og hlær .
Ástæðuna fyrir þátttöku í bjórhátíð Kex má rekja til þess að vinir eigenda Migration eiga vini hér uppi á Íslandi .
" Eigendur Kex buðu okkur þess vegna að koma og þetta hefur verið mikið ævintýri .
Þetta er fyrsta ferðin mín til Íslands , en örugglega ekki sú síðasta ! " segir bruggarinn , bersýnilega kominn í hóp Íslandsvina , sem svo eru kallaðir .
" Það hittist svo skemmtilega á að ég var nýbúinn að endurnýja vegabréfið mitt en hafði ekki hugmynd um hvað væri framundan .
" Hann segir bjórhátíðir sem þessar mjög algengar ytra og Oregon sé mikið bjór-ríki .
" Á svæðinu eru bestu brugghús í heiminum að mínu mati enda hráefni einstaklega gott .
Þarna í norðvestrinu eru kjöraðstæður til humlaræktunar , hvergi er meira ræktað en í Oregon og nágrannaríkinu Washington og humlar þaðan notaðir til bjórgerðar um allan heim .
Við búum að því að fá vöruna ferska enda bændurnir aðeins steinsnar frá okkur og bjórinn verður því gríðarlega góður .
" Færst hefur í vöxt að haldnar séu matarhátíðir þar sem bjór er í öndvegi ; á sama stalli og vín hefur verið áratugum saman .
" Bjórkvöldverðir eru mjög vinsælir á Portland-svæðinu .
Fólk borðar góðan mat og drekkur ákveðinn bjór með steikinni , annan með pastaréttum og þar fram eftir götunum .
Bjór hentar allt árið um kring ; það er ljúft að drekka bjór í hitanum á sumrin en hann passar líka vel að vetrarlagi .
" Bandaríska bruggaranum líst afar vel á bjórmenningu Íslendinga .
" Fólk er mjög áhugasamt um okkar bjór og er vel að sér varðandi humla og annað sem skiptir máli við bjórgerð .
Maður er vanari því að karlar hafi meiri áhuga á bjór en íslenskar konur eru engir eftirbátar karlanna í þeim efnum .
" Eric Banzer-Lausberg byrjaði sem unglingur að vinna við bjórdreifingu og segist hafa hrifist af miðinum löngu áður en hann náði aldri til að mega smakka á honum .
" Ég vann við að dreifa ýmsum tegundum , þannig fór ég að því að borga reikningana en það var ekki mikil ástríða sem fylgdi starfinu .
Nú er annað upp á teningnum ; því fylgir mikil ástríða að brugga bjór og selja sinn eigin .
" Góð ráð ódýr Ólafur Ágústsson , veitingastjóri á Kex hosteli , segir það mjög hafa færst í vöxt , og sé nú beinlínis í tísku víða um heim , að drekka bjór með mat frekar en vín .
* " Veitingastaðir víða leggja orðið mikið upp úr því að bjóða góðan bjór með mat , og einn af mínum uppáhalds hefur hreinlega það markmið að skipta út léttvíni fyrir bjór .
" * Ólafur segir fjölbreytni og sveigjanleika bjórs meiri en víns .
" Það er hægt að finna bjór sem hentar hvaða mat sem er , en stundum getur verið erfitt að finna vín sem hentar ákveðnum mat .
" * Stout bjór ( dökkur og kraftmikill ) passar vel með dessertum , til dæmis dökku súkkulaði að sögn Ólafs .
* Margir drekka hvítvín eða dessertavín með hvítu súkkulaði og ávöxtum .
Ólafur segir henta mjög vel að drekka léttan hveitibjór með slíku góðgæti .
* Sérbrennt og malað kaffi er sums staðar notað í bjór við bruggun og sá mjöður fer mjög vel með ákveðnum eftirréttum , að sögn Ólafs .
* " Einn kaldur " er í uppáhaldi hjá mörgum en bjór er borinn fram við mismunandi hitastig .
Stout á t.d. aldrei að vera ískaldur .
" Hann er ríkur af humlum og best að hafa hann 5 til 8 gráður .
Það er vegna þess að hluti af því að drekka bjórinn er að finna lyktina og ef Stout er of kaldur minnkar hún mikið .
" * 45 gráðu reglan er góð , þegar bjór er hellt í glas .
" Með því að halla glasinu í 45 gráður og rétta það af hægt og rólega eiga menn að fá fallega froðukollu á bjórinn .
Munið að glasið þarf að vera vel hreint og kalt .
En ekki þvo glasið með sápu ! " 