Hildur Helga Gísladóttir , framkvæmdastjóri Kvenfélagasambands Íslands , býr í Hvammahverfinu í Hafnarfirði .
Hildur og Kristján Rafn , eiginmaður hennar , eiga tvo syni sem enn búa heima en þegar þau fluttu inn í húsið sitt í lok síðustu aldar voru heimilismenn átta .
Hvað áttu alltaf til í ísskápnum ? Ég á alltaf til smjör , mjólk , rjóma , ost , lýsi og hamingjuegg frá hænunum í Karmelklaustrinu hér við hliðina , svo er mikið af allskyns sósum og sultum sem taka mikið pláss í ísskápunum okkar tveimur .
Þar eru líka oftast til matarafgangar sem eru vel nýttir á heimilinu .
Hvað fer fjölskyldan með í mat og hreinlætisvörur á viku ? Það er ótrúlega lítið þrátt fyrir talsvert mikinn gestagang .
Venjulega tökum við það ekki saman en ég gerði það núna og niðurstaðan er ánægjuleg og undir viðmiðunarmörkum .
Við höfum eytt 18.500 krónum í mat og hreinlætisvörur á viku síðan um áramót .
Við notum líka úr frystikistunum en bætum einnig í þær ef góð tilboð eru í gangi svo það kemur út á það sama .
Hvar er helst keypt inn ? Við verslum aðallega í Krónunni við Hvaleyrarbraut sem er hér í hverfinu en einnig í Fjarðarkaupum þar sem allt fæst og í Samkaupum sem hefur opið lengi frameftir .
Á sumrin á Bændamarkaðinum á Flúðum , en einnig beint frá bændum og jafnvel fiskimönnum .
Hvað freistar helst í matvörubúðinni ? Góðir ávextir , ostar og eftirréttir eru freistingar sem við látum undan .
Máttur auglýsinganna getur líka verið mikill og í allri hrossakjötshysteríunni fyrr í vetur fann ég hvað mig langaði í hrossakjöt , en ég er alin upp við neyslu þess .
Ég hafði því samband við bónda og samdi um að kaupa fjórða part af 6 vetra og bý nú að því góða kjöti í frystikistum heimilisins .
Hvernig sparar þú í heimilishaldinu ? Það er ekki spurning að aðalsparnaðurinn á mínu heimili felst í því að nýta vel það sem keypt er inn , en við spörum líka með hagkvæmum og skynsamlegum innkaupum .
Við eigum til dæmis alltaf eitthvað fljótlegt í frystinum sem hægt er að grípa til þegar letin tekur völdin eða gesti ber óvænt að garði .
Þetta gerum við markvisst til að forða okkur frá freistingum skyndibitakaupanna .
En við kaupum nánast aldrei verksmiðjuunninn , mat en kaupum þess heldur mat beint af bændum .
Hvað vantar helst á heimilið ? Út frá hagkvæmnissjónarmiði mætti segja að það vantaði fleira fólk á heimilið því húsið er stórt og heimilið miðað að fjölda .
Okkur vanhagar ekki um neitt og erum nýbúin að endurnýja eldhústækin .
Ef það væri eitthvað þá vildi ég fá mér einhverskonar tæki til að flóa mjólk en aðeins ef þau sem fást eru ekki of fyrirferðarmikil og flókin .
Eyðir þú í sparnað ? Já , ég er með svokallaðan viðbótarlífeyrissparnað sem ég greiði í mánaðarlega , það á líklega eftir að létta ríkissjóði róðurinn síðar meir og mér líður vel með það .
Svo á ég varasjóð sem ég hef átt lengi , hann vex lítið í vaxtaumhverfinu sem hér ríkir og líkast til væri besti sparnaðurinn að eyða honum í að greiða inn á húsnæðislánið sem við tókum árið 1999 og hefur hækkað um helming síðan , rétt eins og unglingarnir sem þá voru börn .
Málið er að þeir eru að hætta að vaxa en ekki lánið þrátt fyrir að það sé ávallt greitt af því .
