Hæð og ris í gamla Vesturbænum sem nýverið var auglýst til sölu á 46 milljónir seldist innan fárra daga á 50 milljónir króna , eða fjórum milljónum hærra en ásett verð , og voru nokkrir um hituna .
Yfirboð voru algeng fyrir hrun og þóttu ekkert tiltökumál , en sjaldnar heyrist af þeim núorðið .
" Almennt er þetta nú ekki lýsandi fyrir það sem er að gerast á markaðnum .
En það er alltaf ein og ein eign , helst í Vesturbænum og miðbænum , sem fer á yfirverði .
En þetta eru undantekningartilfelli , " segir Kristín Ólafsdóttir , sölufulltrúi hjá Remax Alpha .
Velta í viðskiptum með íbúðarhúsnæði á höfuðborgarsvæðinu hefur aukist undanfarið .
Veltan með íbúðarhúsnæði var 13,9 milljarðar króna í febrúar síðastliðnum , sem er 32,2% meiri velta en í febrúar 2012 samkvæmt tölum frá Þjóðskrá Íslands .
Eins og bent var á í Morgunkorni Íslandsbanka í vikunni hefur veltan síðustu sex mánuði verið 26,3% meiri en hún var á sama tímabili fyrir ári .
Á sama tíma hafi dregið úr verðhækkunum á íbúðarhúsnæði á höfuðborgarsvæðinu .
Verð hækkar áfram , en ekki eins hratt og það gerði fyrir ári .
Fimm manna fjölskylda í gamla Vesturbænum , sem var í hópi nokkurra bjóðenda í áðurnefnda eign og Sunnudagsblað Morgunblaðsins ræddi við , kveðst hafa leitað að réttu eigninni um langt skeið án árangurs .
Húsnæði í þeirra stærðarflokki , 5-6 herbergja í vesturborginni , vanti hreinlega á skrá .
Að sögn Kristínar er þetta ekki óalgeng staða .
" Að mínu mati er gríðarleg vöntun á íbúðarhúsnæði , þótt það hljómi ótrúlega þegar fólk sér á mbl.is allan þann fjölda eigna sem er á skrá .
En ég myndi halda að það væri ekki nema einn þriðji af því sem eru eignir frá fólki sem er raunverulega í söluhugleiðingum .
" Meirihluta eigna á skrá segir hún vera frá fólki sem sé að kanna málin án þess að vera endilega alvara með því að selja , nema það fái afar hátt verð .
Framboðið sé því ekki eins mikið og ætla mætti miðað við fjölda skráninga á fasteignavefi .
Mörg dæmi séu um fjölskyldur sem eru búnar að sprengja utan af sér húsnæði .
" Við komum inn á heimili þar sem er fólk með þrjú börn sem er enn í fyrstu íbúðinni sem það keypti kannski fyrir áratug , " segir Kristín .
