Tottenham endaði síðast fyrir ofan Arsenal 1995 og hefur prófessorinn Arsene Wenger því alltaf haldið þessum erkifjendum fyrir aftan sig .
Enn ein rósin í hans hnappagat .
En nú er jakkinn fullur af rósum finnst mörgum og tími kominn á þennan franska meistara .
Tími til að kveðja .
Liðið hefur legið undir gríðarlegri gagnrýni nánast allt tímabilið .
Óþarfi er að nudda stuðningsmönnum upp úr titlaleysinu en stuðningsmenn vilja kaupa alvöru fótboltamenn í staðinn fyrir að ala þá upp .
Wenger hefur keypt köttinn í sekknum oftar en ekki – þá loksins hann rífur upp veskið og eyðir háum fjárhæðum .
Gervinho hefur litlu skilað , Andre Santos var grínkarl sem kostaði 6,2 milljónir punda , Mertesacker kostaði 10 milljónir , eins og Koscielny .
Þeir fá seint bronsstyttu af sér eins og Dennis Bergkamp .
Arshavin kostaði 15 milljónir og þá fékk Marouane Chamakh ótrúlegan samning .
Kaup Wengers hafa því litlu skilað loksins þegar hann hefur fengið pening .
Samt heldur hann liðinu alltaf við toppinn en keppir aldrei af einhverri alvöru um titla .
Sú lest er löngu farin framhjá .
Á sama tíma virðist allt leika í lyndi hjá grönnunum í Tottenham .
Eftir erfiða byrjun hefur Andres Villas-Boas fengið leikmenn til að trúa á verkefnið og leikur liðsins er skemmtilegur á að horfa .
Þar fer Gareth Bale fremstur í flokki en Villas-Boas hefur gert hann að leikmanni í sérflokki .
Algjörum sérflokki .
Þegar stjórarnir labba út á leikvanginn mun það vera Villas-Boas sem er með kassann úti en Wenger mætir hnípnari til leiks .
Bale hefur einmitt dregið vagn Tottenham nánast aleinn upp á síðkastið en þeir verða að fá meira úr Emmanuel Adebayor ef þeir ætla sér að fá eitthvað út úr leiknum .
Þá binda Spurs-arar vonir við að Gylfi okkar Sigurðsson sé kominn í gang varðandi markaskorun .
Bakverðir Tottenham eru slakir og ef Wenger spilar með þá Podolski og Walcott sinn á hvorum vængnum gæti Tottenham verið í vandræðum .
Arsenal hefur litið út eins og taugahrúga í vörninni þar sem Wojciech Szczesny fer fremstur í flokki vandræðagemsa .
Jack Wilshere verður að vinna baráttuna um miðjuna og þá mun Wenger væntanlega stilla upp Oliver Giroud í framlínunni sem litlu hefur skilað í netmöskva andstæðinganna .
Hann hefur meira verið í því að búa til færi .
En hvað sem verður er nánast hægt að lofa frábærum leik þar sem hart verður barist innan vallar sem utan og langt fram á kvöld .
Boltinn Benedikt Bóas benedikt@mbl.is Ég vil ekki vera of bjartsýnn fyrir leikinn svo ég ætla að spá 8-0 fyrir Arsenal Piers Morgan í viðtali við BBC um spá sína um leikinn .
