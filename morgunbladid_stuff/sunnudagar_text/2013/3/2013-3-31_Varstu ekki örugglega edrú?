Eftir að hafa hitt tískuhönnuðinn Marc Jacobs í Lundúnum á dögunum lá leiðin til vesturstrandar Bandaríkjanna .
Þótt hitastigið í Kaliforníu sé dálítið hærra en í miðborg Lundúna í mars þá er alls ekki svo mikill munur á sumartískunni á þessum ólíku stöðum .
Helstu tískuhönnuðir heims eru alveg á því að kvenpeningurinn eigi að vera sjálflýsandi þetta vorið .
Til að byrja með læddist neonið inn í litlum skömmtum en nú er allt flæðandi í þessari litapallettu og ekki úr vegi að vera í neoni við neon – í sama lit – allt í stíl .
Þótt sólin og sumarið hafi togað mest í mig er samt ekki hægt að fara í frí nema að spóka sig aðeins um í " mollunum " ( þótt það hljómi hræðilega sjoppulega ...
) .
Það þarf einhver að standa vaktina og athuga hvort saumaskapurinn sé ekki ennþá til fyrirmyndar hjá Bottega Veneta eða hjá tískusystrunum Prödu og miu miu .
Það þarf líka að athuga hvort kjólarnir frá Diane Von Furstenberg séu ekki ennþá jafn grennandi , hvort Michael Kors töskurnar séu jafn vandaðar og í Vogue og hvort Gucci hafi bara verið eitthvað góðærisflipp sem er búið að vera .
Eftir ítarlega eftirlitsferð komst ég að því að það þarf ekki að toga mig inn fyrir þröskulda í þessum fínu búðum og það má alveg skoða , koma við , máta og finna lyktina þótt maður renni ekki kortinu í gegn í hvert skipti sem maður hnýtur um eitthvað fallegt .
Ég verð reyndar að játa að ég var dálítið fegin þegar ég komst að því að ökklaháu neonappelsínugulu Gucci skórnir ( með hærri hælnum ) voru ekki til í 39 .
Þá þurfti ég ekki að spá í því meir ...
Verslanirnar í Fashion Island og South Coast Plaza keyra upp stemninguna og veita innblástur .
Svo mikinn innblástur reyndar að þegar heim var komið velti ég því fyrir mér hvort ég hefði ekki örugglega verið edrú í þessum verslunarleiðöngrum mínum .
Þegar ég tók upp úr töskunum var hitinn við frostmark í Reykjavík City og allt þetta neon-litaða varð einhvern veginn helmingi skærara en í sólríku Kaliforníu .
Neon-lituðu fötin fara reyndar vel við sólkysstar kinnar og hið afslappaða yfirbragð sem einkennir úthvíldar konur , en það gæti versnað í því þegar sótsvartur raunveruleikinn tekur við ...
martamaria@mbl.is 