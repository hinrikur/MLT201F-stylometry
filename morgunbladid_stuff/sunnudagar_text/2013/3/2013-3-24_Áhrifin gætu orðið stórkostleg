Þetta er fyrsta skrefið í þá átt að sérsníða greiningu sjúkdóma að þörfum hvers og eins sjúklings , " segir Ines Thiele , prófessor við Háskóla Íslands , í samtali við Sunnudagsblað Morgunblaðsins .
Thiele er aðalhöfundur greinar sem birtist um málið á dögunum í vísindatímaritinu Nature Biotechnology .
Hún segir vísindamenn víða um heim farna að nota líkanið , " götukortið " , við rannsóknir .
Alþjóðlegum hópi vísindamanna , þar á meðal starfsmanna HÍ , hefur tekist að búa til fullkomnasta kort af efnaskiptum mannslíkamans ( nefnt Recon 2 ) , sem lýsir því í smáatriðum hvernig líkaminn umbreytir fæðu í orku og safnar saman öllum hormónum og próteinum sem frumur og vefir þurfa á að halda á degi hverjum .
Gæti bætt heilsu og lengt líf Gen eru vissulega grundvöllur mannlegrar tilveru , en það er virkni þeirra , í líki afurðanna sem þau búa til – frá ensímum og hormónum til næringarefna og hvataþátta – sem stjórna því hvernig frumur hafa samskipti sín á milli og hvernig líkamskerfi virka , svo sem það hvernig við brjótum niður fæðu til að mynda orku .
" Það er eins og að vita hvar allir bílar í bænum eru staðsettir hverju sinni , en eiga ekkert götukort , " segir Ines Thiele .
Íslensk erfðagreining ( deCODE ) hefur rannsakað gen árum saman " og ef þær gríðarlegu upplýsingar sem fyrirtækið býr yfir yrðu settar inn í líkan eins og Recon 2 gætu áhrifin orðið stórkostleg og vonandi til þess að bæta heilsu og lengja líf fólks , " segir Thiele .
Spennandi skref Hún vill ekki nefna nákvæman tíma í þessu sambandi .
" Þetta verður ekki á morgun en þó líklega á næstu árum ; líkanið er reyndar hægt að nota strax til rannsókna – og margir vísindamenn víða um heim byrjuðu á því strax og við gerðum það aðgengilegt .
Þegar er að sjá hvaða áhrif ákveðnar aðgerðir hafa og ég álít að þetta muni gagnast sjúklingahópum einhvern tíma á næstu 10 árum .
" Hún segir hér alls ekki um neina endanlega lausn að ræða , miklu frekar ákveðið upphaf .
" Við lærum í raun eitthvað nýtt á hverjum degi um efnaskipti , en með Recon 2 er vissulega stigið mjög spennandi skref , sem mun leiða til aukinna lífsgæða þegar fram líða stundir .
" Með því að setja það saman hvernig gen og afurðir þeirra hafa samskipti innan heilla netkerfa er hinn alþjóðlegi hópur vísindamanna orðinn sannfærður um að Recon 2 gæti hjálpað til við að afhjúpa sumar af þeim orsökum sjúkdóma á borð við krabbamein og sykursýki sem enn eru óþekktar , ásamt því að leiða til betri meðferða .
" Á endanum sé ég fyrir mér að þetta verði notað til að sníða greiningu og meðferð að þörfum hvers einstaklings .
Í framtíðinni gæti sú færni hjálpað læknum að þróa tölvulíkön af efnaskiptakerfum hvers og eins sjúklings og koma þannig auga á áhrifamestu meðferðina við ýmsum sjúkdómum og þar á meðal sykursýki , krabbamein og taugahrörnunarsjúkdómum , " segir Ines Thiele .
Segja má að Recon 2 líkist Google map , sem margir kannast við , þar sem það fellir saman í eitt gagnvirkt verkfæri allar smæstu upplýsingar um efnaskipti mannslíkamans og gerir notendum kleift að stækka myndina og sjá í eins miklum smáatriðum og þeir vilja , allt niður í einstakar frumur , einnig að þysja út til að sjá víðari heildarmynd af öllum þeim mismunandi efnaskiptahvörfum sem gætu tengst tiltekinni virkni .
Slík greining getur afhjúpað virknimynstur sem að öðrum kosti myndu ekki blasa við vísindamönnum sem einbeittu sér að afmarkaðri verkefnum .
Ef Miklabrautin lokast ...
Einn höfunda vísindagreinarinnar sem áður var vitnað til er Bernharð Pálsson , prófessor í lífverkfræði við Jacobs verkfræðisvið Kaliforníuháskólans í San Diego .
Í tilkynningu skólans þar sem umfangi verkefnisins er lýst , sagði : " Þetta er ekki ólíkt því hvernig þú getur kallað fram götumynd af einstöku húsi eða þysjað út til að sjá hvernig húsið fellur inn í heilt hverfi , borg , ríki , land og hnött .
Og rétt eins og Google maps dregur margs konar gögn – myndir , heimilisföng , götur og umferðarflæði – inn í verkfæri sem er auðvelt að nota , þá dregur Recon 2 saman gríðarlegt safn gagna úr birtum vísindaritum og þeim líkönum sem til eru yfir efnaskiptaferli .
" Ines Thiele tekur nærtækt dæmi .
" Ef ég er stödd í Háskóla Íslands og þarf að komast í Kópavog en Miklabraut og aðrar venjulegar leiðir eru lokaðar , get ég séð á götukorti hvaða aðrir möguleika ég hef .
Recon 2 getur á sama hátt hjálpað sérfræðingum að sjá hvaða leið sé fær fyrir hormón og prótein ef þær hefðbundnu er lokaðar af einhverjum ástæðum .
" Eins og ráða má af nafngiftinni var einnig til Recon 1 , sem kortlagði 3.300 efnaskiptabreytingar sem eiga sér stað í vefjum og frumum .
Recon 2 rúmlega tvöfaldar fjölda þessara efnaskipta með því að ná yfir meira en 7.400 ólík efnaskipti .
