Óveðrið sem geisaði í vikunni á afar illa við allar heimsins Smartlöndur – það að þurfa að klæða sig eftir veðri er bara eitthvað sem vantar í genin hjá þessum þjóðflokki .
Til þess að þessi þjóðflokkur fái að vaxa og dafna þurfa að hitaskilyrði að vera sæmileg , helst ekki undir frostmarki og sólin þarf að skína dálítið hressilega .
Það er þó alls ekki til þess að þjóðflokkurinn fái sólbrúnku í andlitið heldur til þess að hjartastöðin nærist og til að koma í veg fyrir D-vítamínskort .
Sjálf hef ég alltaf komist þokkalega langt á því að nota bílinn minn sem úlpu og hef þannig getað gengið berfætt í háhæluðum skóm allan veturinn án þess að skaddast varanlega ...
Það versnaði þó í því í vikunni þegar ég þurfti að komast í vinnuna eins og hinir .
Í öllum morguntryllingnum hlustaði ég hvorki á útvarp né las blöð heldur æddi af stað eins og enginn væri morgundagurinn .
Eftir að hafa horft á skaflinn fyrir utan hurðina klæddi ég mig í gönguskó og hafði vit á því að fara í dúnkápu í staðinn fyrir leðurjakka .
Synir mínir spurðu hvort ég væri veik enda sjá þeir móður sína aldrei svona til fara nema eitthvað bjáti á .
Ég tróð reyndar hælaskóm í töskuna og aukajakka , svo ég gæti skipt um ham um leið og það stytti upp .
Mér varð því miður ekki að ósk minni þennan daginn .
Þótt útgangurinn hafi verið svolítið eins og hjá " Ungfrú Austur-Evrópu 1998 " var ég ákaflega fegin að vera í þessari múnderingu , en ekki í mínum venjulega glansgalla , þegar björgunarsveitin dró mig upp úr skafli númer eitt á miðri hraðbraut .
Ekki veit ég hvort þessir menn voru að elta mig , en þegar ég festist í skafli númer tvö á leiðinni voru þeir mættir aftur .
Þegar sveitin var búin að hjálpa mér leit einn björgunarsveitarmaðurinn inn í bílinn og sagði : " Gerir þú þér grein fyrir að þú ert að verða bensínlaus , kona , hvar býrðu eiginlega ...
? " Mér leið pínulítið eins og ógæfukonu þegar ég keyrði af stað og vonaði heitt og innilega að síðustu bensíndroparnir myndu duga leiðina á áfangastaðinn svo björgunarsveitin þyrfti ekki að hirða mig upp í þriðja sinn þann daginn .
Það hafði tekið á að reyna að losa bílinn á miðri hraðbraut , taka motturnar úr aftursætinu og setja undir afturdekkin og moka skafl með gluggasköfu .
Hárið orðið rennandi blautt , hendurnar kaldar og andlitsfarðinn nokkrum sm neðar en fyrr um morguninn .
Í svona veður hefur enginn breik nema menn og konur í kraftgalla með skíðagleraugu , líkt og myndarlega björgunarsveitin .
Næst þegar snjóstormur og skafrenningur gera heiðarlega tilraun til að eyðileggja líf mitt ætla ég að vera heima , ekki nema að alvöru skíðadress frá hinni frönsku Coco Chanel detti af himnum ofan ...
martamaria@mbl.is 