Fimmtu og síðustu tónleikar starfsárs Kammermúsíkklúbbsins verða í Norðurljósasal Hörpu á sunnudagskvöldið og hefjast klukkan 16.30 .
Kvintettinn sem leikur á tónleikunum skipa fiðluleikararnir Sigrún Eðvaldsdóttir og Zbigniew Dubik , Þórunn Ósk Marinósdóttir víóluleikari , Bryndís Halla Gylfadóttir sellóleikari og Einar Jóhannesson klarinettuleikari .
Þau fimm leika í tveimur verkum , frumflutningi á nýjum Klarinettukvintett Mistar Þorkelsdóttur og Klarinettukvintett í B-dúr eftir von Weber .
Í millitíðinni leika strengjaleikararnir hinn kunna Strengjakvartett í F-dúr opus 59 nr. 1 eftir Ludwig van Beethoven .
Í hugleiðingum Mistar um nýja verkið , gefur hún því yfirskriftina " Si vis pacem - ef þið óskið eftir friði " .
Hún bætir síðan við : " Hin fræga setning , " si vis pacem para bellum " , vísar í þá hugsun að til að öðlast frið þarf maður styrk .
Þessi hugsun hefur verið mjög áleitin sl. ár , þar sem ég fylgdist með stríði föður míns við illvígan sjúkdóm og upplifði eigin vanmátt í því sambandi .
Hann hefur nú öðlast frið .
Verkið sjálft er engan veginn tilvísun í þetta stríð , heldur einhvers konar tilraun mín til að skrifa mig út úr sorginni , tómleikanum og jafnvel reiðinni , inn í vorið , inn í birtuna ...
" " Mist lauk nú við verkið af ótrúlegri hetjulund , ég dáist að henni , " segir Einar Jóhannesson en Þorkell Sigurbjörnsson tónskáld , faðir Mistar , lést 30. janúar síðastliðinn .
" Það var dásamlegt að fá þetta verk frá henni , en það er mjög persónulegt og við flytjendurnir höfum tekið það að hjarta okkar .
Þetta er afar falleg músík og mér finnst einhver dulin nærvera Þorkels vera í þessu verki , " segir hann .
" Ég fór til hennar fyrir um ári og falaðist eftir verki þegar ég vissi að mér stæði til boða að spila með Kammermúsíkklúbbnum og var búinn að fá strengjakvartettinn í lið með mér .
Fyrst ákváðum við að leika kvintettinn eftir Weber , sem er orðið langt síðan ég spilaði , og sáum þá að það væri gaman að leika annan kvintett með .
" Hann segir verk Mistar vera í einum þætti , hefjast á íhugandi klarinettusóló , þá myndi strengirnir jarðveg fyrir frekari vöxt á mjög hugmyndaríkan hátt , og verkið endar á einmana tónum klarinettsins .
Varðandi hinn kvintettinn segir hann að allir klarinettuleikarar " þekki sinn Weber " , rétt eins og þeir þekki sinn Mozart .
" Þetta eru aðalkarlarnir hjá okkur .
Það er gaman að fá að leika þetta verk aftur , eftir langt hlé , " segir Einar .
efi@mbl.is 