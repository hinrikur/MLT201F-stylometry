Kaffihúsið Mokka er algjör perla í miðbæ Reykjavíkur .
Í þessu húsi við Skólavörðustíg 3a er ekki aðeins hægt að gæða sér á úrvals kaffi og vöfflum heldur líka njóta matar og drykkjar í góðum félagsskap , í rólegheitum án tónlistar , í sérstaklega fallegu umhverfi .
Morgunblaðið sagði Mokka " smekklegt og listrænt " í grein hinn 28. maí við opnun kaffihússins árið 1958 og eiga þessi orð ennþá vel við .
Eins og sést á meðfylgjandi myndum hefur innréttingum Halldórs Hjálmarssonar ekki verið breytt , nema hvað efni hafa verið endurnýjuð eftir þörfum .
Þetta eykur enn á sjarma staðarins enda húsgögnin þægileg og nytsamleg , rýmið er úthugsað , og mikil blessun að þarna hafi ekki öllu verið skipt út eins og á svo mörgum öðrum stöðum .
Aftur til Morgunblaðsins 1958 sem vitnar til eiganda kaffihússins Guðmundar Baldvinssonar .
" Þegar hann var á Ítalíu við söngnám , kynnti hann sér hin ítölsku kaffihús er hafa á boðstólum hið víðfræga " expressokaffi " .
" Það hefur áreiðanlega haft sitt að segja um blessunarlegan skort á breytingum að eigendur hafa verið þeir sömu frá upphafi .
Guðmundur er látinn en eiginkona hans , Guðný Guðjónsdóttir , lifir hann og reksturinn er enn í höndum fjölskyldunnar .
Morgunblaðið lýsir kaffihúsinu svo við opnun : " Kaffihús þetta er mjög skemmtilegt .
Geta má þess til dæmis að veggir eru allir klæddir með olíubornum hessianstriga , húsgögnin létt og með fallegu áklæði , ljóst teppi á gólfi .
Á veggjum hanga málverk og myndir eftir Braga Ásgeirsson og Bjarna Jónsson , veggteppi er eftir Barböru Árnason og höggmynd eftir Jón Benediktsson svo nokkuð sé nefnt .
" Síðar í sömu grein er skemmtileg lýsing frá kaffismökkun .
" Guðmundur bar síðan fram ýmis afbrigði af expressokaffinu og einnig tyrkneskt kaffi .
Luku menn upp einum munni um að hér væri vissulega um ósvikið kaffi að ræða .
Sumum fannst tyrkneska kaffið jafnvel taka hinu ítalska fram .
Guðmundur sýndi gestum sínum expressokaffivélina , en kaffigerðin byggist á því að við gufuþrýsting frá þessari vél er náð öllum kraftinum úr kaffi , " segir þarna og hafði einn blaðamaður orð á því " að það slægi út á sér svita eftir þessa kaffidrykkju , enda er því haldið fram af kunnugum að einn expressokaffibolli sé á borð við 4-6 bolla af venjulegu kaffi .
" Listamenn hafa frá opnun verið fastagestir á Mokka , bæði til að drekka kaffið og sýna verk sín á veggjum staðarins .
Í annarri grein úr Morgunblaðinu 17. júlí 1969 segir að Mokka sé vinsæll sýningarstaður .
" Þar safnast oft og tíðum saman miklir andans menn og spekingar og drekka expressokaffi með súkkulaði út í , en það kvað mjög liðka heilafrumurnar enda er gestgjafinn Guðmundur Baldvinsson , lærður á Ítalíu upp á söngmennt , ætíð reiðubúinn að syngja eina eða tvær aríur gestunum til yndisauka .
Þetta síðasta mátti víst ekki segja því að þá hefir Guðmundur engan frið .
Bið ég lesendur því að gleyma þessum möguleika .
" Halldór Hjálmarsson húsgagnahönnuður á heiðurinn að innréttingunum á Mokka .
Hann var fæddur inn í fjölskyldu húsgagnasmiða og naut leiðsagnar í iðninni á smíðastofu föður síns í Reykjavík , að því er fram kemur á vef Hönnunarsafns Íslands ( honnunarsafn.i s ) .
Hann stundaði nám við húsgagnadeild Kunsthåndværkerskolen í Kaupmannahöfn á árunum 1953-1956 og voru lærifeður hans Paul Kjærholm , Hans J. Wegner og Axel Bender Madsen .
Eftir að hann flutti til Reykjavíkur stofnaði hann sitt eigið húsgagnafyrirtæki og vann samhliða því hjá Húsameistara Reykjavíkur .
Teikningar Halldórs af innréttingunum eru varðveittar á Hönnunarsafni Íslands .
