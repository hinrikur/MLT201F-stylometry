Í Marokkó eru fjöll , eyðimerkur og strendur og við töldum að það hlyti að vera bæði fjölbreytt og skemmtilegt að ferðast þangað sem það líka var , " segir Sara Bjarney Jónsdóttir læknir sem nýlega fór í ævintýralegt ferðalag ásamt kærasta sínum , Konráði Ragnari Konráðssyni .
Þegar fríið var skipulagt komust þau að þeirri niðurstöðu að þau vildu kynnast framandi menningu en ekki ferðast of langt til þess .
" Okkur fannst Marokkó alveg vera málið .
Við byrjuðum á því að fara til Marrakesh sem er mikil stórborg og þar er mikið um að vera .
Þar er mikið af mörkuðum ( medina ) í þröngum götum og maður horfir á fólk búa til vöruna og selja hana , menn eru að sauma kjóla úr silki á miðri götu og kryddin eru mulin fyrir framan mann .
" Sara segir að þó að upplifunin hafi verið mikil hafi áreiti heimamanna verið heldur truflandi og iðulega verið barist um að ná athygli þeirra .
" Við vorum svo túristaleg .
Það tóku allir eftir okkur og reyndu að fá okkur að sínum sölustað .
Við vorum svo hvít með myndavélina á lofti .
Það var kallað á okkur og fólk kom til okkar og leiddi okkur í ákveðnar áttir .
" Sara og Konráð kíktu líka á Jamaa el Fna sem er gífurlega stórt markaðstorg og margir segja að það sé ástæðan fyrir heimsfrægð borgarinnar .
" Þar var mikið um apa og slöngur og heimamenn voru svolítið duglegir við að henda á okkur dýrunum án þess að spyrja okkur og rukkuðu svo fyrir það eftir á .
Maður vissi aldrei hvað kom næst .
Við reyndum bara að halda okkar striki og vera ekki mikið að horfa til fólks og gefa af okkur .
Það var samt frekar leiðinlegt af því að við vorum komin í þetta land og okkur þótti við verða vera kurteis .
En einhvern vegin gat maður ekki gefið mikið af sér og brosað mikið til fólks því að þá var það svo fljótt að grípa mann .
" Sara og Konráð voru aftur á móti laus við áreitið þegar þau héldu í þriggja daga ferð í Sahara-eyðimörkina .
" Við vorum einn dag á kameldýri og fórum upp á sandhólana og horfðum bæði á sólina setjast og rísa , það var hápunktur ferðarinnar .
Það var einn ungur strákur sem leiddi kameldýrin áfram og með okkur hring í eyðimörkinni .
Kameldýrin eru svo þolinmóð og góð dýr að það var ekkert erfitt að ferðast á þeim , það var bara upplifun .
Eitthvað sem maður verður að prófa .
" Að eyðimerkurupplifuninni lokinni náðu þau að hvílast í nokkra daga í litlum sjávarbæ sem heitir Essaouira áður en þau héldu aftur til Íslands .
" Þessi ferð vakti hjá okkur áhuga að fara að kíkja á fleiri lönd .
Við vitum ekki hvort við förum endilega til Marokkó aftur .
Það er svo margt sem okkur langar til að sjá í heiminum en ef maður vill allt öðruvísi menningarheim er tilvalið að fara til Marokkó .
Það er mjög mikið ævintýri að fara þangað .
" 