Skömmu áður en afi minn lést fyrir fjórum árum heimsótti ég hann til Úkraínu og þá brýndi hann fyrir mér að ég mætti aldrei gleyma rótum mínum og að ég ætti að vera stolt af þeim .
Markmið mitt með tónleikunum er að deila menningararfi mínum með Íslendingum , " segir Alexandra Chernyshova um tónleikana Stúlka frá Kænugarði sem hún heldur í Kaldalóni í Hörpu í dag , sunnudag , kl. 17 .
Alexandra hefur búið og starfað hérlendis sl. áratug og stofnaði m.a. Óperu Skagafjarðar árið 2006 og Draumaraddir norðursins árið 2008 þar sem hún er listrænn stjórnandi .
Píanóleikari tónleikanna er Jónína Erna Arnardóttir , en kynningin er í höndum Guðrúnar Ásmundsdóttur leikkonu .
Á efnisskránni eru úkraínsk þjóðlög frá 16. til 18. öld í útsetningu þekktra úkraínskra tónskálda frá 19. og 20. öld .
" Auk þess mun ég syngja aríu úr óperunni Natalka Poltavka eftir eitt þekktasta tónskáld Úkraínu , Mikola Lisenko , sem í óperunni vinnur með þjóðlagaarfinn , " segir Alexandra , en fyrrnefndur afi hennar , Rodion Efimenko , var þekktur kvikmyndagerðarmaður í Úkraínu sem kvikmyndaði óperuna 1978 .
Þess má að lokum geta að Alexandra hyggst ekki aðeins næra andann heldur einnig efnið , því að tónleikum loknum gefst tónleikagestum kostur á því að fá sér þjóðarrétt Úkraínu , rauðrófskjötsúpu sem flestir þekkja sem undir heitinu borch .
silja@mbl.is 