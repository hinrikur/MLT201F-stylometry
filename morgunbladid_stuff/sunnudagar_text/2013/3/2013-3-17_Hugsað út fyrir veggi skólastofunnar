Síðasta vor fór hópur 24 nemenda og tveggja kennara úr Kvennaskólanum í Reykjavík í ellefu daga ferð til Sikileyjar og dvöldust nemendurnir á heimilum ítalskra jafnaldra sinna .
Farið var upp á Etnu og út í eyjuna Vulcano og unnið í skólanum , þar sem hópurinn lenti m.a. í sprengjuhótun .
Orri Páll Ormarsson orri@mbl.is Comeniusar-verkefni , samstarfsverkefni Kvennaskólans í Reykjavík og framhaldsskóla í Palermo á Sikiley , hófst haustið 2011 þegar þrír kennarar komu að utan til að undirbúa verkefnið .
Verkefnið heitir Líf í skugga eldfjalls og helstu viðfangsefni þess eru mannlíf , jarðfræði og saga .
Í kjölfarið hófu nemendur í báðum skólunum samstarf , t.d. á Facebook , auk þess sem þau lærðu nokkur einföld hugtök í báðum tungumálunum .
Nemendur beggja skólanna undirbjuggu kynningar á landi sínu og þjóð og auðvitað einnig á skólanum .
Þessi undirbúningstími stóð allan veturinn .
Samband komst á eftir að kennarar úr báðum skólum kynntust á ráðstefnu hér á landi .
Kvenskælingar héldu utan í maí í fyrra og gistu nemendur á heimilum ítölsku krakkanna , þannig að þeir fengju að kynnast daglegu lífi fólks á svæðinu .
Móttökur voru höfðinglegar , hver fjölskylda beið á flugvellinum og fagnaði sínum manni .
Gestrisnin var eftir því .
" Það var greinilegt að við vorum velkomin , á einu heimilinu gengu hjónin meira að segja úr rúmi fyrir tveimur stelpum úr okkar hópi , " segir Friðrik Dagur Arnarson jarðfræðikennari , sem var fararstjóri í ferðinni ásamt Þórhildi Lárusdóttur enskukennara .
Töluðu litla ensku Þar sem kvenskælingarnir voru aðeins fleiri , 24 á móti 20 , þurftu nokkrir að tvímenna á heimili .
Nemendur upplifðu sitthvað með sínum gestgjöfum , svo sem stórfjölskylduboð , afmælis- og fermingarveislur .
Tveir nemendanna , Anna Hjördís Gretarsdóttir og Sturla Lange , segja það hafa komið sér á óvart hversu litla ensku ítölsku krakkarnir töluðu og fyrir vikið hafi samskipti verið torveldari en þau höfðu gert ráð fyrir .
Íslensku nemendurnir þurftu að einfalda mál sitt og eiginlega bara tala í stikkorðum .
" Við lærðum nokkur orð í ítölsku , aðallega kurteisisfrasa , " upplýsir Þórhildur .
" Og dónafrasa , " bætir Anna Hjördís við .
" Ekki hjá okkur , " flýtir Þórhildur sér þá að segja .
Þær hlæja .
" Ítölsku krakkarnir lærðu sama og ekkert í íslensku á móti , " segir Sturla en að vísu var tekið á móti kvenskælingum með hinum eldhressa söng " Kanntu brauð að baka " , sem íslensk kona sem búið hefur í Palermo í fjóra áratugi var búin að kenna ítölsku nemendunum .
Mikið mæddi á einni stelpunni í hópnum sem verið hafði skiptinemi á Ítalíu .
Þá mun forritið Google Translate hafa verið töluvert notað .
" Sumir notuðu líka táknmál ástarinnar , " skýtur Þórhildur inn í .
Krakkarnir hlæja og enginn fæst til að útskýra þá staðhæfingu nánar .
Vel fór á með krökkunum .
Sturla segir ítölsk ungmenni almennt innileg og hvergi feimin við að knúsa og kyssa bláókunnugt fólk .
" Við erum ekki vön þessari nánd hérna á Íslandi , " segir hann og skellir upp úr .
Hraði og hægagangur Mannfjöldinn í Palermo kom Sturlu á óvart , umferðin og hraðinn sé mikill en samt hægagangur og bið , eins þversagnarkennt og það hljómar .
" Tímaáætlanir stóðust yfirleitt ekki , " segir hann .
Anna Hjördís er fljót til svars þegar spurt er hvað hafi staðið upp úr í ferðinni : " Maturinn .
Hann var æðislegur .
Fjölskyldan sem ég var hjá var meira að segja búin að kynna sér hvað mér þykir gott og hvað ekki .
Það var hlaðið í mig , " segir hún og bætir við að heimalagaða pastasósa móðurinnar hafi slegið allt út .
Algjört hnossgæti .
Anna Hjördís og Sturla segja mjög gaman hafa verið að fara upp á stærsta eldfjall Evrópu , Etnu , og út í eyjuna Vulcano .
" Það var magnað að koma upp á eldfjallið en þar sveið í augu , " segir Sturla .
" Og lungu , þegar maður andaði að sér , " bætir Friðrik Dagur við .
Þeim kom á óvart hversu óvanir ítölsku krakkarnir voru uppi á fjallinu .
" Þeir skriðu og renndu sér á rassinum niður brattann , " segir Friðrik Dagur og Anna Hjördís bætir við að þau hafi upp til hópa verið verr á sig komin líkamlega en íslensku krakkarnir .
Þá munu ítölsku nemendurnir hafa verið mun skemur á veg komnir í sínu jarðfræðinámi en Íslendingarnir .
Sturla segir Ítalina á hinn bóginn lengra komna í heimspeki og Friðrik Dagur heillaðist af því í tímum , sem hópurinn sat , hversu almenn þátttakan var í rökræðum .
Fleira heillaði .
" Ströndin á Vulcano kom líka sterk inn , " segir Anna Hjördís .
Sólsetur var þegar hópurinn sigldi inn og því næst var gengið gegnum frumskóg að biksvartri fjörunni .
" Þetta var eins og í ævintýri , " segir Þórhildur .
Foreldrar ítölsku krakkanna voru víst smeykir við að hleypa þeim í sjóinn enda ekki " nema " 23 stiga hiti á þessum tíma .
Spurð um ókosti Sikileyjar nefnir Friðrik Dagur annars vegar ástandið í sorpmálum , en þau mál eru víða í ólestri á Ítalíu , og hins vegar umferðarmenninguna .
Ekið sé hratt og þröngt lagt , meðal annars uppi á gangstéttum .
Sprengjuhótun í skólanum Hópurinn lenti í því einn daginn að rýma þurfti skólann vegna sprengjuhótunar .
" Allt benti til þess að þarna hefði verið krakki á ferð en hótarnir af þessu tagi eru eigi að síður teknar mjög alvarlega , ekki síst þar sem nýbúið var að sprengja skóla uppi á meginlandinu .
Það var lífsreynsla að lenda í þessu , " segir Friðrik Dagur .
Eðli málsins samkvæmt gátu fararstjórarnir ekki alltaf fylgst með nemendum sínum í ferðinni .
Friðrik Dagur og Þórhildur segja þó engin vandamál hafa komið upp .
Ítölsku fjölskyldurnar hafi borið krökkunum mjög vel söguna .
" Þetta var frábær hópur sem var skólanum sínum til mikils sóma , " segir Þórhildur .
Almenn ánægja var með ferðina og Anna Hjördís og Sturla geta vel hugsað sér að fara aftur og kynnast menningu Sikileyjar betur .
Heilluðust af mosanum Í september endurguldu Ítalirnir heimsóknina og dvöldust á íslenskum heimilum , unnu verkefnavinnu og fóru í ferðir , t.d. í Þórsmörk þar sem gist var eina nótt .
Friðrik Dagur og Þórhildur segja þau almennt hafa verið mjög ánægð með ferðina enda þótt þeim hafi þótt heldur kalt .
Eiginlega ískalt .
Bláa lónið heillaði , eins norðurljósin og Friðrik Dagur ætlaði aldrei að ná Ítölunum upp úr mosanum við Hellisheiðarvirkjun , þar sem áð var á leiðinni í Þórsmörk .
Svo heillaðir voru þeir .
" Allir þátttakendur voru mjög ánægðir með þetta verkefni og nemendur upplifðu ýmislegt sem þeir hefðu annars ekki getað , " segir Þórhildur beðin um að draga reynsluna saman .
" Þau munu búa að þessu alla tíð og svona verkefni eru óneitanlega mikilvægt krydd í skólastarfið og hjálpa nemendum og kennurum til að hugsa út fyrir veggi skólastofunnar .
" 