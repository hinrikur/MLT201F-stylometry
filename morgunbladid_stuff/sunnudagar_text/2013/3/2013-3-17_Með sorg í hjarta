Þrátt fyrir að stjórnarskrármálið hafi verið áberandi í pólitískri umræðu undanfarið veit almenningur hversu óskynsamlegt er að reyna að klára slíkt mál á síðustu dögum þessa þings og þessarar ríkisstjórnar .
Fyrir stóran hluta þingheims virðist þetta þó vera brýnasta viðfangsefnið .
Svo brýnt að margir þingmenn hafa með mikilli tilfinningu lýst því hvernig þetta mál hefur tekið á og í síðustu viku sögðu einstaka þingmenn að vegna þess fyndu þau fyrir mikilli sorg í hjarta .
Nú ber auðvitað að harma sorg þessara þingmanna .
En fyrir þá sem ekki sitja í sölum hins háa Alþingis en takast á við viðfangsefni hins daglega lífs á öðrum vígstöðvum , stafar sorgin í hjartanu af öðrum ástæðum .
Margar þeirra geta stjórnvöld auðvitað ekki leyst en með því að einbeita sér að því sem helst brennur á almenningi geta þau samt klárlega minnkað sorgir margra .
Það er brýnt að forgangsraða öðruvísi en gert hefur verið .
Bætt afkoma almennings er aðalatriðið og í þágu hans verður að forgangsraða á næstu árum .
Komandi kosningar snúast fyrst og fremst um það að hér verði hægt að búast við meiru en að komast af frá degi til dags , frá mánuði til mánaðar .
Þessar kosningar snúast þannig um algjör grundvallaratriði og einmitt þess vegna eru þær svo mikilvægar .
Að undanförnu hef ég átt þess kost að hitta margt fólk um allt land til að ræða stjórnmál .
Þau samtöl hafa styrkt mig í þeirri trú að lausnir komandi kjörtímabils snúist einkum um þrennt .
Í fyrsta lagi að hefja markvissar skattalækkanir með áherslu á að þær gagnist sem best launþegum og auki ráðstöfunartekjur fjölskyldna .
Í öðru lagi þarf að viðurkenna þann forsendubrest sem varð með hruni bankanna og bregðast með raunhæfum hætti við slæmri skuldastöðu of margra heimila .
Og í þriðja lagi þarf að sækja fram á öllum sviðum atvinnulífs , með afnámi gjaldeyrishafta , einkaframtaki , rýmri löggjöf um erlendar fjárfestingar , nýsköpun og því að draga úr ríkisafskiptum og miðstýringu .
Þetta eru brýnustu viðfangsefnin .
Þau verða best leyst af stjórnmálamönnum sem trúa á fólkið og af fólki sem trúir á framtíðina , landið og tækifærin .
Lausnirnar munu tryggja að færri finna fyrir sorg í hjarta og þingmenn munu ekki kvarta undan slíkri tilfinningu – nema vegna brýnna viðfangsefna sem raunverulega kalla á sorg fólksins í landinu .
Hanna Birna Kristjánsdóttir hanna.birna.kristjansdottir@reykjavik.is 