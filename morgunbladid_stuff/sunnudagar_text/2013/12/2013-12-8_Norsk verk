Sýning á norsku samtímalisthandverki er nefnist Paradigm – Viðmið verður opnuð í Hönnunarsafni Íslands við Garðatorg í Garðabæ í dag , laugardag , klukkan 16.30 .
Sendiherra Noregs , Dag Wernø Holter , opnar sýninguna .
Sýningarstjóri Paradigm er listamaðurinn Lars Sture og gefur á henni að líta verk átján norskra listamanna sem vinna með gler , keramik og málma .
Í hópnum eru margir nafnkunnustu listamenn Noregs í dag og voru verkin valin í samvinnu við þá .
Þetta er víðförul sýning sem var fyrst opnuð í Zagreb árið 2011 og hefur m.a. verið sett upp í Nuuk , Búdapest , París og Brussel .
