Það er úr svo mörgu að velja að ég ætla að takmarka mig við bækur sem hafa alveg sérstakt tilfinningalegt gildi í mínum huga .
Fyrst ber að nefna Ljóðmæli Páls Ólafssonar en við þau tók ég ástfóstri sem barn .
Ljóð úr austri , þýðingar Helga Hálfdanarsonar , opnuðu seinna fyrir mér nýjan heim og mér hlýnar um hjartarætur við að hugsa um Kvæðasafn Þórarins Eldjárns .
Svo er það Íslandsklukkan eftir Halldór Laxness .
Ég steig fyrst á fjalir Þjóðleikhússins sem lærð leikkona í leikgerð Sveins Einarssonar á Íslandsklukkunni árið 1985 .
Lék fjöldann allan af smáhlutverkum í sýningunni og eyddi meiri tíma í búningaskipti og smink en inni á leiksviðinu sjálfu .
Það var góður kostur því raddir margra okkar bestu leikara hljómuðu í hátalarakerfinu á meðan og gera enn í huga mér .
Ofvitinn eftir Þórberg Þórðarson og Manntafl eftir Stefan Zweig voru órjúfanlegur hluti uppvaxtaráranna en Híbýli vindanna eftir Böðvar Guðmundsson hef ég lesið margoft með nemendum mínum .
Vandað og vel skrifað verk sem minnir mann á að innflytjendur hvaðan sem þeir koma eru ætíð í leit að betra lífi .
Það eru óskaplega mörg ár síðan ég las Ég lifi eftir Martin Grey sem er mikil örlagasaga og hafði svo djúp áhrif á mig á sínum tíma að ég svaf ekki í margar nætur .
Að lokum vil ég nefna þrjár bækur sem komu róti á hugann og tilfinningin sem kviknaði við lesturinn vaknar í hvert sinn sem ég heyri nöfnin ; Grasið syngur eftir Doris Lessing , Saga þernunnar eftir Margaret Atwood og Þúsund bjartar sólir eftir Khaled Hosseini .
