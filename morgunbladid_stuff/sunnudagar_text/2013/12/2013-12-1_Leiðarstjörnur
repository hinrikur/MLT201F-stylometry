Á sunnudag , þann fyrsta í aðventu , opnar sýning Húberts Nóa Jóhannessonar myndlistarmanns í safnaðarheimili Neskirkju , að lokinni messu klukkan 11 .
Sýninguna kallar hann Leiðarstjörnur – Celestial navigation .
Húbert Nói útskrifaðist frá Nýlistadeild Myndlista- og handíðaskóla Íslands árið 1987 , hefur síðan sýnt víða og verið í hópi athyglisverðustu myndlistarmanna þjóðarinnar .
Verk hans hafa iðulega snúist um athugun á minni og staðsetningum .
Um þessa sýningu segir hann : " Í salnum hangir úr lofti málverk í kassa sem sýnir nákvæmlega stað á jarðkúlunni málaðan eftir minni .
Staðsetninguna má finna með aðstoð leiðarstjarna .
Velta má því fyrir sér hvort þetta málverk , andleg afurð efnisgerð , sýni veraldlegan stað eða andlegan .
" 