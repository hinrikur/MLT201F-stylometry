Svavar Knútur er með fjölmörg járn í eldinum þessa dagana , en desember er þó undirlagður í jólalagasöng og að fylgja eftir jólaplötunni Eitthvað fallegt , þar sem hann , Ragga Gröndal og Kristjana Stefáns syngja saman nokkur eftirlætis jólalög .
Hvað eruð þið mörg í heimili ? Við erum fjögur í heimili ásamt tveimur stórum og feitum köttum sem borða á við meðal Strandamann .
Hvað áttu alltaf til í ísskápnum ? Mjólk og ost , appelsínusafa , tómata og pestó .
Hvar kaupirðu helst inn ? Við reynum að styðja við kaupmanninn á horninu þegar við getum , en stundum förum við í hrúguinnkaup í lágverðsverslunum .
Svo á maður til að laumast í sælkerabúðir og kaupa svaka fína osta eða gæðapylsur .
Namminamm ...
Hvað fer fjölskyldan með í mat og hreinlætisvörur á viku ? Allt of mikið .
Á bilinu 20-30.000 krónur .
Hvað freistar helst í matvörubúðinni ? Mozzarella ostur , piccolotómatar og flatkökur hversdaglega .
Raclette ostar þegar maður laumast inn í Búrið .
Hvernig sparar þú í heimilishaldinu ? Með því að fara á tónleikaferðalag til Evrópu í þrjár vikur og vera í nokkurn veginn fríu fæði og húsnæði á meðan .
Þá getur konan mín haldið heimili án þess að draga með sér sísvangan og hvatvísan rugludall í innkaupin .
Hvað vantar helst á heimilið ? Allavega ekki klósettpappír .
Við þekkjum svo ótrúlega mikið af krökkum sem eru í einhverri fjáröflun .
Eyðir þú í sparnað ? Já , ég geri það .
Ég legg í séreignarsparnað og legg líka reglulega inn á sérstakan sparnaðarreikning sem fer í að taka á óvæntum fjárútlátum .
Skothelt sparnaðarráð ? Nægjusemi .
Að kaupa ekki meira en þú þarft , stærra en þú þarft eða dýrara en þú þarft .
Ég ek um á gömlum , notuðum bíl , keypti pínulitla risíbúð í Hlíðunum og sjónvarp á rýmingarsölu .
Ég er hamingjusamur og lífið mitt er æðislegt .
Af því ég á ekki meira en ég þarf .
Að því sögðu verð ég að viðurkenna að ég er samt óttaleg eyðslukló stundum , borða mikið af skyndibitum og svoleiðis .
En þannig er bara að vera hvatvís vitleysingur .
