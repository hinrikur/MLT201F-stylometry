Umslög utan af jólakortunum , sem nú streyma inn um bréfalúgur , ættu alls ekki að enda í ruslinu .
Heil umslög með frímerki á eru verðmæti sem hægt er að nýta í þágu þeirra sem minnst mega sín .
Á hverju ári safnar Samband íslenskra kristniboðsfélaga talsverðum fjármunum með frímerkjasölu .
Liður í þeirri söfnun er að fá fólk til að gefa umslögin utan af jólakortunum í stað þess að henda þeim .
Samband íslenskra kristniboðsfélaga tekur á móti frímerkjum eða umslögum með frímerkjum á skrifstofu sinni að Háaleitisbraut 58-60 , á Basarnum , nytjamarkaði í Austurveri í Reykjavík og í Litla húsinu Glerárgötu 1 á Akureyri .
Þeir fjármunir sem safnast með sölu á frímerkjum nýtast meðal annars til að styðja börn í Afríku til náms .
Á síðasta ári söfnuðust um 3,4 milljónir króna vegna frímerkja- og myntsölu sambandsins .
Tekið er á móti frímerkjum og mynt allt árið .
