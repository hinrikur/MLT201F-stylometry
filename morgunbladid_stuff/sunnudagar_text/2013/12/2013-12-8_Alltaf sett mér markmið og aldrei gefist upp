Förðunarfræðingurinn Ísak Freyr Helgason hefur listrænt eðli og hafði alltaf haft dálæti á að teikna og mála þegar honum datt í hug 17 ára að fara á sex vikna förðunarnámskeið .
Hann fann sig þar og rúmum sex árum síðar hefur hann náð lengra en marga hefði órað fyrir sem þekkja til uppvaxtarára hans .
Texti : Ingibjörg Rósa Björnsdóttir ingibjorgrosa@gmail.com Ljósmynd : Saga Sig .
Ég var að vinna á kvikmyndahátíðinni í Cannes , bæði í teymi fyrir Gucci og svo voru líka margir af fastakúnnunum mínum þar sem þurftu förðun á meðan .
Og það gekk svo vel að teyminu var boðið að vinna við Óskarsverðlaunahátíðina líka .
En ég veit voða lítið um það ennþá , það er bara nýbúið að ákveða þetta , " segir Ísak Freyr um nýjasta og stærsta verkefni sitt til þessa .
Ísak Freyr hittir undirritaða í Royal Festival Hall , við iðandi suðurbakka Thames-árinnar , þar sem við tyllum okkur með kaffibolla sem honum veitir ekki af , daginn áður hafði hann unnið langan vinnudag við tískumyndatöku og svo vaknað fyrir birtingu til að fara í næsta verkefni .
Velgengnin hefur nefnilega ekki komið af sjálfu sér heldur með dugnaði í bland við góð tækifæri og mátulega mikla heppni .
Hann hefur unnið með mörgum helstu ljósmyndurum á Íslandi , Sissu , Silju Magg og fleirum , og hönnuðum á borð við Munda , Hörpu Einarsdóttur og Hildi Yeoman .
Þá hefur hann unnið talsvert með tónlistarmönnum á borð við Svölu Björgvins og Steed Lord , Urði Hákonardóttur og GusGus sem og Íslenska dansflokknum , við förðun fyrir tónlistarmyndbönd og sviðsflutning .
En flestir kannast við að hafa séð Ísak í mynd í þáttunum Nýtt útlit á Skjá 1 , þar sem hann aðstoðaði Karl Berndsen við að endurskapa útlit kvenna sem það vildu .
Þeir kynntust þegar Ísak sótti förðunarnámskeið hjá Karli árið 2007 .
" Svo bauð hann mér að vinna í þessum þáttum og það myndaðist rosa mikil vinátta milli mín og hans og mömmu , ég get eiginlega ekki lýst því .
Kalli er frábær vinur og bara æðislegur við mig .
" Neitaði Siennu Miller Það er einmitt að hluta til Kalla að þakka að Ísak dreif sig til London í júní í fyrra .
" Ég var nýkominn heim eftir að hafa verið nokkra mánuði í New York og vissi ekki hvað ég ætti að gera næst , átti hvergi heima því mamma var búin að selja íbúðina sína svo ég fékk að búa hjá Kalla .
Ég var alltaf að tala um að mig langaði að fara til London og hann bara sparkaði í rassinn á mér , fór allt í einu á netið og keypti fyrir mig farmiða " one way " , lét mig hafa smá gjaldeyri og ég bara fór ! " Ísak byrjaði á að vinna í förðunarbúð í Soho-hverfinu og kom sér á skrá hjá umboðsskrifstofu .
Þar fór boltinn fljótlega að rúlla , orðspor hans spurðist út og nú vinnur Ísak eingöngu sjálfstætt og fær nokkur verkefni á viku í gegnum umboðsskrifstofuna , við að farða ríkar og frægar dömur .
Þá hefur hann verið nokkuð í sérverkefnum fyrir tískutímarit , meðal annars með bestu vinkonu sinni , ljósmyndaranum Sögu Sig .
sem einnig býr í London .
Nýlega farðaði hann m.a. leikstjórann og leikkonuna Carmen Chaplin , sonardóttur sjálfs Charlie , fyrir myndaseríu sem birtist bráðlega í Elle .
Þá farðar hann gjarnan stjörnurnar fyrir sérstök tækifæri , til að mynda fyrirsætuna og leikkonuna Suki Waterhouse fyrir GQ-verðlaunahátíðina , en hún er reglulegur kúnni hjá honum .
" Ég er farinn að fá rosa mikið af stórum nöfnum , allt í einu kom þetta bara .
Ég þurfti til dæmis að segja nei við Siennu Miller um síðustu helgi af því að ég var bókaður í verkefni fyrir tímaritið Hunger , " segir Ísak , hristir höfuðið í vantrú og flissar .
Einhver Trudy En margir kúnnanna eru einfaldlega konur sem geta leyft sér þann lúxus að láta mála sig að morgni fyrir dagsins amstur , milljarðamæringar sem eru ekki endilega þekkt nöfn .
En þá þarf hann líka að taka daginn snemma , þennan morgun hafði hann til dæmis vaknað klukkan hálffimm til að mála konu sem átti stóran dag í vændum , og var síðan mættur í ræktina klukkan átta , búinn með vinnuna þennan daginn .
" Já , eða þannig séð , nema að það séu tökur fyrir tímarit , sem standa frá 6 til 6 , þá vinn ég aðallega á morgnana og svo oft á kvöldin en er laus yfir miðjan daginn .
Stundum fer ég tvisvar sama daginn til kúnna , mála hana að morgni og hressi svo upp á farðann seinnipartinn , svona fyrir kvöldið .
" Þegar undirrituð spyr í undrun hvort þessar konur máli sig virkilega aldrei sjálfar skellir Ísak upp úr .
" Neineineineinei , kemur ekki til greina ! " Meðan opinmynnt blaðakonan meðtekur þessar fréttir hnippir Ísak skyndilega í hana .
" Vá , ég verð að segja þér í hverju ég lenti ! Ég fór í verkefni í síðasta mánuði , heim til einhverrar konu til að farða hana .
Hún býr í fimm hæða húsi með lyftu og þernum og þegar ég var búinn að mála hana bað hún mig að hringja niður í aðstoðarkonurnar til að láta þær borga mér , en það svaraði enginn svo hún bað mig að fara með lyftunni niður í kjallara til að finna þær .
Ég var orðinn dálítið pirraður , vildi bara fá peningana mína og fara því verkefnið var búið .
Svo kem ég niður , stíg út úr lyftunni og sé engar aðstoðarkonur , bara einhvern kall þarna sem snýr baki í mig og er að lesa blað .
Ég reyni að hóa í hann og segist vera að leita að einhverjum til að borga mér , en hann heyrir greinilega ekki neitt svo ég labba aftan að honum , er að fara að pikka í hann og segi svona " Sorry , but ...
" – þá snýr hann sér við og ég sé að þetta er Sting ! Og hann bara sagði " How can I help you ? " Ég vissi ekkert að ég væri staddur heima hjá honum , ég hafði ekkert fattað að ég var að farða konuna hans ; ég hafði séð einhvers staðar að hún héti Trudy en ekkert spáð í það .
En Sting varð ekkert fúll og fann bara fyrir mig einhvern sem borgaði mér .
" Fortíðin liðin Eins kátur og lífsglaður og Ísak kemur fyrir sjónir er margt í fortíð hans ekkert gleðiefni .
Hann hefur tjáð sig um það áður í fjölmiðlum að æskuárin hafi ekki verið neinn dans á rósum .
Til 11 ára aldurs bjó hann á Ólafsfirði og glímdi við erfiðar heimilisaðstæður , ofvirkni , athyglisbrest og ofsakvíða , auk vitneskjunnar um að hann væri samkynhneigður .
Hann var því vinalaus og lagður í einelti og skánaði ástandið ekkert þegar hann flutti með móður sinni til Reykjavíkur og unglingsárin gengu í garð .
Á endanum var hann vistaður á meðferðarheimili .
Ein aðferðin sem Ísak notaði til að losna þaðan var að tileinka sér " fullkomna " hegðun og byrgja sitt raunverulega sjálf inni .
" Ég ákvað bara að verða vélmenni og leika hlutverk , til að falla inn í hópinn , " segir hann og hreyfir sig vélrænt til áherslu .
Hann þróaði þannig með sér áráttuhegðun og tók sig til að mynda á og léttist um tugi kílóa á nokkrum mánuðum með öfgakenndu mataræði og stífri líkamsrækt .
En það tók á að halda sjálfum sér í höftum og að lokum var Ísak farinn að ímynda sér allavega heilsukvilla , sem voru svo raunverulegir fyrir honum að hann fann til , allt þar til hann hafði farið í sína vikulegu heimsókn upp á Læknavakt og fengið úrskurð fagaðila um að ekkert amaði að , þá snarlagaðist kvillinn .
En smátt og smátt áttaði Ísak sig á því að hann yrði bara að vera hann sjálfur og láta skort á umburðarlyndi annarra ekki halda aftur af sér .
" Þrátt fyrir alla erfiðleika hefur mig alltaf , í undirmeðvitundinni , langað til að ná langt og þótt ég lendi í ýmsu er ég alltaf á uppleið .
Ég hef alltaf sett mér markmið og aldrei gefist upp .
Ég hugsaði alltaf með mér að ég skyldi sýna þessu fólki hvað ég gæti .
" Enda vill hann ekki dvelja mikið við fortíðina , hún er liðin .
" Ég fór norður á ættarmót í fyrra og fór þar með frænda mínum í partí og hitti strákana sem ég var með í skóla .
Og þeir báðu mig allir afsökunar .
Mér fannst það svo fallegt hjá þeim , eftir allan þennan tíma .
" Og Ísak hikaði ekki við að fyrirgefa þeim .
" Mér finnst ekki nein ástæða til að halda í einhverja reiði , fólk þroskast og lærir af mistökunum og allt það sem ég hef lent í er ég að nota í dag í öllu sem ég geri .
Þegar ég teikna og mála , hvert einasta strik sem ég geri er túlkun á því hvernig mér líður og hvernig mér hefur liðið .
Ég teikna mjög mikið , þegar mér líður illa þá teikna ég , það er meðferðin mín .
" Glaður ! Nú virðist Ísak hins vegar vera kominn á mjög góðan stað í lífinu og hvað svo sem hann segir er hann yngri en lífsreynsla hans og velgengni gefa til kynna .
En hvert stefnir hann næst ? " Mig langar að taka förðunina á annað stig , blanda meira saman meiköppi og teikningunum mínum og gera þetta meira að listgrein , tengja þetta allt saman .
Mig langar líka rosalega mikið til að halda sýningu á teikningunum mínum heima , ég er að plana það reyndar .
" Ísak hefur samt enga löngun til að fara út í eigin viðskiptarekstur , opna stofu eða markaðssetja vörur .
" Ég er rosa mikill bóhem , ég er engin businesstýpa .
Mig langar bara að vera í svona verkefnum , mig langar ekki að eiga mikinn pening , ég vil vera með einhverjum sem ég elska og eiga lítið hús og kannski hund og bara vera glaður ! Maður lifir bara einu sinni og mér finnst lífið ekki snúast um að eiga peninga , ég vil bara lifa einn dag í einu og vera glaður á hverjum degi .
" Aldur er afstæður Ísak Freyr Helgason förðunarfræðingur býr í einni líflegustu borg heims , vinnur fyrir þekktustu tískublöðin og farðar ríka og fræga fólkið í London .
Sumir myndu ef til vill telja að draumar þessa unga manns hafi þegar ræst þótt hann sé ekki nema 23 ára .
Ísak hryllir sig , hlær og bandar frá sér hendinni " Ég þoli ekki þegar fólk segir þetta ! Hvað ég sé rosalega ungur ! " En því verður ekki neitað að á rétt rúmu ári hefur hann komist ótrúlega langt í tískuborginni London og eftir þrjá mánuði flýgur hann til Los Angeles til að farða Hollywood-stjörnurnar fyrir Óskarsverðlaunahátíðina .
