Það er gott að gefa .
Helst ættu allir að temja sér að styrkja góð málefni og gefa árið um kring , en desember er óneitanlega sá tími ársins sem margir eiga auðveldast með að opna veskið og láta eitthvað af hendi rakna til þeirra sem minna mega sín .
Áður en byrjað er að gefa er gott að skoða vandlega í hvað peningarnir fara .
Gjafir til góðgerðarmála ætti að vega og meta eins og hverja aðra fjárfestingu og reyna að velja það félag eða málefni þar sem mest gagn er gert fyrir peningana .
Hægt er að fylgja nokkrum einföldum ráðum sem auðvelda leitina að besta góðgerðarfélaginu .
Gefðu þeim sem þú þekkir Það er skynsamlegt að láta framlög frekar renna til góðgerðarfélaga sem gefandinn þekkir vel .
Fréttaveita NBC mælir með því að gefa til samtaka sem gefandinn kannast vel við og hefur einhverja innsýn í starfsemina og verkefnin sem þar eru unnin .
Það skapar ákveðna tryggingu fyrir því að gjafafénu sé vel varið .
Ekki eru öll góðgerðarfélög jafnvel rekin , sum eru með stóra og dýra yfirbyggingu og enn önnur fást kannski við eitthvað allt annað en þau gefa sig út fyrir , og í slíka starfsemi vill enginn láta peningana sína .
Miklu skiptir líka að skilja hvernig góðgerðarfélagið hyggst ná markmiðum sínum .
Hægt er að fara margar leiðir að sama markinu og sum góðgerðarfélög beita óhefðbundnum aðferðum sem ekki eru öllum að skapi .
Sum félög , jafnvel þau sem eru þekkt og almennt vel liðin , geta átt sínar skuggahliðar , t.d. byggt starfsemi sína á trúarkreddum , pólitískum ranghugmyndum eða mismunað ákveðnum hópum í þjóðfélaginu .
Ekki er úr vegi að framkvæma einfalda leit á Google og ef óhreint mjöl er í pokahorninu þá ættu einhverjar af greinunum í fyrstu leitarniðurstöðunum að gefa það skýrt til kynna .
Hvað skiptir þig mestu ? Í fullkomnum heimi væri hægt að gera allt fyrir alla , en raunin er að það þarf að velja og hafna .
Framlag sem er gefið á einn stað verður ekki gefið annað .
Góðgerðarráðgjafarvefurinn Guidestar.org bendir gefendum á að horfa inn á við og átta sig á hvað skiptir þá mestu .
Er aðkallandi að hjálpa íþróttaliðinu í hverfinu ? Er umhverfisvernd það sem öllu skiptir ? Hvað með að auka stuðningin við sjúklinga , eða hjálpa heimilislausum dýrum , eða gefa barni í fjarlægu landi möguleika á skólagöngu ? Við höfum öll mismunandi áherslur og forgangsröðun og ættum að gæta þess að beina fjármagni þangað sem okkur þykir þörfin vera brýnust .
Skiptu um skoðun ef þarf Margir hafa styrkt sömu góðgerðarfélögin í fjölda ára , oft með reglulegum sjálfvirkum greiðslum af bankareikningi eða greiðslukorti .
Það er ekkert að því að staldra við endrum og sinnum og sjá hvernig peningarnir hafa verið nýttir .
Athuga má hvort önnur góðgerðarfélög hafa komið fram á sjónarsviðið í sama málaflokki og hvort þau vinna betur eða öðruvísi .
Það getur líka verið að gamla góðgerðarfélagið sé hreinlega mjög vel statt fjárhagslega og skynsamlegt að gefa peningana frekar til annarra félaga sem gengur verr að afla styrkja .
Og kannski hefur samfélagið breyst eða eitthvað komið upp á úti í hinum stóra heimi sem kallar á að gefa peningana í eitthvað annað og brýnna .
