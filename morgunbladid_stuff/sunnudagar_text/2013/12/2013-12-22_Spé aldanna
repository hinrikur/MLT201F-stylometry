Þær voru bekkjarsystur í sextán ár og brautskráðust saman úr Leiklistarskóla Íslands fyrir 23 árum .
Þrátt fyrir mikil afköst síðan hafa þær aldrei staðið saman á atvinnuleiksviði – fyrr en nú .
Harpa Arnardóttir og Edda Arnljótsdóttir eru í hópi kvenna sem hrifsa völdin af körlunum í gamanleik Aristófanesar , Þingkonunum , sem frumsýndur verður á Stóra sviðinu í Þjóðleikhúsinu á öðrum degi jóla .
Orri Páll Ormarsson orri@mbl.is Í annað sinn á örfáum vikum sit ég við sama borðið í Þjóðleikhúsinu .
Upplýsi viðmælendur mína um að síðast hafi ein valdamesta kona heims setið andspænis mér .
" Nú , þá er gaman fyrir þig að hitta valdamestu konur Íslands , " segir Edda Arnljótsdóttir leikkona og skellir upp úr .
Stalla hennar , Harpa Arnardóttir , spyr forvitin hvaða kona þetta hafi verið .
Indra Nooyi , stjórnarformaður PepsiCo .
" Það er merkilegt , " segir Harpa .
" Karakter minn í sýningunni sem við erum að fara að tala um heitir Praxagóra , sem er svolítið óþjált nafn , þannig að meðleikendur mínir kalla hana gjarnan í gríni Pepsi Cola .
" Þær eru furðulegar , tilviljanirnar í þessu lífi .
Harpa og Edda hafa gengið saman langan veg .
Kynntust í barnaskóla fyrir fjörutíu árum .
" Guð minn góður , er það orðið svo langt ? Ekki segja frá þessu , " segja þær sposkar .
Þaðan lá leiðin í gagnfræðaskóla , Menntaskólann í Reykjavík og Leiklistarskóla Íslands .
Alltaf voru þær í sama bekk og brautskráðust sem leikarar vorið 1990 .
Þær léku vitaskuld mikið saman í skólanum en síðan ekki söguna meir – fyrr en nú .
" Þetta er í fyrsta skipti sem við stöndum saman á atvinnuleiksviði , " upplýsir Edda .
" Það er alveg ótrúlegt , " segir Harpa , " að leiðir okkar hafi ekki legið saman allan þennan tíma .
" Edda tekur undir það .
" Eins og við höfum leikið mikið .
Við höfum ekki einu sinni verið saman í útvarpsleikriti .
" Þær hafa reyndar unnið einu sinni saman áður en Harpa leikstýrði Eddu í Jónsmessunótt eftir Hávar Sigurjónsson í Þjóðleikhúsinu í fyrra .
Ekki þarf að spyrja hvernig þeim líki að hittast loksins á sviði .
" Dýrmætt , æðislegt , stórkostlegt ...
" Lýsingarorðunum rignir yfir mig .
Frumsýnt 392 f.Kr .
Þingkonurnar er ekki beinlínis nýtt verk .
Á heimasíðu Þjóðleikhússins er því haldið fram að það hafi verið fyndnasta gamanleikritið fyrir 2.400 árum .
Um er að ræða eitt frægasta verk forngríska gamanleikjaskáldsins Aristófanesar .
Verkið var frumsýnt um 392 f.Kr. á miklum krepputímum í stjórnmálum Aþenuborgar .
Hin málsnjalla Praxagóra fer fyrir flokki kvenna sem er búinn að fá nóg af óstjórn karlmanna í Aþenu .
Konurnar dulbúa sig sem karlmenn , fjölmenna á þing Aþeninga og fá það samþykkt að konum skuli falin öll völd .
Og hverju vilja þær svo breyta ? Þótt það sé búið að finna upp lýðræðið hrannast upp vandamál sem þetta samfélag þarf að leysa .
Spilltir stjórnmálamenn , ójöfnuður , fákeppni , stríðsæsingar , okurlán og skuldug heimili .
Rányrkja á auðlindum , skuldugur ríkissjóður og fullveldinu er ógnað af bandalögum og sambandssinnum .
Og hvað gera konurnar ? " Þetta er Áramótaskaup eða Spaugstofa þess tíma .
Grunnurinn er sá sami .
Samtíminn í spéspegli , ekki síst pólitíkin .
Svo finnst okkur Spaugstofan hafa verið lengi , " segir Harpa .
" Já , þeir eru greinilega rétt að byrja , " bætir Edda við .
Þær hlæja .
Gleðin er meira í núinu Harpa segir Þingkonurnar stórmerkilegt verk í þeim skilningi að gamanleikurinn sé alla jafna samtímaform og eldist fyrir vikið gjarnan illa .
" Harmurinn er tímalaus en gleðin er meira í núinu .
Þeim mun merkilegra verður þetta verk .
Að eiga ennþá erindi á svið 2.400 árum eftir að það var samið .
" Edda segir þetta ekki endilega hafa blasað við þegar hún las handritið fyrst .
" Lýsistrata , annar gamanleikur eftir Aristófanes , sem einnig hefur verið sýndur hér í Þjóðleikhúsinu , er einfaldari að gerð .
Í því verki fara konur í kynlífsverkfall í þágu friðar .
Það er talsvert meira um lókal húmor sem erfitt er að staðfæra , " segir Edda .
Þegar búið er að taka burt svolítið af 2.400 ára gömlum glósum í garð nafngreindra manna sem öllum eru nú gleymdir stendur , að þeirra mati , eftir traustur kjarni .
" Það hefur verið virkilega áhugavert að taka þátt í því að finna þessu merkilega verki farveg svo það geti talað við okkur í samtímanum , " segir Harpa .
" Í gríni og alvöru , " bætir Edda við .
Græðgin aldrei langt undan Harpa segir Aristófanes hafa vitað af Platón en Ríkið , heimspeki- og stjórnskipunarrit hins mikla hugsuðar , kom út áratug síðar .
" Þetta efni hefur greinilega verið í deiglunni um þessar mundir en Aristófanes gerir meðal annars grín að sameignarhugmyndum Platóns .
Konurnar sem taka völdin hafa háleitar hugmyndir um samnýtingu í þjóðfélaginu en þegar á reynir er málið ekki eins einfalt og þær héldu .
Eigingirnin er okkur öllum í blóð borin og græðgin er aldrei langt undan .
Jafnvel í sinni taumlausustu mynd .
Þegar kemur að því að framkvæma hugmyndir um sameiginlega nýtingu allra mögulegra hluta steytir fyrir vikið oft á skeri .
Þannig er mannlegt eðli .
" Edda kinkar kolli .
" Útópían fjarlægist bara og fjarlægist .
" " Hvað stendur yfir Véfréttinni í Delfí ? " spyr Harpa .
" Þekktu sjálfa ( n ) þig ! Grikkirnir voru með þetta .
Við verðum að þekkja okkar eðli til þess að geta valið hvaða fræ við vökvum .
Meðvitund virðist vera lykillinn að djúpri samkennd .
" Stöllurnar eru sammála um að gaman sé að fara svona langt aftur í tímann .
" Það má huga sér tímann sem láréttan ás mannkynsögunnar og lóðrétti ásinn er þá manneskjan sem alltaf er eins sama hvar hún sker ásinn .
Hið mannlega sjálf breytist ekki mikið , " segir Harpa .
Handan við tvíhyggjuna Staða kvenna var allt önnur fyrir 2.400 árum en í dag og fyrir vikið var stóri brandari verksins sá að konur skyldu leysa til sín völdin .
" Það væri eins og börn myndu gera það í dag .
Út í hött .
Á þessum tíma voru konur eign karla , " segir Harpa .
Þeim þykir áhugavert hversu vel hin pólitíska orðræða hafi staðist tímans tönn .
" Þingkonurnar eru skrifaðar þegar Aþeningar eru nýkomnir úr stríði og áhöld um það hvernig reka eigi borgríkið .
Það hefur löngum reynst okkur mönnunum erfitt að komast handan við tvíhyggjuna .
Við höfum alltaf jafnríka tilhneigingu til að stilla upp andstæðum : Gott og vont , karl og kona , sameign og einkaeign og þar fram eftir götunum .
Síðan tökumst við á , einn er með og annar á móti og stundum gengur þetta svo langt að innihaldið skiptir engu máli .
Er þessi hugmyndafræði , tvíhyggjan , blekking eða veruleiki ? " spyr Harpa .
" Þetta eru alltaf sömu viðfangsefnin og við svörum þessu ekkert í sýningunni .
En vekjum áhorfendur vonandi til umhugsunar , " bætir Edda við .
" Hvað eru gefnar stærðir og hverjar eru forsendurnar sem við gefum okkur hverju sinni ? Praxagóra talar um í leikritinu að allt skuli vera sameign allra .
En allir eru ekki allir í Aþenu .
Allir eru bara frjálsir Aþeningar .
Þrælarnir eru ekki taldir með .
Hugur hennar er blekktur af viðhorfum samtímans .
Þess vegna er svo mikilvægt að setja öðru hverju spurningamerki við gefnar stærðir .
Hverjir eru til dæmis þrælarnir í dag ? Er lýðræðið hætt að þjóna sínum tilgangi ? " spyr Harpa .
" Íslenska þjóðin gerði merkilegar tilraunir til að endurvekja mátt lýðræðisins með þjóðfundi og með því að kjósa sér stjórnlagaráð en svo strandar allt í þinginu sem á að framfylgja vilja þjóðarinnar .
Þess vegna er svo mikilvægt að stjórnmálamenn virði samtalið við þjóðina og ekki bara á sunnudögum .
Einræða skilar okkur engu nema í versta falli einræði , " bætir hún við .
Valinn maður í hverju rúmi Harpa og Edda segja æfingatímabilið hafa verið einstaklega ánægjulegt enda sé valinn maður í hverju rúmi .
Benedikt Erlingsson leikstjóri hafi unnið frábært starf og dansar Steinunnar Ketilsdóttur falli eins flís við rass að sýningunni .
Þá sé frumsamin tónlist Egils Ólafssonar afar falleg og viðeigandi , eins leikmynd Axels Hallkels .
" Framlag þessa fólks og annarra sem að sýningunni standa hefur í senn verið metnaðarfullt og fagurt .
Á æfingaferlinu hefur líka átt sér stað kröftugt samtal um verkið og leiðina sem farin hefur verið við sviðsetninguna .
Slíkt samtal gerir öllum sýningum gott , " segir Harpa .
Hún segir sýningu Þjóðleikhússins á Þingkonunum gott dæmi um mikilvægi leikhússins og menningarinnar í samfélaginu .
Þess vegna sé synd að verið sé að skera niður fjárframlög til málaflokksins hér á landi .
" Á sama tíma er verið að dæla peningum inn í listalífið og menningalífið í Evrópu .
Það er skiljanlegt enda er menningin hin eiginlega auðlind .
Menningin nærir mennskuna í okkur .
Það er hún sem gerir okkur að mönnum .
Menningin og náttúran .
Maðurinn verður hvergi betur skilinn en með annarri manneskju og úti í náttúrunni í stóra samhenginu sem hún gefur .
" 