Í vesturbæ Reykjavíkur býr ein mesta leikhúsfjölskylda þessa lands , hjónin Ilmur María Stefánsdóttir og Valur Freyr Einarsson og börn þeirra fjögur .
Þau eru öll að vinna í leikhúsum borgarinnar um þessar mundir enda þótt verkefnin séu ólík .
Sum leika , önnur hanna og enn önnur afgreiða sælgæti .
Orri Páll Ormarsson orri@mbl.is Það situr köttur við útidyrnar .
Einn sá stæðilegasti sem ég hef séð um dagana .
Mjálmar vonglaður .
Sér fram á að komast inn í hlýjuna með gestinum .
Til dyra kemur ungur og kurteis maður , Ísak Valsson .
Býður mig velkominn .
Innan dyra er margt um manninn , fyrst verður ónefndur smiður á vegi mínum .
Það eru greinilega framkvæmdir í gangi .
Síðan sé ég kunnuglegt andlit , Kristin Ingvarsson ljósmyndara Morgunblaðsins .
Ekki segja útgefandanum að við höfum farið á tveimur bílum ! Loks hitti ég húsráðendur , hjónin Ilmi Maríu Stefánsdóttur myndlistarkonu og leikmyndahönnuð og Val Frey Einarsson leikara og leikskáld , innan um poka og pinkla í eldhúsinu .
Þau eru í óða önn að taka upp jólagjafirnar frá leikhúsunum , konfekt og annað góðgæti .
Hver Mackintosh-dósin er þarna upp af annarri .
Skýringin er einföld , Ilmur og Valur Freyr eru ekki eina leikhúsfólkið á heimilinu .
Börn þeir fjögur þjóna leiklistargyðjunni öll um þessar mundir á einn hátt eða annan .
Raunar eru aðeins þrjú barnanna heima þetta síðdegi , Ísak , sautján ára , Grettir , ellefu ára , og Gríma , alveg að verða níu ára .
Elsta barnið , Salka , átján ára , er í bakpokaferðalagi á Spáni .
Samt er hún með okkur , situr makindalega á eldhúsborðinu .
Þökk sé tækninni á 21. öldinni .
Skype er það heillin .
Draumur allra mæðra .
" Þú ert með rosalega flotta myndavél , " segir einhver meðan Kristinn myndar fjölskylduna í eldhúsinu .
" Takk fyrir það , " segir hann .
" Ég held samt að þetta sé í fyrsta skipti sem ég mynda manneskju í öðru landi með henni .
" Dátt er hlegið .
" Verst að geta ekki tekið utan um þig , Salka mín , " segir Ilmur , þegar fjölskyldan þéttir raðirnar .
Það stendur allt til bóta , frumburðurinn er væntanlegur heim fyrir áramótin .
Úr eldhúsinu berst leikurinn inn í stofu og þá fær kötturinn Depill að vera með á myndinni .
Engum sögum fer af leikhúsáhuga hans .
Mögulega fengi hann þó frekar hlutverk bjarnar en kattar , myndi á það reyna .
En hvað eru fjölskyldumeðlimir annars að bjástra þessi jólin í leikhúsinu ? Fimm tonn af járni Móðirin verður fyrst fyrir svörum .
" Ég er að gera leikmyndina fyrir Hamlet í Borgarleikhúsinu .
Ég er langt komin með mitt en er auðvitað opin fyrir breytingum fram á seinasta dag , eins og alltaf , " segir Ilmur en Hamlet verður frumsýndur á Stóra sviðinu 11. janúar .
Leikmyndir fyrir sýningu sem þessa eru ekki hristar fram úr erminni en ár er síðan Ilmur tók verkefnið að sér .
" Þetta er svona strákaleikmynd , " heldur hún áfram .
" Fimm tonn af járni , hálfgert neðanjarðarbyrgi .
Þetta er harður Hamlet .
" Að þessu sinni kemur það í hlut Ólafs Darra Ólafssonar að leika Danaprinsinn .
" Það er mjög gaman að sjá hann takast á við Hamlet .
Hann er frábær , eins og skapaður í hlutverkið " segir Ilmur .
Hún útskrifaðist úr Myndlista- og Handíðaskóla Íslands árið 1995 og lauk síðar Mastersnámi í myndlist frá Goldsmiths College í London árið 2000 .
Ilmur hefur hannað fjölmargar leikmyndir á undanförnum árum í Þjóðleikhúsinu , Borgarleikhúsinu og víðar .
Langaði að prófa að leika Meðan mamman innréttar Stóra sviðið í Borgarleikhúsinu skoppar yngsti fjölskyldumeðlimurinn , Gríma , um á Stóra sviði Þjóðleikhússins , í Óvitunum eftir Guðrúnu Helgadóttur , fjórum sinnum í mánuði .
Þetta er ekki fyrsta hlutverk Grímu á leiksviði – en það fyrsta sem hún man eftir .
Þegar hún var ungabarn lék hún afkvæmi konu og górillu í Forðist okkur ! eftir Hugleik Dagsson á Litla sviði Borgarleikhússins .
Það var myndbandsinnslag , þannig að Gríma þurfti ekki að vera á sviðinu í sýningum .
Ilmur gerði leikmyndina fyrir þá sýningu og var þá gjarnan með Grímu með sér í vinnunni – í magapoka .
Vakti þetta óskipta athygli og Hugleikur teiknaði eftirminnilega mynd af þeim mæðgum í leikskrá .
" Það muna allir eftir Grímu í Borgarleikhúsinu og hafa fylgst með henni stækka , " segir Ilmur .
" Mig langaði að prófa að leika , " segir Gríma spurð hvernig það hafi komið til að hún fór í prufu vegna Óvitanna .
Hún segir þetta hafa verið mjög skemmtilega reynslu en hefur ekki enn ákveðið hvort hún muni leggja leiklistina fyrir sig í framtíðinni .
" Hún er mjög góð leikkona , " skýtur Grettir bróðir hennar inn í .
Að drífa sig í tattú " Fyrirgefðu , má ég vera næst ? Ég þarf nefnilega að fara að drífa mig í tattú .
" Nú tekur tölvan á borðinu skyndilega til máls .
Mögnuð þessi tækni .
Að sjálfsögðu má Salka vera næst .
Dömurnar fyrst .
Haldiði að maður kunni sig ekki ? Hún fór utan eftir jólaprófin í MH til að hitta unnusta sinn sem gert hefur víðreist að undanförnu með félaga sínum , meðal annars komið til Indlands og Egyptalands .
Salka kom til móts við þá í Barselóna á Spáni .
Þar hófst bakpokaferðalag um Spán .
Hún talar við okkur frá Sevilla , rétt fyrir jól , en um jólin ætlar hún að vera í Madríd .
Spurð hvort hún hafi áður verið erlendis um jólin hristir hún höfuðið .
" Alla vega ekki meðan ég hef verið með meðvitund .
" Móðir hennar botnar þetta .
" Salka mín , þú hefur alltaf verið á Íslandi um jólin .
Meðan við bjuggum í London komum við heim um jól og áramót .
" Að sögn Sölku er ekkert sérstaklega jólalegt um að litast á Spáni , 25 stiga hiti og engin jólastemning .
Svo eru skreytingarnar víst forljótar .
Spurð um jólasteikina upplýsir Salka að hún sé grænmetisæta og hafi tekið með sér grænar baunir að heiman .
" Nei , nei , " segir hún svo .
" Þetta verður allt í lagi .
Við unnusti minn erum bæði mjög góðir kokkar .
" Og hvað heitir hann ? " Almar Steinn Atlason , " segir Salka eftir stutta þögn .
" Hún er ekki viss , " segir Grettir og leggur út af þögninni sem skrifast líklega á reikning tækninnar .
Er það ekki örugglega sami unnusti og þú fórst út að hitta ? spyr ég til öryggis .
" Jú , jú , jú .
" Foreldrunum er létt .
Fannst ekki nógu skemmtilegt að leika En þá að leikhúsinu .
Salka lék í tveimur sýningum þegar hún var yngri , Ronju ræningjadóttur í Borgarleikhúsinu og Litlu stúlkunni með eldspýturnar í Íslensku óperunni .
Lét það duga .
" fannst ekki nógu skemmtilegt að leika , " viðurkennir hún .
" Áhuginn er reyndar aðeins að koma aftur .
Það tengist samt meira gjörningum en leiksviðinu sem slíku .
Ég hef mestan áhuga á skrifum og skrifa mikið sjálf .
Núna er ég að ritstýra skólablaðinu héðan frá Spáni , gegnum Skype .
Það er frekar erfitt .
Síðan er ég bæði í rapp- og pönkhljómsveit þótt ég kunni ekkert á hljóðfæri .
Pönksveitin heitir Prostitute of Liberty og við æfum á vinnustofunni hjá mömmu .
" Þess utan er Salka liðtækur hönnuður og eitt af næstu verkefnum hennar verður að hanna leikskrá vegna sýningar sem foreldrar hennar eru að undirbúa .
Meira um þá sýningu hér á eftir .
Með námi og öllum þessum áhugamálum hefur Salka unnið í sjoppunni og á barnum í Borgarleikhúsinu í hálft þriðja ár .
Faðir hennar bendir á , að verslunarstörf útheimti gjarnan jafnaðargeð og séu fyrir vikið góður skóli .
Allt um það .
Þá er Salka rokin í tattú .
" Ég ætla að fá mér Línu langsokk .
Líklega á ökklann .
" Þetta er ungt og leikur sér .
Elskar að leika Þá er komið að feðgunum .
Byrjum á Gretti .
" Ég er að gera margt og mikið , " segir hann .
" Ég leik eitt aðalhlutverkið í Mary Poppins í Borgarleikhúsinu .
Við skiptum því tveir á milli okkar og ætli ég sé ekki búinn að leika í um sextíu sýningum núna .
Það hefur verið æðislega gaman .
Síðan er ég í Óvitunum með Grímu systur minni .
Það er ekki eins stórt hlutverk en rosalega skemmtilegt .
Það eru fleiri krakkar í Óvitunum og stemningin góð í hópnum .
" Grettir steig fyrst á svið í Óliver Twist fyrir fjórum árum og hefur þegar leikið í sex stórum sýningum .
Þær þrjár sem ekki hafa verið nefndar eru Galdrakarlinn í Oz , Allir synir mínir og Dýrin í Hálsaskógi .
Þess utan hefur hann talað inn á fjölda teiknimynda .
" Ég elska þetta og ætla að verða leikari .
Get eiginlega ekki beðið .
Mér finnst miklu skemmtilegra að leika en að vera í skólanum , " segir Grettir og bætir við að ekki sé alltaf auðvelt að halda aftur af sér .
" Ég er alltaf að syngja og hoppa upp á stóla .
" Er með mjög góðan kennara Spurður hvernig því sé almennt tekið í Vesturbæjarskólanum svarar Grettir því til að hann sé með mjög góðan kennara .
" Hún heitir Erna Guðríður Kjartansdóttir og hefur reynst mér mjög vel .
Við höfum gert með okkur samkomulag sem felst í því að leysi ég ákveðin verkefni í náminu fái ég smá frelsi .
" Enda þótt stefnan sé skýr veit Grettir að hann þarf að standa sig vel í skólanum .
Annars kemst hann ekki í leiklistarnám .
" Pabbi er mjög duglegur að minna mig á þetta , " segir hann brosandi .
Gretti þykir skemmtilegra að leika á sviði en í kvikmyndum , þar keyrir orkan hann áfram .
" Það er alltaf jafngaman að stíga á svið og það hressir mig alltaf við .
" Þrátt fyrir alla orkuna segir Valur Freyr son sinn mjög agaðan í leikhúsinu .
Þeir feðgar leika einmitt saman í Mary Poppins .
" Þetta er meiri vinna fyrir krakka en fólk gerir sér grein fyrir .
Sérstaklega í eins stórri sýningu og Mary Poppins , " segir Valur Freyr .
Besti mælikvarðinn Eldri bróðirinn , Ísak , er á allt annarri leið í lífinu .
Hefur aldrei staðið á leiksviði og hefur engin áform um það .
" Ég hef samt hafnað nokkrum hlutverkum , " segir hann sposkur á svip .
Ísak er ekki alfarið að spauga en í fyrra kom til tals að hann færi í prufu vegna kvikmyndarinnar Noah , myndi þá reyna sig við aðalsöguhetjuna unga .
Það vantaði sumsé ungan Russell Crowe .
Ísak fór ekki í prufuna , hafði ekki nógu mikinn áhuga .
" Ég kann betur við mig í hlutverki áhorfandans , " segir hann .
Ilmur segir Ísak mjög þjálfaðan í því hlutverki og fjölskyldumeðlimir leiti ósjaldan til hans eftir gagnrýni .
" Í þessari fjölskyldu er Ísak besti mælikvarðinn á gæði sýninga , " segir hún .
Og hann er ekki bara áhorfandi .
Ísak byrjaði í sumar að vinna í sjoppunni í Borgarleikhúsinu með Sölku systur sinni og líkar vel .
Námið á hug Ísaks allan en hann er á öðru ári í Verzlunarskóla Íslands .
Byrjaði raunar í MR en skipti yfir eftir fyrsta árið og sér ekki eftir því .
" Versló á mun betur við mig , bæði hvað varðar nám og félagslíf .
" " Svo eru stelpurnar líka sætari , " skýtur faðir hans inn í .
Þeir hlæja .
" Segðu okkur hvað kærastan þín heitir ! " segir Grettir og hamrar járnið .
Ísak lætur sér hvergi bregða við þetta áreiti og gefur nafnið fúslega upp .
Birna Borg Gunnarsdóttir .
Borg er auðvitað mjög leikhúslegt nafn en Birna er ekki komin af leikurum , heldur flugmönnum .
Fer það ekki ágætlega saman ? Raungreinar eru í mestu uppáhaldi og Ísak er nokkuð viss um að hann eigi eftir að feta þá braut .
Hvert fagið verður liggur þó ekki fyrir enn .
" Það kemur með tímanum .
" Þess utan hefur Ísak mestan áhuga á íþróttum .
Hann æfði körfubolta lengi en hefur nú snúið sér að víkingaþreki , sem er víst náskylt crossfit .
Þar eru menn látnir taka vel á því .
Nýtt verk í burðarliðnum Fjölskyldufaðirinn , Valur Freyr , hefur lengi staðið á leiksviðum borgarinnar og í vetur hefur hann verið á víxl í Mary Poppins og Músum og mönnum í Borgarleikhúsinu .
Báðar sýningar hafa gengið afbragðsvel .
Að undanförnu hefur mestur tími þó farið í handritsvinnu en nýtt verk eftir Val Frey , Dagbók jazzsöngvarans , verður frumsýnt á Nýja sviði Borgarleikhússins í febrúar .
Um er að ræða samstarfsverkefni Borgarleikhússins og CommonNonsense , fyrirtækis Vals Freys og Ilmar .
Að sýningunni stendur sami hópur og setti annað verk Vals Freys , Tengdó , á svið með eftirminnilegum árangri 2012 .
Var Tengdó meðal annars valin sýning ársins á Grímunni , íslensku leiklistarverðlaununum .
Valur Freyr mun sjálfur leika í sýningunni ásamt Kristbjörgu Kjeld en ekki liggur fyrir hvort fleiri verða á sviðinu .
" Það eru fleiri hlutverk en það getur vel verið að við Kristbjörg leysum þau öll , " segir hann .
Um er að ræða fjölskyldusögu og þemað er tengsl feðra við börn sín .
Verkið er skáldað en Valur Freyr byggir það á samtölum við fjölda fólks .
" Þetta hefur tekið upp allt haustið , ég þurfti meðal annars að fórna hlutverki í Hamlet út af þessu .
En það var þess virði .
" Ilmur gerir bæði leikmynd og búninga í Dagbók jazzsöngvarans , leikstjóri er Jón Páll Eyjólfsson og Davíð Þór Jónsson sér um tónlistina .
Eðlilegur áhugi Þrjú af fjórum börnum Vals Freys hafa nú fetað í hans fótspor og staðið á leiksviði .
Hann kveðst þó alls ekki hafa þrýst á þau .
" Tja , ég hef nú alveg fundið fyrir smá þrýstingi , " segir Ísak sposkur á svip .
Þau hlæja .
Ilmur bendir á að áhugi barnanna á leikhúsinu hljóti að teljast eðlilegur í ljósi þess að þau séu alin upp í kringum leikhús og jafnvel beinlínis í leikhúsi .
Þeirra sé þó valið .
Börnin eigi stuðning foreldranna vísan , sama hvert stefnan verði tekin .
" Áhuginn er mismikill , eins og fram hefur komið .
Það hefur ekki þurft að teyma Gretti .
Við höfum frekar þurft að halda aftur af honum , " segir Valur Freyr og brosir til sonar síns .
" Já , ég á svo erfitt með að segja nei , " viðurkennir Grettir .
Valur Freyr segir Sölku á hinn bóginn hafa skynjað að hún hefði ekki úthald .
" Leiksýning getur verið skuldbinding til lengri tíma , eins og við sjáum til dæmis með Mary Poppins .
Úthaldið er prófsteinn á áhugann , þau geta orðið leið .
" Þá tilfinningu þekkir Grettir ekki .
" Mér finnst alltaf jafn gaman að fara á svið , sama hvort það er frumsýning eða sýning númer sextíu , " segir hann .
Tíminn flýgur og sumir eru farnir að ókyrrast .
" Jæja , fer þetta ekki að verða búið ? " spyr Gríma sem setið hefur samviskusamlega við borðið allan tímann .
Viðtöl geta verið býsna löng þegar maður er bara átta ára , einkum þegar öll fjölskyldan er á mælendaskrá .
Jú , þetta fer sannarlega að verða búið .
Engri spurningu ósvarað og ekkert eftir nema að kveðja þessa miklu leikhúsfjölskyldu í Vesturbænum .
Ilmur fylgir mér til dyra og biður mig að fara varlega í bröttum tröppunum fyrir framan húsið .
Óskemmtilegt að rúlla þar niður .
Kötturinn horfir á eftir okkur en sýnir ekki á sér neitt fararsnið .
Betra er að vera í hlýjunni inni .
