Færst hefur í aukana síðustu ár að sérstakir jólaþættir vinsælla breskra sjónvarpsþátta séu framleiddir og sýndir yfir hátíðirnar .
Þeir eru oftast aukaþættir milli tveggja þáttaraða en þó stundum upphaf nýrrar þáttaraðar eða jafnvel " grand finale " á þáttaröð sem í raun hefur lokið göngu sinni nokkru fyrr , líkt og gert var með " The Office " .
Ingibjörg Rósa Björnsdóttir ingibjorgrosa@gmail.com Í ár bíða breskir ( og margir íslenskir ) sjónvarpsaðdáendur með jólaöndina í hálsinum eftir sérstökum Downton Abbey-jólaþætti sem sýndur verður að kvöldi jóladags á bresku sjónvarpssöðinni ITV .
Sami þáttur er sýndur á RÚV sunnudaginn 29. desember .
Í fyrra gerðu framleiðendur þáttanna allt vitlaust með því að láta eina aðalsöguhetjuna , hinn ástsæla Matthew Crawley ( leikinn af Dan Stevens ) , deyja í bílslysi eftir að hafa fagnað fæðingu langþráðs sonar .
Allt ætlaði um koll að keyra og símarnir þögnuðu ekki í höfuðstöðvum ITV , börn grétu , foreldrunum svelgdist á teinu og sérríið hrökk ofan í gamla fólkið .
Í huga margra voru jólin ónýt .
Óþarfa raunsæi á sunnudagskvöldum ? Þættirnir ollu svipuðum usla í haust þegar hinni ljúfu Önnu þjónustustúlku var nauðgað ; í þetta sinn kvörtuðu áhorfendur yfir því að atriðið hefði verið of gróft og veltu fyrir sér hvort þættirnir væru að breytast úr huggulegu búningadrama í ofbeldisfullt raunsæisdrama – og hver vill raunsæi á sunnudagskvöldum ? Það ríkir því talsverð spenna fyrir jólaþættinum í næstu viku ; hefur Julian Fellowes handritshöfundur séð að sér og skrifað léttan og hugljúfan þátt með minniháttar auðleysanlegum hnút eða hyggst hann halda áfram að kalla drunga yfir Downton Abbey og þar með alla bresku þjóðina ? Margir naga neglurnar af áhyggjum yfir því hvar herbergisþjónninn Bates hafi verið daginn sem árásarmaður Önnu varð undir strætisvagni í London og lést .
Bates gerði sér ferð til York sama dag en enginn veit hvers vegna – gæti hann verið viðriðinn dauðsfallið ? Leikarinn Brendan Coyle , sem túlkar Bates , hafði lýst því yfir fyrr á árinu að Bates myndi sýna á sér dekkri hlið í nýju þáttaröðinni , getur verið að hann sé í raun fær um morð þegar konan sem hann elskar á í hlut ? Aðrir hafa lýst frati á þessa fléttu , það sé augljóst að Bates hefði aldrei getað komist til London og til baka aftur á einum degi miðað við lestarsamgöngur í Bretlandi á þriðja áratugnum .
Já , fólk hafði fyrir því að kanna þær .
Kemur ástmaður Edith í leitirnar ? En það ríkir eftirvænting yfir fleiru : Hversu lengi getur Edith leynt þungun sinni og kemur ástmaður hennar nokkurn tíma í leitirnar , lífs eða liðinn ? Er Tom enn að spá í að flytja til Bandaríkjanna með Sybil litlu ? Hvað með svínin ? Og með þrjá vonbiðla á hælunum hlýtur Mary að lenda í einhverju ævintýri í jólaþættinum .
Hann á reyndar ekki að gerast á jólunum heldur um hásumar , þegar unga frænkan Rose er formlega tekin inn í samkvæmislíf heldra fólksins en miðað við hversu óstýrilát hún hefur verið er nokkuð gefið að það gangi ekki áfallalaust fyrir sig .
Og þá er óupptalið allt hið undarlega ráðabrugg aðstoðarbrytans Thomasar , tilfinningaflækjur Ivy og Daisy í eldhúsinu og streitan hjá Herra Carson og frú Hughes við að reyna að hafa stjórn á heimilishaldinu .
Stærsta ógnin er þó sú sem fæstir þora að minnast á upphátt .
Hin 78 ára gamla Maggie Smith hefur látið hafa eftir sér að persóna hennar , greifynjan Violet Crawley , geti ekki lifað að eilífu , enda sé sú gamla komin hátt á tíræðisaldur samkvæmt útreikningum leikkonunnar – að auki sé Smith sjálfa farið að langa að taka að sér önnur verkefni , til dæmis að snúa aftur á leiksviðið meðan hún hefur heilsu til .
Sumir hafa því pískrað eitthvað um að veikindi greifynjunnar í fjórðu seríu hafi verið slæmur fyrirboði en hvort aðstandendur þáttanna treysta sér til að nota jólaþáttinn fyrir næstu stórtíðindi í sögu Downton Abbey verður bara að koma í ljós .
Varist breska fjölmiðla eftir jóladag Eitt er víst , ef dregur til tíðinda í jólaþættinum verða breskir miðlar yfirfullir af fréttum um það annan í jólum svo þeir sjónvarpsáhorfendur á Íslandi sem vilja láta koma sér á óvart þegar RÚV sýnir jólaþáttinn sunnudagskvöldið 29. desember ættu kannski að forðast erlenda miðla og loka á samskipti við umheiminn eftir jóladag .
