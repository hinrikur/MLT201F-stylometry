Rúmur áratugur er liðinn frá því landsmönnum var lofað að fljótlega yrðu allir landsmenn komnir í ljósleiðarasamband við umheiminn .
Efndir á því loforði hafa látið á sér standa því þó vissulega séu fjölmargir komnir með ljósleiðara heim til sín , eru enn allmargir í þeirri stöðu að þó það sé ljósleiðari að lóðinni , þá er koparþráður inn í hús , og þeir eru líka fjölmargir sem búa við það að gögnin séu flutt um kopar meira og minna alla leið .
Þó það sé lán að búa í Hafnarfirði , vill svo til að þar sem ég bý er netsamband ekki ýkja gott og mun ekki batna í bráð .
Sem stendur er ég með ADSL um símalínu sem veitir mér allt að 12 megabita hraða á sekúndu .
Vilji ég auka þann hraða stendur ekki margt til boða , því fátt bendir til þess að ljósleiðari sé á leiðinni í hverfið .
Þegar Nova kynnti 4G-net sitt fyrir nokkru þóttist ég sjá að þar væri hugsanlegur möguleiki til að auka nethraða .
Fræðilegur hraði í 4G neti er 100 Mb á sek. en á vefsetri Nova kemur fram að algengur hraði sé 20 til 40 megabitar á sekúndu .
Í um mánuð tengdi ég því eina af tölvum heimilisins við 4G beini frá Nova og notaði hann líka sem þráðlausan tengipunkt fyrir farsíma og spjaldtölvur í tilraunaskyni .
Uppsetning á boxinu er ótrúlega einföld , bara að stinga því í samband við straum og netsnúru í tölvuna , en fjögur tengi fyrir slíkt eru á baki beinisins sem má náttúrlega líka nota þráðlausan ( styður 802.11 b / g / n ) .
Það má svo segja að það hafi verið óskastund þegar ég keyrði fyrstu hraðaprófanir : Hraðinn meira en tvöfaldaðist frá því sem ég var vanur , fór upp í 24 Mb á sek. Þeim hraða náði ég reyndar ekki aftur , en alla jafna var hraðinn á milli 12 og 18 megabitar á sekúndu , sem er harla gott .
Ekki gleyma því að maður þarf ekki símalínu og því ekkert línugjald .
Niðurstaðan af þessari tilraun er sú að 4G getur komið í stað nettenginga um símalínur , en skiptir eðlilega máli hve mikið það er notað því allt niðurhal er talið í 4G neti , en ekki bara erlent eins og tíðkast með Ljósnet og ADSL-tengingar almennt .
Það borgar sig því að greina notkunina áður en ákvörðun er tekin .
Sú áskrift sem ég var með , 50 GB , kostar 4.990 kr. á mánuði , en einnig þarf að greiða fyrir 4G beininn / boxið 1.790 kr. á mánuði í 12 mánuði .
Það sem Síminn kallar Ljósnet felur í sér að ljósleiðari er lagður að tengiboxi , eins og eru víða í götum , og ljósleiðari eða koparvír inn á heimilið .
Á vefsetri Símans er boðið upp á allt að 50 Mb / sek. hraða í Ljósnetinu , en allt að 12 Mb / sek í ADSL .
Árni Matthíasson 