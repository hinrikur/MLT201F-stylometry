Út er kominn tvöfaldur diskur með leik Ásgeirs Beinteinssonar píanóleikara ( 1929-1992 ) .
Upptökurnar voru gerðar af Ríkisútvarpinu á árunum 1960 til 1971 og leikur Ásgeir verk eftir Chopin , Mozart , Franck , Bach og Gershwin .
Diskunum fylgir vönduð umfjöllun Bjarka Sveinbjörnssonar um líf og list Ásgeirs og einnig skrifa Haukur Guðlaugsson , fyrrverandi söngmálastjóri þjóðkirkjunnar , " kveðju frá skólabróður " og Ólafur Vignir Albertsson " þakkarorð frá nemanda " .
Snemma kom í ljós að Ásgeir var afar listfengur en jafnframt viðkvæmur og mjög hlédrægur .
Píanóleikur hans vakti snemma athygli og samhliða námi í Menntaskólanum á Akureyri , og á eftir , nam hann hjá píanóleikurunum Margréti Eiríksdóttur og Árna Kristjánssyni .
Var Ásgeir síðan við framhaldsnám í Þýskalandi og á Ítalíu .
Fyrstu opinberu tónleikana hér á landi hélt hann 1955 og hlaut góða dóma fyrir .
Fór hann síðan að kenna hér og lék af og til opinberlega , fram á sjöunda áratuginn .
Glímdi hann alla tíð við veikindi og slasaðist alvarlega árið 1970 .
Náði hann sér aldrei fyllilega .
" Það mun hafa verið samdóma álit flestra sem til þekktu , " skrifar Bjarki , " að Ásgeir Beinteinsson hafi verið afburðapíanóleikari og hefði vel getað ræktað þá hæfileika enn meira .
" Haukur Guðlaugsson á heiðurinn af því að þessum upptökum með leik Ásgeirs var safnað saman .
Eftir að hafa látið leika upptöku með spilamennsku hans á samkomu þar sem afa Ásgeirs , hins kunna þjóðlagasafnara séra Bjarna Þorsteinssonar á Siglufirði , var minnst fannst honum að það þyrfti að ráðast í þessa útgáfu .
Fékk hann Þórunni systur Ásgeirs í lið mér sér og gefur hún þennan tvöfalda disk myndarlega út .
" Ég hafði mikið álit á Ásgeiri og við félagarnir litum allir upp til hans sem mikils píanista , " segir Haukur .
" Hann var sérstaklega hæfileikaríkur maður , og á mörgum sviðum .
Hann var sérstakur drengur en ýmislegt í hans lífi var erfitt .
Þetta safn varð eiginlega til eins og af sjálfu sér .
Starfsmenn Ríkisútvarpsins lögðu sig fram við að ganga vel frá upptökunum fyrir útgáfuna .
" Þórunn systir Ásgeirs segir Hauk hafa verið hvatamanninn að verkinu .
" Þeir voru vinir og taldi hann að Ásgeir hefði verið það mikill listamaður að nafn hans mætti ekki gleymast .
" Hún segist ekki hafa vitað af öllum þessum upptökum með leik hans .
" Okkur finnst svo sannarlega ánægjulegt að þessar upptökur séu nú aðgengilegar .
Þetta er ekki gert með hagnaðarvon í huga heldur fannst okkur gott að nafn Ásgeirs gleymdist ekki .
" 