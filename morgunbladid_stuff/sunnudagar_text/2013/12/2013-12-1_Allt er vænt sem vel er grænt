Græni hatturinn á Akureyri hefur verið einn vinsælasti tónleikastaður landsins undanfarin ár .
Nú er komin út ljósmyndabók eftir Daníel Starrason , Skapta Hallgrímsson og Þórhall Jónsson þar sem tíu ára saga staðarins er rakin .
Flestir helstu tónlistarmenn þjóðarinnar koma við sögu og stemningin ( og svitinn ) lekur af síðunum .
Orri Páll Ormarsson orri@mbl.is Það var kalt desemberkvöld á Akureyri árið 2006 .
Haukur Tryggvason , vert á Græna hattinum , var með annað augað á hljómsveitinni á sviðinu , sem komin var alla leið úr Reykjavík , og hitt á hurðarhúninum .
Hann hreyfðist aldrei .
Hljómsveitin var þó fagmennskan uppmáluð og renndi án þess að hika í gegnum prógrammið .
Ók að því búnu suður yfir heiðar .
Eftir þessa einkatónleika var Haukur staðráðinn í að loka Græna hattinum fyrir fullt og fast .
Svona lagað mætti ekki bjóða nokkurri hljómsveit .
Þá hringdi síminn .
Það var Grímur Atlason umboðsmaður að bóka hina þekktu sænsku söngkonu Lisu Ekdahl .
Þetta var vendipunkturinn , tónleikar Ekdahl mæltust afskaplega vel fyrir og síðan hafa engin bönd haldið Græna hattinum .
Haukur hætti við að hætta og fyrr á þessu ári var þúsund viðburða markinu náð .
Í tíu ár hefur Haukur vert ráðið húsum á Græna hattinum og á dögunum kom út ljósmyndabók þar sem saga staðarins er rakin .
Höfundar eru þrír Akureyringar , Daníel Starrason , Skapti Hallgrímsson og Þórhallur Jónsson .
Útgefandi er Bitra .
Áttu hafsjó af efni Þetta er ekki í fyrsta skipti sem þremenningarnir vinna saman en í fyrra settu þeir upp sýningu í tilefni af tveggja ára afmæli menningarhússins Hofs , þar sem helstu viðburðir í sögu þess húss voru raktir í myndum .
Í framhaldi af þeirri sýningu fóru þeir að velta fyrir sér hvort ekki væri ástæða til að gera Græna hattinum skil í myndum líka .
Þeir áttu hafsjó af efni í fórum sínum og fljótlega var stefnan tekin á bók .
" Við töluðum um að segja Hauki ekki frá hugmyndinni strax , til að gera hann ekki of spenntan , en þegar ég hitti hann næst vissi hann allt um málið og brann í skinninu .
Ætli hann hafi ekki fundið þetta á sér , " segir Daníel Starrason hlæjandi .
Eftir það varð ekki aftur snúið og á vormánuðum fóru þeir að vinna markvisst að útgáfunni .
Allir hafa þeir verið duglegir að sækja tónleika á Græna hattinum gegnum tíðina og taka ljósmyndir án þess að vita endilega hver af öðrum eða hafa um það samstarf .
Skapti og Þórhallur hafa komið við og við öll árin frá því staðurinn var opnaður en Daníel hefur verið fastagestur undanfarin þrjú ár og kveðst varla hafa sleppt úr helgi .
Hann á því megnið af nýjustu myndunum og raunar flestar myndir í bókinni .
Erfitt að skera niður Daníel , Skapti og Þórhallur eiga obbann af myndunum en leita þurfti til nokkurra annarra , þeirra á meðal Hauks Tryggvasonar sjálfs , eftir bitum í púslið .
Fá myndir frá merkum tónleikum sem þremenningarnir höfðu ekki sótt sjálfir .
Reyndist það auðfengið .
Ljósmyndararnir settu saman lista yfir helstu viðburði í húsinu í félagi við Hauk vert en eins og gengur komst ekki allt að .
" Það var mjög erfitt að skera niður en við ákváðum að halda okkur við 224 blaðsíður , " segir Daníel en alls eru 370 myndir í bókinni .
Spurður hvort eitthvað vanti svarar Daníel játandi .
" Við gerðum mikla leit að myndum af tveimur látnum höfðingjum sem komu nokkrum sinnum fram á Græna hattinum fyrstu árin sem hann starfaði , Rúnari Júlíussyni og Pétri Kristjánssyni , en fundum því miður ekkert .
" Þverskurður af íslensku tónlistarlífi Þrátt fyrir það er óhætt að segja að bókin sé þverskurðarmynd af íslensku tónlistarlífi undanfarinn áratug .
Af listamönnum og hljómsveitum sem þar er að finna má nefna Retro Stefson , Hinn íslenska þursaflokk , Hjálma , Baggalút , Nýdönsk , Todmobile , Eivøru , Hjaltalín , Diktu , Megas og Senuþjófana , Mugison , Mezzoforte , Ham , Sólstafi og Of Monsters and Men .
Norðlenskum sveitum er að vonum gert hátt undir höfði .
Þeirra á meðal eru Hvanndalsbræður , Baraflokkurinn , 200.000 naglbítar , Skálmöld , Ljótu hálfvitarnir , Helgi og hljóðfæraleikarnir og Skriðjöklar .
Að sögn Skapta Hallgrímssonar er tilgangur bókarinnar fyrst og fremst að skrá sögu Græna hattsins .
" Hann er stundum kallaður menningarmusteri og er einstakur staður , að minnsta kosti hér fyrir norðan .
Staðurinn er löngu orðinn aðdráttarafl fyrir Akureyri – einn og sér .
Fólk kemur víða að til að sækja þar tónleika .
" Daníel tekur í sama streng .
" Þarna fer fram stórmerkileg starfsemi og auðvitað er bókin öðrum þræði hugsuð til heiðurs Hauki vert sem unnið hefur frábært starf ekki bara í þágu áhugafólks um tónlist á Akureyri , heldur á öllu landinu .
Staður eins og Græni hatturinn þarf að vera til , " segir hann .
Þeir gera ráð fyrir að markhópurinn verði fyrst og fremst tónlistarfólk og áhugafólk um tónlist .
Ekki spilli fyrir að hafa notið tónleika á staðnum .
Þá er ekki ólíklegt að áhugafólki um ljósmyndun komi til með að þykja fengur í bókinni .
Annar eltist en hinn yngdist Daníel og Skapti eru sammála um að samstarfið hafi gengið vel .
" Við Þórhallur höfum þekkst lengi án þess þó að hafa unnið saman en Daníel kynntist ég fyrst í tengslum við sýninguna í Hofi .
Daníel er töluvert yngri en ég og óhætt að segja að ég hafi yngst um mörg ár við það að vinna með honum .
Og hann eflaust að sama skapi elst um mörg ár við það að vinna með mér , " segir Skapti hlæjandi .
Daníel skellir upp úr þegar hann er spurður hvort von sé á annarri bók um Græna hattinn eftir tíu ár .
" Hver veit .
Ég mun alla vega halda áfram að mæta á tónleika til að mynda og hafa gaman af .
Það er ekkert ákveðið með framhaldið en haldi staðurinn áfram að blómstra hér eftir sem hingað til verður örugglega til efni í aðra bók .
" 