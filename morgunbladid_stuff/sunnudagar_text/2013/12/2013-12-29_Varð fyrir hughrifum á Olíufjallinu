Ég kom hingað fyrst fyrir tilviljun og varð fyrir hughrifum fyrsta kvöldið þegar ég leit yfir Jerúsalem frá Olíufjallinu við sólsetur , " segir Ólafur Jóhannsson sem lýsir fyrstu heimsókn sinni til borgarinnar , fyrir 32 árum .
Síðan hefur hann komið á hverju ári , stundum tvisvar , og dvalið upp undir þrjá mánuði í hvert skipti .
Ólafur bjó um tíma í Danmörku .
Hann ætlaði að fara í frí til Spánar en þáði boð ferðaskrifstofunnar um ferð til Ísraels þegar ekki var laust sæti í Spánarferðina .
Þannig atvikaðist það að hann tók ástfóstri við Jerúsalem .
Vesturmúrinn áhrifaríkastur Á rúmum þrjátíu árum hafa myndast ýmis tengsl .
Í annarri ferðinni kynntist Ólafur skólastjóra Skóla vonarinnar sem er kristinn unglingaskóli fyrir palestínsk börn í Beit Jala á Vesturbakkanum .
Íslendingar hafa stutt skólann fjárhagslega í meira en tvo áratugi .
Ólafur heldur tengslum við skólann og reynir að heimsækja hann á hverju ári .
Síðan kynntist Ólafur samtökum sem nefnast Kristna sendiráðið í Jerúsalem og er fulltrúi þeirra á Íslandi .
Ólafur stóð fyrir hópferðum til Ísraels og hefur farið með rúmlega 1200 Íslendinga þangað .
Margar ferðirnar voru farnar á Laufskálahátíðina sem er ein af þremur mikilvægustu hátíðum gyðinga og seinna tók hann þátt í að halda Laufskálahátíðina í Reykjavík .
Þekktastur er hann þó líklega fyrir að vera í forsvari fyrir félagið Zion , vini Ísraels , og þættina Ísrael í dag á sjónvarpsstöðinni Omega .
Málin hafa þróast þannig að hann er eiginlega orðinn óopinber sendiherra Jerúsalem á Íslandi .
Þótt það hafi ekki verið trúin sem dró Ólaf í fyrstu Jórsalaferðina varð heimsókn hans þangað til þess að hann sökkti sér meira niður í Biblíuna .
Þar kemur Jerúsalem mikið við sögu , Musterið á Moríahæð og staðir sem tengjast Jesú Kristi .
" Áhrifaríkast er að vera við Vesturmúrinn .
Þar skynja ég nærveru Guðs betur en á öðrum stöðum , " segir Ólafur .
Tíminn nálgast Jerúsalem er talin tiltölulega örugg ferðamannaborg .
Ólafur hefur þó upplifað ýmislegt á þeim tíma sem hann hefur dvalið í borginni .
Hann segir að árin upp úr 2000 hafi verið erfið vegna sjálfsmorðssprenginga .
Mjög hefur verið dregið úr öryggisgæslu á allra síðustu árum .
Enn eru þó málin óuppgerð á milli Ísraela og Palestínumanna og friðarviðræður skila ekki árangri .
" Það getur enginn friðarsamningur tryggt friðinn hér .
Sem trúaður maður veit ég að ekki verður friður fyrr en Friðarhöfðinginn sjálfur kemur og stofnar ríki sitt á jörðinni .
Allt bendir til að sá tími sé að nálgast , " segir Ólafur .
