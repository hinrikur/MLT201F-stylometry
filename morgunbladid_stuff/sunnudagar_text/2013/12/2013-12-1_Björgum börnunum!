Fellibylurinn Haiyan , af heimamönnum nefndur Yolanda , olli gríðarlegu manntjóni og eyðileggingu , þar sem um 90% íbúa á hamfarasvæðinu misstu heimkynni sín þegar hann gekk yfir Filippseyjar fyrir rúmum þremur vikum .
Solveig Björk Sveinbjörnsdóttir félagsráðgjafi , sem þekkir vel til í landinu eftir að hafa starfað þar á vegum UNICEF , hefur miklar áhyggjur af ástandinu , ekki síst velferð fjölda barna sem ýmist hafa misst eða orðið viðskila við foreldra sína eða ættingja .
Talið er að líf tveggja milljóna barna sé í hættu .
Orri Páll Ormarsson orri@mbl.is Það sem er ekki lagt á þessa þjóð .
Ef það eru ekki vopnuð átök þá eru það margir fellibylir ár hvert , flóð eða jarðskjálftar , fyrir utan fátæktina sem gerir fólk svo umkomulaust og berskjaldað .
Vandi þess var nægur fyrir þó þessi ósköp bættust ekki við , " segir Solveig Björk Sveinbjörnsdóttir um ástandið á hamfarasvæðunum á Filippseyjum eftir að einn mesti fellibylur sem um getur , Haiyan , gekk þar yfir .
Talið er nú að um tíu þúsund manns hafi týnt lífi og skemmdir eru gífurlegar .
Solveig , sem er félagsráðgjafi að mennt og með meistaragráðu í friðar og átakafræðum , dvaldist á Filippseyjum í tólf mánuði á árunum 2010 til 2011 á vegum Barnahjálpar Sameinuðu þjóðanna ( UNICEF ) .
Hún var í Mindanao , sem er syðsti og fátækasti hluti landsins .
Solveig tengist landi og þjóð sterkum böndum og hefur að vonum fylgst grannt með framvindu mála síðustu vikurnar .
" Það er mikill ójöfnuður á Filippseyjum og það bitnar eins og svo oft mest á þeim sem minnst mega sín , ekki síst börnunum , " segir Solveig sem hefur dágóða reynslu af hjálparstarfi en hún hefur meira og minna verið erlendis undanfarin átta ár .
Meðal annars unnið fyrir UNICEF í Eþíópíu , Súdan og Gana , hjá Flóttamannastofnun Sameinuðu þjóðanna í Sýrlandi og fyrir friðargæsluna á Srí Lanka .
Varnarleysi eykst " UNICEF hefur undanfarinn áratug lagt megin áherslu á að vinna náið með stjórnvöldum eða félagsþjónustunni á Filippseyjum að því að bæta lífsskilyrði barna .
Í forgangi eru börn sem hafa orðið viðskila við foreldra og eru án umönnunar og verndar .
Í mínu starfi var markvisst unnið að því að ná til barna sem mörg höfðust við á götunni en sum bjuggu á stofnunum eða einkareknum " heimilum " sem voru fjarri því að veita þá umönnun og vernd sem börn þurfa og mörg hver sættu misnotkun .
" Náttúruhamfarir og átök ýta undir að börn verði viðskila við forelda sína og sum missa sína nánustu .
" Fátækt og öryggisleysi veldur því einnig að margir foreldrar gefa börnin frá sér og telja þau betur sett hjá öðrum .
Því hefur UNICEF lagt upp með að styðja verkefni sem miða að því að styrkja stoðir fjölskyldna og samfélaga og leita uppi styrkleika þess í stað veikleika .
Markvisst uppbyggingarstarf er þó eingöngu mögulegt þegar friður er fyrir náttúruhamförum og átökum .
Það sorglega er að svo virðist sem að samfélagslegt stuðningsnet hafi verið mun sterkara áður fyrr .
Með aukinni fátækt þar sem peningar skipta öllu og eru af skornum skammti og með aukinni einstaklingshyggju hafa þessar stoðir veikst .
Framfarir virðast því hafa skilað sér að takmörkuðu leyti og varnarleysi fólksins líklegast aukist , svo hafa eflaust umhverfisáhrif sitt að segja um tíðari og öflugri náttúruhamfarir .
" Spurð almennt um stöðu neyðaraðstoðarinnar í landinu eftir fellibylinn segir Solveig ekki þurfa mikið til svo hrikta fari í stoðum á Filippseyjum .
Innviðir samfélagsins séu veikir sem og híbýli fólks , einkum þess fátækasta , þannig úr garði gerð að þau megi ekki við miklu þegar náttúran tekur upp á því að yggla sig .
Barnamansal eins og skæð plága Eðli málsins samkvæmt hefur börnum í neyð fjölgað verulega eftir að fellibylurinn gekk á land .
Solveig segir að stöðugar framfarir eigi sér stað í hjálparstarfi og þá sér í lagi samhæfingarvinnan sem er svo mikilvæg því mörg hjálparsamtök eru á svæðinu .
Unnið er baki brotnu að því að sameina fjölskyldur .
Engan tíma má missa í þeim efnum .
" Þessi vinna er komin af stað en gengur hægar en flestir vilja sjá .
Þetta er vandasamt verk sem krefst gífurlegrar samhæfingaraðgerða allra aðila .
Einnig verður að gæta þess að upplýsingar berist ekki í hendur þeim sem ekki vinna að málum .
Þetta þarf að ganga mjög hratt fyrir sig því mikið er í húfi .
Því lengra sem líður frá viðskilnaðnum þeim mun minni verða líkurnar á því að geta sameinað börn og foreldra á ný .
" Barnamansal er mjög algengt á Filippseyjum í venjulegu árferði og fólk getur ímyndað sér hvílíkt gósenland eyjarnar eru fyrir misindismenn við núverandi aðstæður .
Óprúttnir aðilar svífast einskis .
Solveig segir glæpahringi óspart beita blekkingum til að komast yfir börn .
Lofi foreldrum jafnvel öllu fögru til að ná börnunum af þeim .
" Við verðum að átta okkur á því að þar sem fátæktin er mest er ekki sjálfgefið að foreldrar geri sér grein fyrir því að mansal , hvað þá barnamansal og misnotkun á börnum , sé yfir höfuð til .
Þeir sjá sig eiga takmarkaða möguleika á því að koma börnum sínum til mennta og leiti til þeirra einstaklingar , sem koma vel fyrir og villa þannig á sér heimildir , og lofa betra lífi fyrir börnin annars staðar , falla sumir í freistni .
Hver vill ekki búa börnum sínum betra líf ? Svo er það sú sorglega staðreynd að oft og tíðum er um að ræða nágranna sem eru hlekkur í keðju glæpahringa , jafnvel frændur eða frænkur sem foreldrar treysta .
UNICEF hefur unnið markvisst að því að veita fræðslu í minni og oft afskekktum samfélögum til að vinna gegn þessari þróun .
" Vinnusamir og skipulagðir Enda þótt stjórnsýslan á Filippseyjum sé veik á evrópskan mælikvarða er hún , að sögn Solveigar mun sterkari en víða annarsstaðar þar sem hjálparstarf fer fram .
Þá komi það sér vel við þessar erfiðu aðstæður að Filippseyingar séu almennt vinnusamir , jákvæðir og víða er sérþekking til staðar en Solveig vann mestmegnist með menntuðum félagsráðgjöfum sem margir hverjir höfðu mastersgráðu í fræðunum .
" Fyrir vikið vorum við fljót að sjá árangur af hjálparstarfinu .
" Þrátt fyrir góðan vilja óttast Solveig að úrræði stjórnvalda og hjálparstofnana nái ekki til allra sem þurfa á bráðri aðstoð að halda .
Neyðarskýlum hefur verið komið upp vítt og breitt á hamfarasvæðinu en enn sem komið er ná þau eingöngu að veita 50% heimilislausra skjól .
Sumir hafa fengið inni hjá nálægum samfélögum .
Þótt þrjár vikur séu liðnar þá hefur enn ekki náðst að veita mörgum þeim sem búa á afskekktum eyjum aðstoð , en Filippseyjar samanstanda af sjö þúsund eyjum og margar þeirra eru afskekktar og erfitt að nálgast .
Það er því mikið kappsmál að ná til þeirra og hafa starfsmenn ekki undan .
Eins og alltaf við svona aðstæður er höfuðáhersla lögð á að tryggja fólki aðgang að hreinu vatni og mat , húsaskjól og lífsnauðsynleg lyf .
Solveig segir mikið verk að vinna og óvíst að hægt verði að aflýsa neyðarástandi á hamfarasvæðinu í nánustu framtíð .
Segir hún mikilvægt að hjálparstofnanir vinni ávallt náið með stjórnvöldum .
Það geti haft þveröfug áhrif sé tekið fram fyrir hendurnar á þeim enda er það þeirra að leiða hjálparstarfið .
Þeir þekkja sína heimahaga og sitt fólk best .
Þetta hefur UNICEF jafnan að leiðarljósi og hefur samstarfið við stjórnvöld á Filippseyjum að því er virðist gengið vel , að sögn Solveigar .
Setjum okkur í spor annarra Meðan Solveig var í landinu varð hún vitni að annars konar vinnubrögðum .
Þar voru Alþjóðagjaldeyrisjóðurinn og Alþjóðabankinn á ferð með velferðarverkefni eða " Social Reform " -verkefni sem hafði það markmið að styðja við allra fátækustu fjölskyldur landsins sem lifa á innan við tveimur dollurum á dag .
Þetta verkefni flokkast ekki undir hjálparstarf heldur er styrkur veittur stjórnvöldum í formi láns .
Verkefni Alþjóðabankans náði aðeins til 7% af þeim tvö þúsund börnum sem Solveig ásamt félagsráðgjöfum á vegum félagþjónustunnar voru búin að sýna fram á með ítarlegu mati að væru í nauðum og uppfylltu skilyrði um aðstoð .
" Vinnubrögð Alþjóðabankans voru óviðunandi þar sem fagþekking heimamanna var ekki nýtt og í stað þeirra unnu ófaglærðir verkið .
Ég hef heyrt frá fyrrum samstarfsmönnum að ýmislegt standi til bóta og í dag leiði félagsráðgjafar að mestu þetta starf .
" Solveig hvetur Íslendinga til að sýna íbúum Filippseyja stuðning í verki .
Oft hafi verið þörf en nú sé nauðsyn .
Þá standi málið okkur nær fyrir þær sakir að fjölmargir Filippseyingar búi hér á landi og margar fjölskyldur þeirra þjáist .
" Það er margt yndislegt við menningu okkar Íslendinga en samt erum við svolítið sjálfhverf .
Við þurfum að vera duglegri að setja okkur í spor annarra þó erfitt sé .
Við eigum það til að hverfa inn í okkar litla Ísland eflaust vegna þess að þetta er oft of mikið að meðtaka .
" Solveig segist skilja það mætavel því stundum hugleiðir hún að hverfa frá náttúruhörmungum og átökum og setjast að í fallegri sveit og rækta til að mynda tré og banana .
" Við erum stöðugt að rifja upp afleiðingar Vestmannaeyjagossins .
Það voru vissulega gríðarlegar náttúruhamfarir en samt ekkert í líkingu við það sem Filippseyingar fengu að reyna 10. nóvember síðastliðinn .
" Í huga Solveigar er bankahrunið smáræði við hliðina á hamförum af þessu tagi .
" Þó svo margir eigi erfitt á Íslandi þá erum við mörg sem höfum möguleika á að styðja við bakið á þeim sem eiga um sárt að binda erlendis .
Ég hvet fólk til að horfa á stóru myndina .
Þrátt fyrir allt höfum við það mjög gott hér á Íslandi og erum í aðstöðu til að hjálpa öðrum þjóðum í sárri neyð .
Það er ekkert grín að búa í landi eins og Filippseyjum þar sem ganga má út frá því að náttúran geri verulegan usla , árlega og jafnvel oftar .
Það fór illa núna og vonandi höfum við séð það versta .
" 