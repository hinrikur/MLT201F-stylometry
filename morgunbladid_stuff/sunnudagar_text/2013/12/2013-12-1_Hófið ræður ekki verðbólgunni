Kjarasamningar einir og sér með hóflegum kauphækkunum , eins og komist hefur verið að orði , ráða ekki þróun verðbólgunnar .
Hlutur ríkis , sveitarfélaga og fyrirtækja er mikilvægur líka og þeir aðilar verða einnig að halda að sér höndum ef markmið um stöðugra efnahagsumhverfi og aukinn kaupmátt eiga að ná fram að ganga .
Þetta segir í nýjum pistli Elínar Bjargar Jónsdóttur , formanns BSRB , sem birtur er á vefsetri samtakanna .
Formaður BSRB segir að allir sem að samningagerð koma hafi við upphaf hennar á dögunum verið sammála um að auka ætti kaupmátt .
Nú hafi fulltrúar Samtaka atvinnulífsins , fjármálaráðherra og seðlabankastjóri hins vegar sagt að verði launahækkanir litlar muni það skila sér í minni verðbólgu , sterkara gengi krónunnar , aukinni fjárfestingu og meiri eftirspurn eftir vinnuafli og því eftirsóknarverðasta – að meira fáist fyrir þær krónur sem aflast .
Launaskrið hjá stjórnendum " Samkvæmt fjárlagafrumvarpi mun ýmis kostnaður einstaklinga vegna t.d. heilbrigðisþjónustu hækka , almennt verðlag fyrir vöru og þjónustu fer stöðugt hækkandi , launaskrið hefur verið talsvert undanfarið hjá stjórnendum bæði á almennum og opinberum vinnumarkaði og launaskrið hefur líka verið mikið innan fjármálageirans .
Þetta eru aðeins örfá dæmi um veigamikil atriði – verðbólguaukandi atriði – sem lúta að ríki og atvinnurekendum , " segir í grein Elínar Bjargar .
Hún undirstrikar að ábyrgð sveitarfélaga sé einnig mikil .
Ánægjulegt sé að nokkur þeirra hafi fallið frá áður boðuðum gjaldskrárhækkunum til að leggja sitt af mörkum við að koma á stöðugra efnahagsumhverfi .
Fleiri þurfa að fylgja því fordæmi .
sbs@mbl.is 