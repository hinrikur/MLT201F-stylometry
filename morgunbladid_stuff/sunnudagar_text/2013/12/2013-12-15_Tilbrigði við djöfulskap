Færeyska skáldsagan Ó - sögur um djöfulskap eftir Carl Jóhan Jensen er komin út í íslenskri þýðingu Ingunnar Ásdísardóttur .
Það hefur ekki verið áhlaupaverk að þýða þessa miklu bók sem er rúmar 900 síður , en þýðingin er tilnefnd til Íslensku þýðingarverðlaunanna .
Ó - sögur um djöfulskap er marglofuð bók , hlaut Færeysku bókmenntaverðlaunin og var tilnefnd til Bókmenntaverðlauna Norðurlandaráðs árið 2007 .
Carl Jóhan segist hafa verið sjö ár að skrifa bókina meðfram annarri vinnu , en hann hefur meðal annars starfað sem blaðamaður .
" Hugmyndin var upprunalega sú að semja barnabók sem myndi færa mér einhverja aura því ég var blankur á þessum tíma .
En svo varð til allt öðruvísi bók en ég ætlaði .
Eins og titillinn ber með sér þá leikur djöfulskapurinn stóran þátt í verkinu og sögurnar sem þar eru sagðar eru tilbrigði við djöfulskap .
Í aðra röndina byggi ég einnig á færeyskri sagnfræði og færeyskri sögu kringum 1880 og eftir það .
Aðalpersónurnar eru tvær , trúboðinn Matthias sem er af íslenskum ættum og maður sem heitir Bænadikt .
Bænadikt er nokkurs konar vampíra sem á rætur í Austur-Evrópu og er ímynd þess djöfulskapar sem maðurinn ræður ekki við .
Matthias er þá illskan sem maðurinn er valdur að .
Í persónu Matthiasar notast ég við ákveðna íslenska fyrirmynd .
Ég las einu sinni Píslarsögu Jóns Magnússonar og mér finnst brjálæðið í honum stafa af því að í raun og veru trúir hann ekki .
Matthias á í stökustu vandræðum með að trúa og er reiðubúinn að fremja allskonar óhæfuverk í því skyni að þvinga guð til að gefa honum trú .
Matthias á sér líka aðra fyrirmynd en bara Jón Magnússon , en í Færeyjum var þekktur trúboði sem hét Victor Danielsen , en Matthias er einmitt Danielsen og það er ýmislegt í ævi Matthiasar sem er ákveðin samsvörun við Victor .
En verk mitt er auðvitað fyrst og fremst skáldskapur .
" Í bókinni er fjöldi neðanmálsgreina þar sem ýmsu í sögunni er mótmælt harðlega .
Hver er hugsunin á bak við þessar neðanmálsgreinar ? " Í upphafi var þetta eiginlega bara smágrín eins og hjá Heinesen í Glötuðu snillingunum , en um leið vakti sömuleiðis fyrir mér að neðanmálsgreinirnar gætu skýrt ýmislegt sem lesandinn væri í vafa um , eins og heimspekileg hugtök , sjaldgæf orð , lítt þekkta sögulega viðburði og þar fram eftir götunum .
En með tímanum þróaðist þarna sjálfstæð rödd og ég gerði mér grein fyrir að það mætti vinna úr þessari hugmynd með allt öðrum hætti en upphaflega stóð til .
Neðanmálsgreinarnar gegna því hlutverki að vera einhverskonar mótvægi við meginmálið og vekja spurningar um eðli eða öllu heldur fáránleika þess að frásögn geti nokkurn tíma verið hlutlæg eða raunsönn , svona eins og þegar Eiríkur Örn Norðdahl býður lesanda sínum upp á tvo mismunandi enda í Illskunni sinni .
" Ertu að vinna að nýrri bók ? " Núna er ég að skrifa bók um íslenskt skáld og athafnamann sem heitir Benedikt Einarsson og er fæddur 1860 .
Á sínum tíma las ég bók Guðjóns Friðrikssonar um Einar Benediktsson og eftir það las ég ljóð Einars og fannst þarna vera efni í sögu .
Ég er ekki að semja ævisögu Einars Benediktssonar upp á nýtt eða endurtúlka hana heldur nota ég Einar sem eins konar fyrirmynd .
Í sögunni er aðalpersóna mín Benedikt á ferðalagi til Þýskalands í óskýrum erindum .
Hann ætlar að koma athafnaferli sínum af stað á nýjan leik en lendir í vitleysu .
Svo er afturlit í sögu hans frá því hann fæðist , fjallað er um æskuár hans og tengsl hans við móður sína og aðrar konur í lífi hans .
Það er sitthvað athyglisvert og skemmtilega mótsagnakennt við þennan 19. aldar mann sem er að reyna að vera 20. aldar maður .
" 