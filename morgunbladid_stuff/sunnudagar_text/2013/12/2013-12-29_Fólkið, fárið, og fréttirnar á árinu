Ýmislegt rataði á tæknisíður sunnudagsblaðs morgunblaðsins á liðnu ári .
Hér verða rifjaðar upp sjö minnisstæðar persónur sem fjallað var um á árinu 2013 og hvað þær unnu sér helst til frægðar .
Það má til sanns vegar færa að þetta hafi verið andlit tæknigeirans á árinu sem er senn á enda .
Sveinn Birkir Björnsson sveinnbirkir@gmail.com Það má segja að árið 2013 hafi farið illa af stað .
Við höfðum vart stigið upp frá nýárssteikinni þegar okkur bárust fréttir af því að Aaron Swartz hefði fallið fyrir eigin hendi , einungis 26 ára gamall .
Swartz var einn af skörpustu hugum tæknigeirans og mikill hugsjónamaður um opið samfélag og gegnsæ stjórnmál .
Sjálfsmorð Aarons Swartz vakti mikla athygli í fjölmiðlum vestanhafs , ekki síst þar sem það er talið tengjast dómsmáli sem hann átti yfir höfði sér að undirlagi MIT-háskóla fyrir tölvuglæpi .
Swartz átti yfir höfði sér allt að 35 ára fangelsisvist og milljónir dollara í sektargreiðslur , yrði hann sakfelldur fyrir alla 14 liði ákæru um stórfellda netglæpi og gagnastuld , en glæpur hans var að hlaða niður vísindagreinum af fræðigreinasafninu JSTOR sem er opið nemendum við marga háskóla .
Vitað er að Swartz þjáðist af þunglyndi , en flestir sem til hans þekktu telja að áðurnefnt dómsmál hafi vegið þungt í ákvörðun Swartz um að binda enda á eigið líf .
MIT-háskóli og embætti saksóknara í Bandaríkjunum voru harðlega gagnrýnd í kjölfar þessa atburðar og var þess verið krafist að löggjöf í Bandaríkjunum um netglæpi og meðferð slíkra mála yrði endurskoðuð .
Annar hugsjónamaður um opið samfélag var Edward Snowden , maður sem nálega enginn hafði heyrt getið fyrr en í júní á þessu ári .
Snowden var fyrrverandi starfsmaður í upplýsingatæknideild CIA og NSA , en hafði undanfarin ár starfað sem ráðgjafi hjá tækniráðgjafarfyrirtækinu Booz Allen Hamilton .
Snowden lak umtalsverðu magni upplýsinga um persónunjósnir bandarískra stjórnvalda , bæði í gegnum samfélagsmiðla , tölvupósta og símhleranir .
Ráðamenn hafa enn ekki getað lagt mat á hve mikið af gögnum Snowden lak , eða hverjar afleiðingar þess verða .
Njósnirnar beindust bæði að leiðtogum vinveittra og óvinveittra þjóða , og almennum borgurum innan og utan Bandaríkjanna .
Stjórnmálasamband Bandaríkjanna við sumar af vinaþjóðum sínum hefur beðið hnekki af , en Angela Merkel , kanslari Þýskalands , og Francois Hollande , forsætisráðherra Frakklands , hafa lýst reiði sinni yfir þessu framferði .
Sjálfur er Snowden í sjálfskipaðri útlegð í Rússlandi , en hann á von á því að verða lögsóttur fyrir njósnir ef bandarísk stjórnvöld ná í skottið á honum .
Þriðji hugsjónarmaðurinn og baráttumaður fyrir opnum gögnum sem var mikið í fjölmiðlum á þessu ári var Kim Dotcom .
Hann var fæddur Kim Schmitz í Kiel í Þýskalandi , og vakti fyrst athygli fjölmiðla sem ungur hakkari þegar hann var einn viðmælenda í grein um tölvuglæpi í tímaritinu Forbes árið 1992 þar sem hann stærði sig af því að hafa brotist inn í tölvukerfi NASA , Citibank og Pentagon , þótt fátt bendi til að það eigi við rök að styðjast .
Árið 1994 var hann dæmdur fyrir tövuglæpi og fékk tveggja ára skilorðsbundinn dóm , þá ekki orðinn tvítugur að aldri .
Árið 2005 breytti hann eftirnafni sínu í Dotcom og stofnaði vefsvæðið Megaupload sem varð stærsta skráaskiptasíða heims .
Hann var handtekinn á Nýja-Sjálandi í janúar 2012 , í ævintýralegri aðgerð þar sem komu við sögu lögregluþyrlur og 76 þungvopnaðir sérsveitarmenn .
Samhliða því að berjast fyrir frelsi sínu á Nýja-Sjálandi hefur hann unnið hörðum höndum að því að koma á laggirnar nýju vefsvæði sem hann kallar einfaldlega Mega .
Það er um margt líkt Megaupload , að því undanskildu að öll gögn sem þar eru hýst eru dulkóðuð .
Dotcom hefur verið að horfa í kringum sig eftir álitlegum stað til að reka fyrirtæki sitt , þar sem persónuverndarlöggjöf er sterk og njósnastarfsemi yfirvalda er ekki vandamál .
Dotcom segir Ísland vera lítið og vinalegt land sem hafi lítinn áhuga á njósnum .
Það er vert að hafa í huga að þegar veldi Megaupload var sem mest störfuðu um 180 manns hjá fyrirtækinu .
Mögulega er þetta okkar næsta stóriðja .
Steve Ballmer , forstjóri Microsoft , tilkynnti að hann myndi láta af störfum á næstu mánuðum .
Leit að arftaka stendur nú yfir .
Ballmer hefur skapað sér talsvert orðspor fyrir sérstaka stjórnunarhætti sína hjá Microsoft .
Hann er þó líklega þekktastur fyrir að hafa staðið vaktina í gegnum það sem kallað hefur verið " áratugur glataðra tækifæra " hjá Microsoft , en fyrirtækinu mistókst að nýta sér allar helstu nýjungar undanfarinna ára sem hafa gert keppinauta þess að stórveldum .
Má þar nefna mp3-spilara , snjallsíma , spjaldtölvur , samfélagsmiðla og leitarvélar .
Sem dæmi um litla trú markaðarins á störfum Ballmers má nefna að hlutabréf í Microsoft hækkuðu um 9% daginn sem hann tilkynnti að hann hygðist hætta .
Elon Musk , eigandi bílafyrirtækisins Tesla , tilkynnti á árinu að hann hygðist kynna til sögunnar nýtt samgöngutæki sem myndi geta ferðast á milli Los Angeles og San Francisco á 30 mínútum .
Um það bil 600 km skilja borgirnar að .
Ef einhver annar en Elon Musk hefði lýst þessu yfir er eins víst að flestir hefðu skellt skollaeyrum við .
Musk hefur þó unnið fyrir því að hlustað sé á hann , en hann er áhrifamesti frumkvöðullinn í Kísildalnum , en hann hagnaðist gríðarlega á sölu PayPal fyrir nokkrum árum .
Musk birti frumteikningar sínar af einhverskonar lestarvagni sem muni ferðast í lofttæmdum rörum á milli áfangastaða og hvatti hvern sem er til að nýta sér þær til að smíða tækið .
Ekki eru allir vissir um að hugmyndir hans séu framkvæmanlegar , en í það minnsta eitt fyrirtæki hefur þegar hafið þróunarvinnu byggða á hugmyndum hans .
Að öðrum kosti hefur Musk heitið því að gera það sjálfur .
Fáar persónur hafa vakið jafn mikla athygli á árinu og Marissa Mayer sem tók við stjórnartaumum fyrirtækisins Yahoo ! fyrir rétt rúmlega ári .
Ráðningin vakti töluverða athygli , enda ekki á hverjum degi sem einn af æðstu stjórnendum Google yfirgefur fyrirtækið til að fara til keppinautanna .
Mayer átti að baki 13 ár hjá Google , en hún var 20. starfsmaðurinn sem fyrirtækið réð á sínum tíma .
Hjá Yahoo hefur Mayer verið falið það gríðarlega erfiða verkefni að gera fyrirtækið að leiðandi tæknifyrirtæki á ný .
Mayer hefur á undanförnu ári vakið mikla athygli fyrir djörf kaup á ungum tæknifyrirtækjum til að styrkja stoðir Yahoo ! og kappsamar mannaráðningar , ekki síst á sviði fjölmiðla , en margt bendir til að Yahoo ! ætli öðru fremur að stóla á að gott efni sé leiðin til að fanga athygli fólks á ný .
Þá er ónefndur Jeff Bezos , forstjóri Amazon .
Hann kom öllum á óvart á árinu og keypti Washington Post , eitt virðulegasta dagblað Bandaríkjanna , en margir álitu að síst væri á vísan að róa í blaðaútgáfu um þessar mundir .
Bezos er þó þekktur fyrir að hafa gott nef fyrir viðskiptum og hefur náð góðum árangri sem fjárfestir .
Það ríkir því talsverð spenna í bæði tækni- og fjölmiðlaheiminum eftir því að sjá hvað hann ætlar sér með þessa fjárfestingu .
Var þetta einungis til að reyna að hafa áhrif á stjórnmálaumræðu , eða hefur Bezos ef til vill komið auga á lausn á fjárhagsvanda blaðaútgefenda ? 