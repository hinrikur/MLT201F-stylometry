Eygló Ósk Gústafsdóttir , sunddrottning úr Ægi , er ein efnilegasta sundkona landsins .
Hún æfir 20 klukkustundir á viku og borðar nánast það sem hún vill .
Hversu oft æfir þú á viku ? Æfi sirka 10 sinnum í viku , 2 klukkutíma í senn .
Hvernig æfir þú ? Ég fer bæði á sundæfingar og svo fer ég líka tvisvar sinnum í viku í World Class .
Hentar sund fyrir alla ? Sundæfingar henta fyrir alla en kannski ekki svona oft .
Öll hreyfing er náttúrlega góð .
Hvernig er best fyrir nýliða að koma sér af stað ? Bara muna að byrja hægt og vinna sig upp .
Passa sig á að ofreyna sig ekki strax .
Hver er lykillinn að góðum árangri ? Vera ákveðin og setja sér markmið , sama hversu stór markmiðin eru .
Svo er alltaf gott að vera jákvæður .
Hvað er það lengsta sem þú hefur synt ? Lengsta sundæfingin mín hefur verið 16 km á fjórum klukkutímum .
Hvað ráðleggurðu fólki sem vill hreyfa sig meira ? Setja sér markmið og vera duglegt að fara reglulega á æfingar .
Líður þér illa ef þú færð ekki reglulega útrás fyrir hreyfiþörfina ? Mér líður ekki beint illa en ég finn það á mér að ég þurfi að koma mér út og hreyfa mig eitthvað , finn það á mér að ég er með alltof mikla aukaorku .
Hvernig væri líf án æfinga ? Ég held mér myndi bara leiðast , þegar ég er til dæmis veik í einhvern tíma þá bíð ég eftir að komast á æfingu .
Hvað er það lengsta sem hefur liðið á milli æfinga hjá þér ? Það lengsta eru sirka 4 vikur , en það er líka sumarfríið mitt sem er eini tíminn á árinu sem ég fæ til að slaka alveg fullkomlega á .
Hvernig heldurðu þér í formi þegar þú ferð í frí ? Ég nýti mér sumarfríið mitt til að slaka á þannig að ég held mér ekki beint í formi en það er líka mikilvægt að slaka á inn á milli .
Ertu almennt meðvituð um mataræðið ? Ég reyni að borða mikinn og fjölbreyttan mat en ég viðurkenni að ég er ekki alltaf í hollustunni .
Hvað borðarðu til að halda þér í formi ? Ég æfi svo rosalega mikið að ég verð að borða mjög mikið til að halda uppi orkunni .
Ég borða bara venjulegan heimilismat og fæ mér líka reglulega ávexti .
Hvaða óhollustu ertu veik fyrir ? Kók og popp því miður .
Ég elska líka pitsur ! Hvað ráðleggurðu fólki sem vill bæta mataræðið ? Bara finna eitthvað sem er bæði hollt og gott af því að það er ekki gaman að borða eitthvað vont bara af því að það á að vera hollt .
Hvaða gildi hefur hreyfing og líkamsrækt fyrir þig ? Ég hef æft síðan ég var 5 ára og hef farið á mörg stórmót úti í heimi þannig að sundíþróttin er minn lífsstíll en hreyfing er náttúrlega mikilvæg fyrir alla .
Allir geta fundið sér eitthvað sem þeim finnst gaman að .
Hver eru erfiðustu meiðsli sem þú hefur orðið fyrir ? Ég hef ekki orðið fyrir neinum alvarlegum meiðslum sem betur fer en ég hef tognað og fengið smá axlaróþægindi .
Hversu lengi varstu að ná þér aftur á strik ? Með axlarmeiðslin var ég bara dugleg að fara til sjúkraþjálfara og gera æfingar sem hjálpuðu öxlunum .
Hver eru heimskulegustu meiðslin sem þú hefur orðið fyrir ? Ég var 11 ára í skólaferðalagi og allir voru farnir nema ég og vinkona mín .
Við vorum að bíða eftir að pabbi hennar kæmi að sækja okkur þannig að við fórum að elta kanínur , það endaði á því að ég missteig mig og fékk stokkbólginn ökkla og var frá æfingum í einhvern tíma .
Hver eru algeng mistök hjá fólki við æfingar ? Að fara of geyst í æfingarnar og lenda þá kannski í meiðslum eða verða fyrir ofþjálfun .
Hver er erfiðasti mótherjinn á ferlinum ? Bara þeir sem eru ennþá betri en ég úti í heimi .
Held að erfiðasti mótherjinn í minni grein sé Missy Franklin vegna þess að hún er fljótust .
Hver er besti samherjinn ? Vinir mínir í Ægi .
Ég gæti aldrei klárað allar þessar æfingar án þess að hafa þennan félagsskap með mér .
Hver er fyrirmynd þín ? Ég mundi segja Missy Franklin , hún er jafnaldra mín og á núverandi heimsmet í aðalgreininni minni ( 200 m baksund ) .
Hver er besti íþróttamaður allra tíma ? Ég mundi segja Michael Phelps en hann vann 8 gullverðlaun í sundi á Ólympíuleikunum í Peking 2008 .
Skemmtileg saga / uppákoma frá ferlinum ? Ég held að kjánalegasta uppákoman hafi verið á Ólympíuleikunum 2012 þegar ég var að fara að keppa í 100 m baksundi og ég hafði gleymt upphitunarbolnum mínum í þorpinu .
Ég þurfti að biðja Unni sjúkraþjálfarann okkar um að fara að ná í sundbolinn handa mér sem tók dágóðan tíma , en allt reddaðist og ég fékk sundbolinn tímanlega .
Þetta er svona ein af mörgum sögum sem hafa gerst en mér fannst þessi kjánalegust út af því að ég ætti að vera búin að keppa nógu oft til að vita hvað ég á að setja í sundtöskuna mína , hvað þá á Ólympíuleikunum .
