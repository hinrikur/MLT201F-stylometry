Í vikunni bárust slæmar fréttir úr ýmsum áttum .
Það er aldrei gaman eða hollt að velta sér um of upp úr vondum tíðindum , en stundum er ekki annað hægt en að benda á þau .
Árið 2000 var Hreiðrið opnað á Landspítalanum með pomp og prakt .
Þá var sagt að enginn viðbótarkostnaður félli til vegna opnunar þessarar hlýlegu og heimilislegu aðstöðu til fæðinga á Landspítalanum .
Ekki þyrfti að bæta við starfsfólki heldur og reksturinn yrði ekki dýrari þar sem konur færu fyrr heim af spítalanum eftir fæðingu .
Í vikunni var hins vegar tilkynnt að Hreiðrið yrði sameinað fæðingardeildinni í sparnaðarskyni .
Óvíst er með áhrif þessarar ráðstöfunar en víst má telja að breytingarnar eru ekki til þess fallnar að fjölga valmöguleikum fæðandi kvenna .
Fæðingarstöðum á landinu hefur fækkað jafnt og þétt síðustu ár vegna sparnaðar og nú er svo komið að skráðir fæðingarstaðir eru aðeins átta talsins .
Tilkynnt var um þá dapurlegu sparnaðarráðstöfun í vikunni að sérhæfð ung- og smábarnavernd fyrir fyrirbura yrði lögð niður í þeirri mynd sem hún hefur verið og þjónustan færð á heilsugæslustöðvar .
Mikil óánægja er meðal foreldra með breytingarnar og í gær sendi Félag barnalækna frá sér tilkynningu þar sem þessari ráðstöfun er mótmælt .
Segir það að einkenni hjá fyrirburum séu gjarnan sértæk , þannig að viðeigandi menntun , þjálfun og reynsla starfsmanna sem sinna eftirliti sé nauðsynleg .
Í óvægnum niðurskurði og illa ígrunduðum sparnaðaraðgerðum , hvort sem er í heilbrigðiskerfinu eða hjá ríkisreknum fjölmiðli , tapast oft verðmæt þekking sem hefur safnast upp á löngum tíma .
Hún verður ekki keypt á útsölu síðar meir .
