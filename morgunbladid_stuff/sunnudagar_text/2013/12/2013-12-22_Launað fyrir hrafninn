" Hér sannast hið fornkveðna að Guð launar fyrir hrafninn , " segir séra Kristján Valur Ingólfsson , vígslubiskup í Skálholti , en hann varð fyrir því óláni að krummi stal rjúpu frá honum þar sem hún hékk á svölunum hjá honum í Skálholti .
Var sagt frá hrakförum hans á mbl.is og vakti fréttin töluverða athygli .
Einar Á. Sæmundsen , fræðslufulltrúi þjóðgarðsins á Þingvöllum , las fréttina og átti eina aukarjúpu handa vígslubiskupnum og mætti með hana í eina sunnudagsmessuna og gaf honum .
Systurnar Þórhildur Júlía og Guðný Helga , dætur Einars , færðu Kristjáni Val rjúpuna góðu .
" Það er kannski rétt að taka fram að rjúpan var ekki veidd á Þingvöllum .
Þar er rjúpa friðuð og skotveiði bönnuð , " segir Kristján Valur en hann og Margrét kona hans hafa verið með rjúpur á aðfangadag í tæp fjörutíu ár , meira að segja þegar þau bjuggu í Þýskalandi í átta ár .
