S tefán Steinsson er þýðandi hins mikla rits Heródótusar frá Halíkarnassus sem hlotið hefur nafnið Rannsóknir á íslensku .
Rit Heródótusar er elsta varðveitta sagnfræðirit heimsins og var ritað á grísku á síðari hluta fimmtu aldar fyrir Krist .
Þetta er mikið verk en þar segir Heródótus sögu Persastríðanna .
Ýmsar aðrar sögur , ansi fjölbreytilegar , rata inn í frásögn hans .
Spurður um tildrög þess að hann þýddi verkið segir Stefán : " Ég gluggaði einhvern tíma í þetta rit og fannst það mjög skemmtilegt .
Ég hugsaði með mér að það þyrfti skilyrðislaust að vera til á íslensku .
Þar sem ég hafði lært grísku á mínum sokkabandsárum skellti ég mér í að þýða verkið .
Ég byrjaði árið 2007 og dundaði við það í nokkur ár .
Það var skemmtilegt að þýða þetta verk en ekki alltaf auðvelt .
Ég ímynda mér að það hafi verið álíka erfitt og að veiða lax , það gerist ekki þrautalaust en menn hafa gaman af því eða sleppa því annars .
" Af hverju er þetta merkilegt rit ? " Rannsóknir eru elsta varðveitta sagnfræðiritið .
Heródótus varð einna frægastur af grísku sagnariturunum og elstur þeirra sem rit hafa varðveist eftir .
Hann hefur greinilega verið mikill sögumaður og sjaldan látið sér verk úr hendi falla .
Hann var á þönum alla ævi að afla upplýsinga í þetta rit sitt þar sem hann lætur eiginlega allt flakka .
Það skilur hann frá öðrum sagnariturum hvað hann fer vítt og breitt og setur allt í bókina sem honum mögulega dettur í hug .
Hann segir á einum stað að hann hafi fyrir sið að skrifa allt sem honum hafi verið sagt .
Hann tekur ekki ábyrgð á því hvort það sé satt en telur samt að það verði að koma fram .
Í ritinu er hann að segja frá Persastríðunum og aðdraganda þeirra .
Verkið skiptist í níu bækur og hálf sjötta bók er inngangur að lýsingum á stríðunum .
Í miðri sjöttu bók er sagt frá orrustunni við Maraþon og þar á eftir koma frásagnir af orrustum í Laugaskörðum , við Artemisíum , Salamis , Plateu og Mýkölu .
Þetta er ekki nördabók heldur almenn skemmtilesning af því að þarna eru aðgengilegar frásagnir fyrir hvern sem er .
Um leið og lesandinn er búinn að lesa fyrstu 20 síðurnar er hann kominn inn frásögnina .
" Stefán er læknir á Akureyri og hefur þýtt nokkrar bækur .
Þar eru á meðal Karlafræðarinn eftir breska lækninn Kenneth Purvis og Gilgameskviða sem er söguljóð frá Mesópótamíu um afrek hetjukonungs .
Spurður hvort frekari þýðingar séu á leiðinni segir hann : " Ég er að skoða eitt og annað en að sumu leyti er ég eins og í töflugati eftir að hafa lokið við Heródótus .
Það má telja líklegt að maður haldi áfram síðar en ekki er víst að tímabært sé að ræða það .
" 