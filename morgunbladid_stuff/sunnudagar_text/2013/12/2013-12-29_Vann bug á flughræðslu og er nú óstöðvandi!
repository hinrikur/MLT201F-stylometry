Gífurleg flughræðsla háði Oddi Helga Halldórssyni árum saman og í 23 ár , frá 1982 til 2005 , þorði hann ekki fyrir sitt litla líf að stíga upp í flugvél , nema í eitt skipti árið 2004 en sú " ferð " – sem tók sex mínútur – var hluti af námskeiði til að vinna bug á flughræðslunni .
" Ég var mjög góður í handbolta – eins og þú veist , " segir Oddur Helgi brosandi í upphafi samtals við blaðamann .
" Þurfti þess vegna oft að fljúga á milli Akureyrar og Reykjavíkur á sínum tíma og var alltaf jafn helvíti hræddur .
Segja má að ég hafi æft með hálfum huga því um leið og ég var valinn í liðið þurfti ég að fljúga .
" Oddur Helgi er áberandi maður á Akureyri ; stofnandi L-listans , lengi oddviti hans og hefur setið í bæjarstjórn síðan 1997 .
L-listinn hlaut hreinan meirihluta í bæjarstjórn í síðustu kosningum , fyrstur framboða í sögu Akureyrar , og Oddur er nú varaformaður bæjarráðs .
Flaug ekki í 30 ár " Rúnar Guðbjartsson , sálfræðingur og flugmaður , kom norður með námskeið til að hjálpa mönnum að sigrast á flughræðslu en það reyndist mér ekki nóg .
Við vorum reyndar tveir í þeirri stöðu og Rúnar kom margoft norður til að hjálpa okkur .
" Þegar Rúnari þótti tímabært fóru tvímenningarnir í flugferð .
Það var í október 2004 : Twin Otter-vél tók á loft á Akureyrarflugvelli og lenti aftur sex mínútum síðar .
Fljótlega flugu þeir Oddur nokkrum sinnum í fylgd Rúnars á milli Akureyrar og Reykjavíkur og í febrúar 2005 var stefnan sett á útlönd .
Flogið var til Kaupmannahafnar , stoppað í einn og hálfan tíma , og snúið aftur heim til Keflavíkur með sömu vél .
Það var í fyrsta skipti sem Oddur fór utan með flugi í 30 ár ; frá því hann fór með fleiri ungum handboltamönnum að norðan og tók þátt í Partille Cup í Svíþjóð árið 1975 .
Einu sinni , 1989 , fóru þau hjón , Oddur og Margrét Þorsteinsdóttir , til Færeyja með Norrænu en hann segist þó ekki hafa verið sérlega hrifinn af því að fara um borð í ferju heldur , ekki einu sinni með Herjólfi til Vestmannaeyja , þótt hann hafi látið sig hafa það .
" Ég hef alltaf haft gaman af því að ferðast og hef komið á nánast hvern einasta blett á Íslandi .
Við Magga ferðuðumst alltaf innanlands en svo þegar útlönd opnuðust fyrir mér hef ég verið óstöðvandi .
Við höfum farið utan mjög oft síðustu árin , mest 10 sinnum , 2006 , því eftir að ég byrjaði var ég hræddur um að ef of langt liði á milli ferða gripi óttinn mig aftur .
" Oddur segist ekki lengur flughræddur , en sé þó ekki alveg búinn að venjast því að vera það ekki ! " Ég bjó til margskonar drauga áður en ég fór í flug ; taldi sjálfum mér trú um að vængurinn gæti dottið af , að ég myndi hreinlega sturlast af hræðslu og vera óviðráðanlegur um borð , en nú sofna ég hiklaust í flugi og nýt þess að fljúga .
Rúnar talaði einmitt um það á námskeiðinu að við ættum að njóta þess að fljúga ; þá missti ég allt álit á honum og var reyndar sannfærður um að hann væri algjör hálfviti ! En svo kom í ljós að hann hafði rétt fyrir sér .
Það er með flughræðsluna eins og aðra fælni , hún á ekkert skylt við skynsemi .
Mjög margir eru hræddir við mýs , en ef menn hugsa málið er öruggt mál að mýsnar eru miklu hræddir við manninn en hann við þær .
" Að sögn Odds kvaðst Rúnar líklega aldrei hafa hitt jafn flughrædda menn og tvímenningana , " en hann sagði jafnframt að það hefði verið ægilega gaman að vinna með okkur vegna þess hve ákveðnir við vorum í að vinna bug á hræðslunni , því okkur langað svo mikið að ferðast .
Uppgjöf er ekki til í mínum orðaforða og hefur aldrei verið " .
Þegar Oddur braut ísinn var dóttir þeirra Möggu í námi í Kaupmannahöfn og þangað ferðuðust þau oftast fyrstu árin .
" En síðan höfum verið komið til margra Evrópulanda og einu sinni farið til Ameríku .
Við erum á þeim aldri vera komin út úr mestu skuldahrúgunni og höfum í raun notað alla þá pening sem við getum síðustu ár í ferðalög ; við eigum ekki sumarbústað , ekki dýrt hús eða dýran bíl , og tókum þessa meðvituðu ákvörðun að eyða í ferðalög .
" Oddur er hrifnastur af Suður-Evrópu .
" Ítalía er til dæmis dásamleg , Slóvenía líka , þar er mjög fallegt og fólkið viðkunnanlegt .
Þangað fór ég með ferðaskrifstofunni Nonna í beinu flugi frá Akureyri og er vís með að gera það aftur .
" Hann nefnir líka Ungverjaland , Svartaskóg í Þýskalandi , Austurríki og Spán .
Einu sinni hafa þau Magga farið til Bandaríkjanna , voru þá í New York í nokkra daga .
Að auki hafa þau farið til Englands og Skotlands og þangað var líka gaman að koma , segir hann .
" Mér telst til að ég sé búinn að fljúga 68 sinnum yfir hafið .
" Hjónin hafa í tvígang siglt um Miðjarðarhafið og það segir Oddur dásamlegt .
" Ég hef mjög gaman af mannkynssögu og sögu almennt og var búinn að sætta mig við það á margan hátt að vera bara flughræddur og sjá aldrei ýmsa þá staði í heiminum sem mig langaði að koma til .
Fyrir mann eins og mig var því ótrúleg upplifun að standa á Péturstorginu í Róm og uppi á Acropolis-hæðinni í Aþenu .
Það var alveg stórkostlegt .
" Hann telur upp fleiri staði í suðurhluta Evrópu , en " ef ég á að velja einhverja sérstaklega úr verð ég að nefna tvær grískar eyjar , San Torrini og Mykonos .
Það var eiginlega ólýsanlegt að koma á báða þessa staði " .
Oddur og Margrét fara ekki í hefðbundnar ferðir á sólarströnd .
" Á Ítalíu fórum við til dæmis upp í fjöllin í Toscana og bjuggum í bændagistingu í viku hjá fólki sem skildi ekki orð í ensku .
Þetta gerðum við líka á Spáni ; leigðum hús með sundlaug í fjallaþorpi þar sem bjuggu 394 , og enginn talaði heldur ensku .
Maður heldur að enskan sé alheimsmál en fólk þarna skildi hvorki yes né no. Þetta var æðislegt ! " Fábreytt líf venjulegs fólks heillar Hjónunum fannst líka magnað var dvelja á Sikiley .
Þau voru í borginni Catania " og í stað þess að ganga um miðbæinn á kvöldin fórum við í úthverfi sem breyttist hreinlega í eitt stórt útigrill .
Við vorum einu útlendingarnir þar og höfðum rosalega gaman af þessu .
Við leitum ekki að vinsælustu stöðunum en höfum þó komið á marga slíka ; höfum verið í Feneyjum og síðast við Gardavatnið nú í haust .
Auðvitað er gaman að vera á Péturstorginu ásamt 200.000 öðrum á pálmasunnudag eða á Piccadilly eða Leicester-torgi á laugardagskvöldi þegar miðborg London er full af fólki að skemmta sér .
En fábreytt líf venjulegs fólks heillar mig þó mun meira .
" Oddur segist nægjusamur .
" Ég bruðla ekki og leita því að ódýrum flugsætum og gistingu þó að við gerum auðvitað vissar kröfur .
Ég á það til að liggja heilu kvöldin á netinu við að finna spennandi staði og finna besta verðið , bæði á flugi og gistingu .
" Þau hafa tvisvar farið utan með Bændaferðum og einu sinni með Nonna , sem fyrr greinir , en gerir Oddur gerir mikið af því að skipuleggja ferðirnar sjálfur .
" Þegar við fórum til Sikileyjar keypti ég miða til London á netinu og svo flug þaðan til borgar á Sikiley sem við höfðum ekki einu sinni heyrt nefnda .
Það var spennandi ! " Arsenal var áhrifavaldur Oddur Helgi hefur lengi verið stuðningsmaður enska knattspyrnuliðsins Arsenal og mikil löngun til að koma á Highbury , fornfrægan heimavöll liðsins í tugi ára til 2006 , var ein ástæða þess að hann fór á námskeiðið hjá Rúnari Guðbjartssyni til að losna við flughræðsluna .
Arsenal-aðdáandinn var í raun í kapphlaupi við tímann því veturinn 2005-2006 var sá síðasti sem Highbury var í notkun , áður en Arsenal flutti á nýjan og glæsilegan völl , Emirates .
Draumur Odds varð að veruleika 5. nóvember 2005 þegar hann fór á Highbury og sá sína menn leggja Sunderland 3:1 að velli í ensku úrvalsdeildinni .
Breytt viðhorf til lífsins Oddur Helgi ber vel söguna starfsmönnum þeirra flugfélaga sem hann hefur farið með , síðan hann braut ísinn og fór að fljúga aftur .
" Það er alveg sama við hvern ég tala ; hvort það eru starfsmenn Flugfélags Íslands , Icelandair eða Iceland Express á sínum tíma ; og erlendra flugfélaga ; allir hafa stutt mig gríðarlega vel og verið tilbúnir að hjálpa .
Ef maður er flughræddur borgar sig alls ekki að laumast með það úti í horni heldur tala um það við starfsfólkið , " segir Oddur .
" Ég er enn svolítið dyntóttur með hvar ég sit en allir eru boðnir og búnir að hjálpa .
Mér hefur fundist mikill styrkur í því og ég held því hreinlega fram að starfsmenn flugfélaganna hafi unnið þessa sigra með mér .
Fólk á Akureyrarflugvelli þekkir mig og þegar ég var farinn að fljúga á milli Akureyrar og Reykjavíkur stappaði það stanslaust í mig stálinu .
Ég skammaðist mín oft fyrir það hvers konar djöfulsins aumingi ég væri og braut mig sjálfur niður á þann hátt en ég var ég sá eini ; allir aðrir reyndu að byggja mig upp .
" Oddur segist hafa trúað því á tímabili að flughræðslan væri rót alls ills , " en breytingin á viðhorfi mínu til lífsins er ótrúleg .
Ég þjáðist lengi af þessum ofsakvíða og sjálfstraustið var ekkert .
" Hann segir flughræðslu algengari en margir haldi " en ég get fullvissað fólk um að það er styttra á milli þess en það heldur , að sofa ekki í nokkrar nætur fyrir ferðalag og að njóta þess svo að fljúga .
Mér hefur tekist að hjálpa öðrum eftir að mér var hjálpað og er alltaf til í að miðla af minni reynslu ef fólk vill .
" 