Það eru eflaust einhverjar húsmæður að anda í poka akkúrat núna yfir öllu sem þær eiga eftir að gera fyrir jólin .
Ég segi húsmæður því ég þekki afar fáa karla sem fara upp á afturlappirnar þegar jólin ganga í garð .
Þeir ná nefnilega einhvern veginn að sigla í gegnum desembermánuð alveg afslappaðir og rólegir þótt hvirfilbylurinn hreinlega hringsnúist í kringum þá .
Þetta er svona þangað til þeir hrökkva í jólagírinn , korter í jól ( þegar " allt " hefur græjað sig sjálft ...
) .
Þá verða þeir alveg alsælir og brosa svo hringinn öll jólin .
Það eru eflaust til fyrirmyndarjólamenn sem gera og græja allt , eru sveittir allan desember að búa til hina einu sönnu jólastemningu og stjana í kringum sitt fólk .
Málið er bara að ég hef aldrei hnotið um þannig menn .
Mennirnir í kringum mig komast flestir í jólastuð um svipað leyti og þeir eru búnir að skola Þorláksmessuskötunni niður með hressandi drykkjum .
Þegar þeir eru búnir að borða eru þeir til í slaginn og þá hringja þeir í mig – ýmist til að fá mig til að græja einhverjar jólagjafir fyrir sig eða fá jólagjafahugmyndir .
Ef ég á að vera alveg hreinskilin þá kemst ég alltaf í dálítið mikið jólastuð við þessi símtöl og fengi líklega höfnunartilfinningu ef þau kæmu ekki .
Mínir menn eru svo vandaðir að þeir myndu náttúrlega ekki láta sjá sig í næturopnunum í stórmörkuðum eða apótekum að redda jólagjöfunum .
Vinkona mín hringdi akkúrat þegar þessi pistill var í smíðum og þegar ég fór að segja henni frá jólaanda karlpeningsins hló hún og var alveg sammála mér .
Hún hefur heldur ekki hnotið um neinn karl sem sér um að töfra í desember .
" Þú verður að skrifa um að konur vilja alls ekki neitt úr Saga Boutique-bæklingnum í jólagjöf .
Þetta var agalegt eitt árið .
Við erum ennþá að hlæja að því fjölskyldan þegar mamma átti allt úr bæklingnum .
Þetta var árið sem pabbi var hvað mest á ferðalögum , " sagði vinkona mín og við hlógum báðar mjög mikið .
Enda vilja svona kerlingar eins og við bara eitthvað ekta í jólagjöf – minna fyrir feik .
Þótt maður sé upptekinn af því að allir sem manni þykir vænt um fái eitthvert fínerí í jólagjöf þá er þetta líka tíminn til að staldra við og meta stöðuna .
Horfa yfir farinn veg og reyna að gera örlítið betur á næsta ári en á því liðna .
Það er þess vegna sem ég verð alltaf svolítið væmin í desember og einn af föstu punktunum er að fara með eitthvert fínerí í Konukot .
Konurnar sem gista í Konukoti eiga ekkert og vantar allt sem okkur venjulegu konunum finnst sjálfsögð mannréttindi að eiga .
Það býst líklega enginn við því að hitta ættingja sína fyrir utan Konukot og því brá mér töluvert þegar ég hitti frænku mína þar í fyrra .
Ég vissi að hún hafði verið í óreglu en ég áttaði mig ekki á því að ástandið væri orðið svona slæmt .
Sumir eru fæddir undir lukkustjörnu og er ég viss um að frænka mín er það því síðan við hittumst fyrir utan Konukot er hún komin út af óregluveginum .
Það er alveg ekta – ekkert feik .
