Ég held að enginn sem les Tomas Tranströmer af athygli og nákvæmni komist hjá því að verða mjög snortinn af ljóðlist hans .
Hann er hreinn galdramaður tungumálsins , " segir Njörður P. Njarðvík .
Fyrr í haust kom út heildarsafn útgefinna ljóða sænska nóbelsskáldsins Tomasar Tranströmer í íslenskri þýðingu Njarðar .
Aðspurður segir Njörður útgáfuna eiga sér býsna langa sögu , en sjálfur fór hann að kynna sér ljóðagerð Tranströmer þegar hann flutti ásamt eiginkonu sinni , Beru Þórisdóttur , til Svíþjóðar árið 1966 .
" Kunningi minn benti mér á að lesa ljóð Tranströmer .
Ég fékk strax mikinn áhuga á honum og hef fylgst með ljóðum hans allar götur síðan .
Þegar hann fékk Bókmenntaverðlaun Norðurlandaráðs árið 1990 þýddi ég svolítið úrval úr bókum hans og verðlaunabókina , Fyrir lifendur og dauða , í heild sinni og gaf þetta út sjálfur undir titlinum Tré og himinn , " segir Njörður og rifjar upp að sama ár og Tranströmer fékk ofangreind verðlaun hafi hann fengið heilablóðfall og upp frá því misst tungumálið .
Trúr frumtexta án þýðingarbragðs " Þegar hann fékk nóbelsverðlaunin árið 2011 tók ég þá ákvörðun að nú væri gaman að ráðast í að þýða ljóðin hans í heild sinni , þ.e. allt sem hefði komið út eftir hann á bók .
Þá skrifaði ég þeim hjónum , Tomasi og Monicu , og spurði hvort ég fengi blessun þeirra fyrir þessu verkefni , því ég vildi fá persónulegt leyfi þeirra , " segir Njörður , sem kynntist Tranströmer-hjónunum fyrir um aldarfjórðungi og heimsótti þau seinast í september árið 2012 .
" Ég man hvað hann var hissa á því að ég skyldi þýða verðlaunabók hans , Fyrir lifendur og dauða , í heild sinni á sínum tíma , því honum fannst sumt þar vera svolítið erfitt að fást við , " segir Njörður og tekur fram að sér hafi þótt sérlega gott meðan hann gat leitað álits hjá Tranströmer um ýmis álitaefni í þýðingunum .
" Það skiptir miklu máli að maður hafi farið um Skerjagarðinn og í nágrenni við Stokkhólm til að skilja ljóðin hans .
Þar sem ég er búinn að þekkja Tranströmer lengi þykist ég geta ráðið í hvað hann er að fara og hvað hann er að hugsa .
Engu að síður koma upp atriði í ljóðaþýðingum þar sem væri gott að hafa aðgang að höfundinum eins og ég hafði þegar ég var að þýða ljóð eftir t.d. Kjeld Espmark .
Þá getur maður spurt höfundinn hvað sé á bak við myndina og eins hvor merkingin sé mikilvægari þegar höfundur notar orð sem hafa tvöfalda merkingu sem eiga sér enga hliðstæðu í íslenskri tungu , " segir Njörður og bætir við .
" Þegar við kona mín heimsóttum Tranströmer-hjónin í fyrra var því miður ekki hægt að leita ráða hjá Tomas um þýðingarvandamál því hann getur ekki svarað , " segir Njörður og rifjar upp að Tranströmer hafi í bók sinni Sorgargondóli lýst innilokun sinni eftir heilablóðfallið með ljóðlínunum : " Það eina sem ég vil segja / glitrar utan seilingar / líkt og silfrið / hjá veðlánaranum .
" Spurður hvaða nálgun hann hafi að leiðarljósi í þýðingum sínum segist Njörður reyna að vera eins trúr frumtextanum og hann geti án þess að það komi þýðingarbragð .
" Maður má ekki vera of háður sænskunni .
Ég velti því fyrir mér hvernig maður segi hlutina á fallegri íslensku , " segir Njörður og rifjar upp að Tranströmer hafi í samtali þeirra fyrir tæpum aldarfjórðungi lýst því yfir að " hann væri afar þreyttur á því sem hann kallaði orðabókaþýðingar " .
Gefur skáldinu samfellda rödd " Það má segja að með ljóðaþýðingum mínum sé ég að reyna að gefa Tranströmer íslenska rödd , " segir Njörður og bendir á að þótt ljóð Tranströmer hafi verið þýdd á meira en sextíu tungumál hafi hann ekki verið þýddur í heild sinni nema á þrjú tungumál , þ.e. ensku , frönsku og íslensku .
Njörður rifjar upp að fleiri hérlendis hafi þýtt ljóð Tranströmers og heilu bækurnar , m.a. Ingibjörg Haraldsdóttir sem þýddi Sorgargondól og Hjörtur Pálsson sem þýddi Eystrasölt .
" Ég þýði þetta upp á nýtt þar sem mér finnst mikilvægt að Tranströmer tali einni röddu á íslensku .
Ég vildi gefa honum eina samfellda rödd á íslensku og reyna að vera eins tryggur honum og ég framast gat .
Ég reyni að setjast í hugsæti Tranströmer og velta fyrir mér hvernig hann myndi segja hlutina á íslensku .
" Meistaralegar myndhverfingar Aðspurður í hverju snilli Tranströmer felist bendir Njörður á að nóbelsskáldið sé frægt fyrir frumlega nálgun sína á hversdagslegum hlutum , óvænt myndmálið og meistaralegar myndhverfingar .
" Hann er ekki trúmaður í kirkjulegum skilningi , en hann er mikill dulhyggjumaður .
Með tímanum hefur hann í ljóðum sínum komið sér upp aðferð þar sem hann byrjar á ofurhversdagslegu atviki sem síðan leiðir inn í hyldýpi manneskjunnar .
Ljóð hans einkennast af því að það eru engin landamæri milli innri og ytri veruleika .
Það er eins og það sé innangengt milli þess sem er innra með okkur og þess sem er fyrir utan .
Um þetta hefur hann sagt á einum stað : " Tveir sannleikar nálgast .
Annar kemur að innan , / hinn að utan / og þegar þeir mætast gefst tækifæri til að sjá sjálfan sig .
" 