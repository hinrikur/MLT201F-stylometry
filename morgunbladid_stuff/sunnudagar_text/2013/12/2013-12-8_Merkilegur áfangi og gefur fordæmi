" Ég tel þetta mjög merkilegan áfanga í starfi stofnunarinnar og til þess fallinn að gera hana að betri vinnustað og bæta ímynd hennar enn frekar , " segir Aðalsteinn Þorsteinsson forstjóri Byggðastofnunar .
Hann tók á dögunum á móti viðurkenningu eða staðfestingu þess að stofnunin hefur hlotið Jafnlaunavottun VR og er önnur íslenska ríkisstofnunin sem nær því .
Mikilvægt skref Byggðastofnun hefur með þessu fengið staðfestingu á því að búið sé að kerfisbinda launaákvarðanir og koma upp jafnlaunakerfi skv. sérstökum staðli .
Þá verður fylgst kerfisbundið með því að starfsfólk Byggðastofnunar sem vinnur sömu eða jafnverðmæt störf hafi sambærileg laun , óháð kyni .
Jafnlaunavottun VR er fyrir öll fyrirtæki og stofnanir , burtséð frá stéttarfélagsaðild starfsmanna .
" Ég fagna því að Byggðastofnun hafi ákveðið að taka þetta mikilvæga skref og sækjast eftir Jafnlaunavottun VR .
Við verðum öll , stofnanir og fyrirtæki sem og stéttarfélög , að leggja okkar af mörkum til að koma á jafnrétti kynjanna á íslenskum vinnumarkaði .
Ég vona að fleiri opinberar stofnanir fylgi fordæmi Byggðastofnunar og taki þátt í þessu verkefni með okkur , " er haft eftir Ólafíu B. Rafnsdóttur , formanni VR , í tilkynningu .
Mikilvægt byggðamál Aðalsteinn Þorsteinsson segir úttekt á launum starfsmanna Byggðastofnunar í samræmi við þá vinnu sem unnin hefur verið í launa- og mannauðsmálum innan stofnunarinnar á undanförnum árum .
Kynbundinn launamunur sé meinsemd og jafnréttismál séu sömuleiðis mikilvægt byggðamál .
Kynbundinn launamunur sé til þess fallinn að veikja grundvöll byggðar hvar sem hann sé að finna , og sé eflaust meðal margra ástæðna þess að sumstaðar hallar á konur í íbúafjölda svæða .
Leiðrétting á hverskonar misrétti komi heldur aldrei af sjálfu sér .
sbs@mbl.is 