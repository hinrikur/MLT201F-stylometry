Þjóðaröryggisstofnun Bandaríkjanna , NSA , rekur staðsetningu og hreyfingar mörg hundruð milljóna farsíma utan Bandaríkjanna , samkvæmt gögnum úr fórum uppljóstrarans Edwards J. Snowdens , fyrrverandi verktaka hjá stofnuninni .
Eftirlitinu er ætlað að greina grunsamlegar ferðir eða samskipti grunsamlegra aðila .
Til þess að sinna eftirlitinu safnar NSA saman fimm milljörðum skráa um farsíma á dag .
Upplýsingarnar eru sóttar inn á ljósleiðara og aðrar leiðslur til gagnaflutninga .
Greint var frá þessu í dagblaðinu Washington Post og sagði þar að með nýjum leiðum til að greina upplýsingarnar hefðu njósnastofnanir fengið " verkfæri til að fylgjast með fjöldanum " .
Rekja leiðir farsíma saman Blaðið hafði eftir starfsmanni NSA , sem vinnur við eftirlitið , að stofnunin fengi " gríðarlegt magn " upplýsinga um staðsetningu alls staðar að með því að fara inn í þá kapla , sem tengja símkerfi um allan heim .
Maðurinn gaf ekki upp nafn sitt , en talaði með leyfi NSA .
Í umfangi og mögulegum áhrifum á friðhelgi einkalífsins mun þessi gagnasöfnun skera sig úr þeim eftirlitsleiðum NSA , sem afhjúpaðar hafa verið síðan Snowden byrjaði að birta upplýsingar í júní .
Greinendur NSA geta notað gögnin til að finna farsíma hvar sem er í heiminum , rekja ferðir þeirra og finna tengsl milli fólksins , sem notar farsímana .
Bandarískir embættismenn sögðu Washington Post að eftirlitskerfi stjórnvalda til að safna og greina upplýsingar væru lögleg og alfarið ætluð til að afla upplýsinga um erlenda aðila .
Lögðu þeir áherslu á að gögnum væri ekki safnað um farsíma í Bandaríkjunum .
Hins vegar er ljóst að í gögnunum eru upplýsingar um tugi milljóna Bandaríkjamanna , sem fara til útlanda með farsíma sína ár hvert .
NSA hefur ekki ástæðu til að gruna að ferðir yfirgnæfandi meirihluta farsímanotenda varði bandarískt þjóðaröryggi .
Ástæðan fyrir því að stofnunin safnar öllu þessu magni upplýsinga er sú að öflugustu greiningartæki hennar , sem kallast samferðamaður eða CO-TRAVELER , gera henni kleift að skima eftir óþekktum samverkamönnum einstaklinga , sem ástæða þykir að fylgjast með þegar leiðir þeirra skerast .
Farsímar senda upplýsingar um hvar þeir , sem eru með þá á sér , eru niðurkomnir þótt ekki sé verið að nota þá til að hringja eða senda smáskilaboð .
Reikikerfið berskjaldað Með því að kortleggja ferðir farsímanotenda er hægt að greina hverja þeir hitta og umgangast .
Þjóðaröryggisstofnunin veit ekki fyrirfram hvaða upplýsingar nýtast , en það er ekki nema brot af brotabroti .
Samkvæmt innanbúðarskjali frá NSA frá því í fyrrasumar er upplýsingamagnið , sem safnast hefur í þessu eftirliti , slíkt að það " er að fara fram úr getu okkar til að melta , greina og vista " gögn .
Síðan hefur stofnunin aukið getu sína .
" Margir sameiginlegir gagnagrunnar , eins og þeir sem notaðir eru í símareiki , eru aðgengilegir í heild sinni hverju því símafyrirtæki sem þarf aðgang að hluta þeirra , " segir Matt Blaze , dósent í tölvu- og upplýsingavísindum við Pennsylvaníuháskóla , við Washington Post .
" Þetta traust á " flötum " grunni þýðir að furðu margir aðilar hafa aðgang að upplýsingum um viðskiptavini , sem þeir eru í raun ekki í neinum viðskiptum við , og leyniþjónusta – óvinveitt eða vinveitt – getur í " einni verslunarferð " náð í víðtækan lista af upplýsingum um áskrifendur án þess að skaða nema nokkur fyrirtæki .
" Niðurstaða Washington Post er sú að geta NSA til að fylgjast með því hvar símnotendur séu niðurkomnir sé sláandi .
Allt bendi til þess að vonlaust sé að reyna að verja samskipti fyrir eftirliti stofnunarinnar .
Dulkóðun og nafnleyndartól á vefnum , sem andófsmenn , blaðamenn og hryðjuverkamenn nota , vekur athygli eftirlitskerfisins .
Sömuleiðis skera þeir sig úr , sem reyna að gæta öryggis með því að nota einnota farsíma og kveikja bara rétt á þeim til að eiga stutt símtöl .
Samferðamaðurinn tekur eftir því þegar nýr sími tengist farsímasendi rétt eftir að annað símtæki var notað þar síðast , svo dæmi sé tekið .
Eftirlitið er óumflýjanlegt .
Talsmenn lýðréttinda og sumir þingmenn í Bandaríkjunum hafa haft áhyggjur af því að leyniþjónustur í Bandaríkjunum safni upplýsingum um einstaklinga og þá sérstaklega Bandaríkjamenn .
Bandaríska þjóðaröryggisstofnunin rekur ferðir fólks , sem er með farsíma á sér .
Bent er á að hægt sé að rekja ferðir , sem venjan er að kalla einkaerindi , t.d. á einkafundi , til læknis , á hótelherbergi eða á heimili .
Að mestu er um að ræða upplýsingar um fólk , sem enginn grunur leikur á að hafi gert neitt af sér .
Alþjóðamál Karl Blöndal kbl@mbl.is " Eina leiðin til að fela hvar maður er niðurkominn er að aftengjast samskiptakerfi nútímans og búa í helli .
" Chris Soghoian , tæknisérfræðingur bandarísku lýðréttindasamtakanna ACLU .
