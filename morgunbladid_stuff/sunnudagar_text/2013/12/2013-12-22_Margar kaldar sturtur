Hildur Eir er dóttir Matthildar Jónsdóttur og séra Bolla Gústavssonar heitins sem þjónaði lengi í Laufási við Eyjafjörð og varð síðan vígslubiskup á Hólum .
Hildur Eir er gift Heimi Haraldssyni .
Synir þeirra eru Haraldur Bolli og Jónatan Hugi .
Prestar hafa oft mikið að gera en aðventan hlýtur að vera sérstaklega annasamur tími .
Hefurðu einhvern tíma til þess að njóta þess að undirbúa jólin með fjölskyldunni ? " Aðventan hjá minni fjölskyldu er auðvitað mjög lituð af starfinu mínu , sem er alls ekki slæmt því ég hef oft tækifæri til að bjóða strákunum með mér í kirkjuna á tónleika og fleiri viðburði , sem er bara uppeldislega hollt og gott fyrir þá .
Í vikunni fór ellefu ára sonur minn til dæmis með mér að hlusta á kirkjukór Akureyrarkirkju syngja inn jólin og þar fékk hann að hlusta á aðra tónlist en þá sem heyrist á Léttbylgjunni og öðrum stöðvum sem hann hlustar helst á í útvarpinu .
Ég fór allt svona með pabba þegar ég var lítil , fylgdi honum í messur , á fundi og í eldriborgaraferðir og sé ekki eftir því .
Þannig efldist félagsþroskinn .
Hins vegar er ég ekki mikið að baka eða nostra við heimilið en er svo lánsöm að vera gift honum Heimi mínum sem er óttalegur kósíkall og duglegur að brasa í eldhúsinu .
Þvílík gæfa fyrir alla sem málið varðar ! " Er gott að vera prestur í Akureyrarkirkju ? " Það er yndislegt .
Húsið sjálft er engu líkt en það sem meira er ; fólkið hér er engu líkt , það hefur ekki verið erfitt að nálgast Akureyringa og mér finnst þeir undantekningarlaust mjög jákvæðir í garð kirkjunnar sem sýnir sig í mætingu á alla nýja viðburði sem hér er boðið upp á .
Hér er engin " andleg eyðimörk " , bara tignarlegur fjallahringur í anda og efni ! " Hvernig voru jólin í foreldrahúsum þegar þú varst barn ? " Stutta svarið er eiginlega það að jólin heima í Laufási voru svolítið eins og í ævintýri eftir Astrid Lindgren .
Tvö stútfull búr af mat , suðurbúr með kökum og þurrmat og norðurbúr þar sem frystikistan var og hangikjötið hékk uppi ásamt rjúpunum .
Pabbi föndraði með okkur dýrindis jólaskraut , hann var að vísu með svo mikla fullkomnunaráráttu að hann gerði þetta mest sjálfur og mamma töfraði fram hverja veisluna af annarri eins og í Gestaboði Babettu .
Svo las pabbi alltaf jólaguðspjallið fyrir kvöldverðinn á aðfangadagskvöldi og með fullri virðingu þá fannst mér þau María og Jósep vera heldur lengi að koma sér þarna til Betlehem á meðan ég sat og mændi á rjúpurnar og rjómasósuna ! En þetta hafðist allt , frelsarinn fæddist og ég mæddist af ofáti eins og reyndar allir fjölskyldumeðlimir .
Svo fór maður alltaf í messu með pabba og hlýddi á " Sjá himins opnast hlið " og " Í dag er glatt í döprum hjörtum " .
Þetta eru tveir af mínum eftirlætissálmum , ég verð alltaf meyr í glöðu hjarta þegar ég hlusta á þá , þakklát og skemmtilega væmin á svip .
" Heldur þú í gamla jólasiði úr Laufási með eiginmanni og sonum ? " Ja , kannski aðallega þann sið að borða okkur til óbóta ! Nei annars ; jólin í Laufási voru yndislegt barn síns tíma , annars tíma með öðrum viðmiðum .
En gildin eru þau sömu og við höldum í þau , til dæmis með því að taka þátt í helgihaldinu og gleðjast yfir komu Jesúbarnsins , við gerum það helst með því að treysta fjölskylduböndin og hugsa vel hvert um annað .
Ég með því að vera á þönum milli kirkju og heimilis og rífa drengina með mér en Heimir með því að töfra fram góðan mat og halda stillingu sinni þrátt fyrir að vera giftur þessu undarlega fyrirbæri sem ég er .
Eitt er reyndar nákvæmlega eins og heima í Laufási ; við borðum sama eftirréttinn og ég ólst upp við : sérstakan jólagraut búinn til úr laussoðnum hrísgrjónum , rjóma , matarlími og vanillusykri og borinn fram með heitri , þykkri berjasaft .
" Hvernig heldurðu að standi á því að þrjú barna séra Bolla eru prestar ? Lögðu prestshjónin mikla áherslu á trúna í uppeldinu ? " Við erum sex systkinin og þrjú okkar eru prestar , ég , Jóna Hrönn og Bolli Pétur .
Hin heita Hlín , Gústav og Gerður .
Jóna og Bolli hafa svo hvort sitt trompið á hendi því þau eru bæði gift prestum , svo er systurdóttir mín , hún Matthildur Bjarnadóttir , að læra guðfræði og hver veit nema fleiri feti þessa braut .
Pabbi var mikill boðberi trúar í sínu lífi án þess að ég sé að segja að hann hafi verið fullkominn , en hann lagði sig mjög fram um að lifa fallega og vera okkur góð fyrirmynd .
Það var líklega ekkert talað meira um guðfræði heima en önnur fræði og listir en það var mikið talað um bækur , ljóð , tónlist og leiklist .
Pabbi hafði áhuga á svo mörgu og gat svo margt , hann skrifaði og teiknaði og söng , var um tíma formaður úthlutunarnefndar listamannalauna og skrifaði leiklistargagnrýni fyrir Morgunblaðið .
Allt hafði þetta áhrif á okkur börnin hans og gerði okkur forvitin um lífið og mannfólkið .
Mamma var og er mjög pólitísk og fylgist gríðarlega vel með þjóðmálunum , hún kenndi okkur að standa með sjálfum okkur og var óendanlega dugleg að hrósa og uppörva börnin sín og gerir það auðvitað enn í dag .
Mamma og pabbi voru bara mjög góðir foreldrar og gerðu allt eins vel og þau gátu .
" Þú hélst fyrirlestur á heimspekikaffi hér á Akureyri á dögunum sem þú kallaður Öll ævin er dauði .
Er öll ævin dauði ? " Ég spjallaði fyrst um þennan forna málshátt og velti honum upp í tilvistarlegu og trúarlegu samhengi .
Það má til sanns vegar færa að um leið og við tökum fyrsta andardráttinn utan móðurlífs þá færumst við skrefi nær gröfinni og þannig er lífið mjög mótað af vitneskjunni um dauðann , en sú vitneskja er líka mikilvægt aðhald og kennsla í þakklæti , virðingu og auðmýkt .
En svo talaði ég mest um hlutverk kirkjunnar í nútímasamfélagi og lýsti því hvernig það hefði verið að vígjast til prests 28 ára gömul og takast á við að boða trú með róttæku hjarta í formföstu umhverfi .
Það hefur ekki alltaf verið auðvelt en smátt og smátt hefur mér þó tekist að samræma þetta að því leyti að ég læt mér þykja vænt um fallegar hefðir og virði þær en tala gegn þeim sem mér finnast vega að réttlæti og sanngirni eins og ég skil þau gildi í orði og verki Jesú Krists .
Kirkjan er umfram allt samhygðarstofnun sem þýðir að hlutverk hennar er að hlusta á fólk og taka mark á því að við höfum ólíkar þarfir , ekki ákveða hvað sé best fyrir hvern og einn út frá eigin löngunum .
" Hefur " kirkjan " ef til vill ekki verið nógu dugleg að hlusta ? " Ég held að hún sé alltaf að verða betri og betri í því að hlusta , við höfum farið í svo margar kaldar sturtur á undanförnum árum í stórum mannréttindamálum að við erum ekki söm og það er gott .
" Þú segist róttæk .
Hefurðu einhvern tíma jafnvel þótt of róttæk eða lent í vandræðum í starfi vegna skoðana þinna ? " Nei , ég hef kannski ekki beinlínis lent í vandræðum sökum róttækni en ég man samt að þegar ég blandaði mér í Kárahnjúkaumræðuna á sínum tíma og flutti útvarpsprédikun þar sem ég talaði gegn þeim framkvæmdum voru svo sem ekki allir sáttir við að ég sem prestur gerðist svo afgerandi í þeirri afstöðu .
En fólk má líka hafa þá skoðun að pólitík eigi ekki heima í prédikunarstólnum þótt ég sé því ekki sammála .
Pólitík er nefnilega guðfræði vegna þess að pólítik á að snúast um sömu gildi og kirkjan boðar , það er skylda pólitíkusa og presta til að standa vörð um mannréttindi og sinna sínu starfi sem þjónar en ekki valdsmenn .
Trúin er auðvitað pólitísk ; Jesús var ekkert alltaf þægilegur í tali , hann gerði kröfur og hann vandaði um fyrir fólki ef honum fannst það ganga á rétt annarra .
Hin kristna trú er engin ljósgeislamynd , hún er róttæk og kannski er ég bara róttæk af því að ég elska Jesú og trúi á hann .
" Gætirðu hugsað þér að starfa sem stjórnmálamaður ? " Ég gæti alveg hugsað mér einhvern tímann að fara út í pólitík en alls ekki strax því mér finnst prestsstarfið svo ótrúlega skemmtilegt og er ekki tilbúin að yfirgefa þann vettvang núna .
Ég held líka að ég geri jafnvel meira gagn sem prestur en pólitíkus , því mér sýnist á öllu að prestar hafi meiri möguleika til að starfa sjálfstætt og tjá sig um vandasöm mál , pólitíkin á Íslandi byggist svo mikið á flokkslínum og flokkshollustu , sem mér sýnist ekki mjög gefandi .
Ég held að ég myndi ekki þrífast mjög vel í slíku umhverfi og myndi ekki einu sinni skilja almennilega þessar leikreglur af því að þær eru svo skrýtnar ; að allur hópurinn þurfi að standa að baki ákveðinni skoðun .
En kannski á mann aldrei heldur að langa til að sinna valdamiklum störfum ; þar liggur oft hundur vandans grafinn , það veit aldrei á gott ef fólk sækist beinlínis eftir völdum .
" Þú virkar léttlynd , brosmild og skemmtileg .
Ertu kát að eðlisfari ? " Fólk segir stundum að ég sé mjög hress en ég myndi líklega ekki skilgreina mig sem slíka .
Ég hef vissulega mikinn húmor fyrir sjálfri mér og lífinu , ég er ófeimin og opin og á mjög erfitt með að vera hátíðleg ; ég kann það hreinlega ekki .
En þótt ég sé glaðleg og njóti þess að vera til þá bý ég líka yfir ákveðnum drunga sem á sér langa sögu : ég er sem sagt með með kvíðaröskun sem kallast OCD eða áráttu- og þráhyggjuröskun , svona eins og Jack Nicholson í myndinni As good as it gets ; munurinn á okkur er bara sá að ég er heldur hæfari í mannlegum samskiptum ! " Háir þetta þér eitthvað ? " Þessi röskun er ekki mjög þægileg en mér hefur tekist nokkuð vel að lifa fyrir ofan hana bæði með hugrænni atferlismeðferð hjá sálfræðingi og lyfjagjöf .
Þessi röskun er mjög skrýtin og birtingarmyndirnar margar en í grunninn má segja að hún snúist um óeðlilega ábyrgðarkennd og áhyggjur yfir hlutum og hugsunum sem venjulegt fólk staldrar aldrei við .
Þetta er sem sagt kvíðaröskun , ég held að þetta tengist oft Tourette og ADHD þó svo ég sé ekki með þær raskanir , enda algjör óþarfi að bera í bakkafullan lækinn .
Ég hef verið með þetta síðan ég var unglingur þannig að þetta er orðið hluti af mér , ég væri auðvitað önnur manneskja ef ég hefði þetta ekki en ég efa að ég væri betri ; sennilega væri ég bara frekar leiðinleg án þessarar fylgju ! Ég er oft mjög þung á morgnana og á erfitt með að komast á fætur .
Þegar ég er hins vegar komin á fætur þá bara vind ég mér í verkefnin en fyrst þarf ég að drekka þrjá kaffibolla uppi í rúmi og rökræða við Guð um gildi þess að svipta af mér sænginni .
Þess vegna varð maðurinn minn fyrir trúarlegri opinberun í vikunni þegar ég vaknaði með honum klukkan 5:30 að morgni og mætti með honum í ræktina klukkan 6 .
Hann sagði ekki orð er við ókum úr Naustahverfi og niður á eyri rétt eins og hann hefði orðið fyrir guðlegri vitrun .
Þetta var mjög dramatískt ! " 