T rúarlífið kraumar í Jerúsalem .
Þangað streyma kristnir pílagrímar til að sjá með eigin augum og upplifa þá staði sem tengjast Jesú Kristi og sagt er frá í Biblíunni .
Gyðingar koma víða að til að biðja við Grátmúrinn .
Þótt fylgjendur íslams og gyðingar séu fjölmennastir í þessari trúarhöfuðborg heims finnast þar hópar úr flestum kirkjudeildum og trúarhópum sem til eru .
Nokkrir af helgustu stöðum gyðinga , múslima og kristinna manna eru á litlum bletti innan múra gömlu borgarinnar .
Musterishæðin er mest áberandi en hún hefur verið bitbein múslima og gyðinga um aldir og þeir kristnu létu ekki sitt eftir liggja á sínum tíma .
Þar byggði Salómon konungur musteri sitt sem tvisvar var eyðilagt .
Á rústum musterisins er nú tákn borgarinnar , Klettamoskan með gullna hvolfþakinu ásamt hinni frægu Al-Aqsa-mosku sem múslimar telja sinn þriðja helgasta stað , næst á eftir Mekku og Medínu .
Vesturmúrinn , Grátmúrinn svonefndi , við Musterishæðina er helgasti bænastaður gyðinga .
Vagga kristninnar er í Ísrael , Landinu helga .
Heiti borgarinnar Jerúsalem mun koma fyrir yfir átta hundrað sinnum í Biblíunni .
Ferðamaður úr norðrinu kemst ekki hjá því að kalla fram gamlar tilfinningar úr barnstrúnni við heimsókn á þessa merku sögu- og trúarstaði .
Nálægðin við Guð er næstum áþreifanleg , sérstaklega við Grátmúrinn og í Grafarkirkjunni á Golgata .
Nóg væri að fylgjast með viðbrögðum langt aðkominna pílagríma og sjá þegar langþráður draumur um að biðja á þessum stöðum rætist .
Á píslargöngu Via Dolorosa er leiðin sem Jesús Kristur gekk með krossinn fyrir tvö þúsund árum til Golgata , Hausaskeljastað , þar sem hann var krossfestur .
Píslargangan hefst í múslimahverfinu , nálægt Ljónahliðinu , en þar telja menn að höll Pontíusar Pílatusar hafi staðið .
Leiðin liggur um þröngar , steinlagðar götur , aðeins inn á mikla verslunargötu araba og síðan áfram inn í hverfi kristinna , að Grafarkirkjunni .
Krökkt er af sölubúðum við götuna og stundum erfitt að standast þrábeiðni vinsamlegra en ákafra sölumanna um að koma inn og líta á úrvalið .
Pílagrímar koma við í allmörgum kirkjum og kapellum á leiðinni og á fleiri stöðum þar sem minnst er frásagna Biblíunnar af göngu Krists með krossinn .
Síðustu staðirnir og þeir mikilvægustu eru í og við Grafarkirkjuna á Hausaskeljastað sem er einn helgasti staður kristinna manna .
Þar er meðal annars minnst krossfestingarinnar og tómu grafarinnar .
Fólkið bíður í biðröðum við helgustu staðina , altarið þar sem krossfestingarinnar er minnst , steinbeð Jesú og gröfina .
Það skiptir engu þótt margt hafi breyst í borginni á tvö þúsund árum og flest verið endurnýjað .
Fólk finnur nálægðina við Guð sinn og aðrir hrífast með .
Hvernig er annað hægt á svona stað ? Fleiri tómar grafir Raunar eru fleiri staðir tilnefndir sem gröfin tóma .
Þannig fara margir kristnir pílagrímar einnig í Grafargarðinn sem er utan við Damaskus-hliðið og í helli með tómri gröf .
Margir mótmælendur trúa að það sé " staðurinn " .
Þar getur fólk farið inn í gröfina og út úr henni aftur og þannig upplifað eigin " upprisu " eins og Frelsarinn .
Oft er þröng á þingi á Via Dolorosa , þegar margir hópar eru á ferð á sama tíma .
Á píslargöngu dag einn í október varð mönnum starsýnt á mann sem gekk berfættur í hvítum kufli með jesúskegg og -hár .
Undarlegur svipur kom á suma ferðamenn , jafnvel bros á vör , en fólk vissi ekki almennilega hvernig það átti að taka þessu .
Er Hann á ferðinni ? Menn sem lifa sig inn í hlutverkið hafa sést hér áður og þá jafnvel með stóran kross meðferðis .
Göngumaðurinn hélt sínu striki og bauð verslunarmönnum góðan daginn .
Hann hafði farið þessa leið áður en nokkuð ljóst að ekki eru tvö þúsund ár liðin frá síðustu göngu hans um þessar götur .
En að lokum sneri maðurinn frá enda tepptur vegna fjölmennra ferðahópa sem stoppuðu til að hlusta á leiðsögumenn sína .
