Mennta- og menningarmálaráðuneyti hóf gerð myndlistarlaga árið 2007 og áttu þau að líta dagsins ljós ári síðar .
Inni í þeim lögum voru hugmyndir um nýtt ráð , myndlistarráð og sjóð því tengdan .
Vegna efnahagshrunsins dróst framkvæmdin og lögin voru ekki samþykkt fyrr en á síðasta ári .
Myndlistarsjóður fékk því sína fyrstu fjárveitingu á þessu ári , samtals 45 milljónir króna sem úthlutað er í tvennu lagi .
Fyrri helmingnum var úthlutað síðastliðið haust og þá fengu tæplega þrjátíu aðilar styrki .
Umsóknarfrestur vegna seinni hlutans rann út í byrjun þessa mánaðar og til stendur að úthluta styrkjum fyrir áramót .
Þar með lýkur myndlistarsjóður að óbreyttu störfum en samkvæmt fjárlögum fyrir árið 2014 er ekki gert ráð fyrir neinu framlagi til sjóðsins .
Beðið árum saman " Þetta er gífurlegt bakslag , " segir Hrafnhildur Sigurðardóttir , formaður Sambands íslenskra myndlistarmanna , SÍM .
" Við höfðum beðið árum saman eftir þessum sjóði en sjóðir af þessu tagi hafa tíðkast víða í samfélaginu , ekki síst í rannsókna- og fræðasamfélaginu .
Núna þegar sjóðurinn er loksins kominn í gagnið erum við svo óheppin að hann var settur inn á fjárfestingaáætlun ríkisstjórnarinnar í staðinn fyrir að vera settur beint á fasta fjárliði .
Þau rök eru nú notuð til að þurrka sjóðinn út .
Rökin voru alltaf þau að öllu sem viðkom fjárfestingaáætlun hefði verið ýtt út af borðinu , en nú hefur það sýnt sig að það er bara " næstum " allt .
Atvinnuvega- og nýsköpunarráðuneyti heldur sínum liðum inni og sumir fá talsvert meira , Vegagerðin fær um 700 milljónum meira sem er einmitt sama upphæð og skorin er niður í skapandi greinun .
Tilviljun ? Hjá mennta- og menningarráðuneyti er útflutningssjóður tónlistarmanna kominn inn aftur úr kuldanum og er það vel .
Eftir standa myndlistarsjóður og hönnunarsjóður – einu sjóðirnir sem enn standa á núlli .
Er það tilviljun að þar eru kvenmenn í meirihluta þeirra sem enn standa úti í kuldanum ? Í Sambandi íslenskra myndlistarmanna eru 700 listamenn og 79% þeirra eru konur .
" Hrafnhildur segir myndlistarmenn upp til hópa mjög ánægða með sjóðinn og fjölmargar umsóknir hafi borist .
Hlutverk sjóðsins er að styrkja ákveðin verkefni og sem dæmi um verkefni sem hefðu varla orðið að veruleika án aðkomu hans nefnir Hrafnhildur sýningu Kristínar Gunnlaugsdóttur sem nú stendur yfir í Listasafni Íslands .
" Án þessa styrks hefði Kristín ekki getað sett sýninguna upp .
Það er nefnilega svo skrýtið að listamönnum eru ekki greidd laun fyrir að taka þátt í sýningum í opinberum stofnunum .
Allir aðrir sem koma að sýningunum fá greitt .
Myndlistarsjóður er því kærkomið haldreipi fyrir þá sem eru að fara að sýna í stærstu sölum landsins .
" Önnur hlið er á málinu .
Til að eiga möguleika á erlendum styrkjum vegna allskyns verkefna þurfa myndlistarmenn oftar en ekki að sýna fram á mótframlag að heiman .
Myndlistarsjóður opnaði þannig stóran glugga út í heim .
" Þetta snýst með öðrum orðum ekki bara um þessar 45 milljónir króna sem myndlistarsjóður hafði til ráðstöfunar .
Margfeldisáhrifin eru mikil .
Í þeim skilningi eru þetta tvö skref aftur á bak , " segir Hrafnhildur .
Hart hefur verið í ári hjá íslenskum listamönnum eftir hrun .
" Fólk hefur verið að lifa á sparnaðinum í þeirri von að til rofi en það hefur ekki gerst .
Það að leggja myndlistarsjóð niður með þessum hætti er ekkert annað en kjaraskerðing fyrir myndlistarmenn .
Það er örvænting í fólki eftir þessi tíðindi , " segir Hrafnhildur .
Það er ekki bara hrunið , málverkafölsunarmálið kom líka hart niður á íslenskri myndlist .
" Það lokaði að miklu leyti fyrir þann möguleika að nota íslenska myndlist sem fjárfestingu .
Gömlu meistararnir fara að vísu eitthvað en það nýtist ekki hinum lifandi listamanni .
Myndverk í dag eru heldur ekki sú söluvara sem þau voru áður fyrr .
" Heldur enn í vonina Fjárlögin eru ennþá til meðferðar í þinginu og á meðan svo er heldur Hrafnhildur í vonina .
Að myndlistarsjóði verði þyrmt .
" Það er dagamunur á mér .
Fyrr í vikunni var ég býsna bjartsýn en nú er maður farinn að heyra orðróm um að skera eigi enn frekar niður við aðra umræðu í þinginu .
Ég trúi því ekki fyrr en á tekur .
Það er löngu búið að reikna út að fyrir hverja krónu sem sett er í skapandi greinar koma tvær til fimm til baka .
Ég hvet Alþingi til að hafa það í huga við lokaafgreiðslu málsins .
Það er undarleg forgangsröðun að byrja alltaf að skera niður í menningu , eins og nú er gert við myndlistar- og hönnunarsjóð .
Að ekki sé talað um Ríkisútvarpið .
Ég byrja nú ekki einu sinni á að stinga á því kýli .
" Hlutverk myndlistarsjóðs er að efla íslenska myndlist með fjárhagslegum stuðningi og kostun verkefna sem falla undir hlutverk og starfsemi myndlistarráðs samkvæmt myndlistarlögum .
Myndlistarsjóði er ætlað að stuðla að framgangi listsköpunar , kynningu og aukinni þekkingu á íslenskri myndlist hérlendis sem erlendis .
Sjóðurinn veitir verkefnastyrki sem ætlaðir eru til að auðvelda framkvæmd verkefna á sviði listsköpunar og listrannsókna , allt að 3 milljónir króna .
Jafnframt veitir sjóðurinn styrki til undirbúnings verkefna sem falla undir starfssvið sjóðsins , allt að 500 þúsund krónur .
Þar sem ekkert fé verður veitt til sjóðsins á næsta ári mun hann ekki geta rækt lögbundið hlutverk sitt , að sögn Hrafnhildar .
" Sjóðurinn er ekki lagður formlega niður en hann er gerður óstarfhæfur .
" 