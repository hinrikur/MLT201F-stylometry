Í flestum ensk-íslenskum orðabókum er " mince pie " þýtt sem " kjöthakksbaka " – kannski ekki undarlegt þar sem " mince ( d ) meat " er hakkað kjöt og " mince " þýðir jú " að hakka / hakk " .
Nú til dags er þetta hins vegar kolröng orðabókarþýðing því þetta enska jólagóðgæti inniheldur ekki eina einustu örðu af kjöti ! Þetta eru litlar , sætar bökur fylltar með " mincemeat " sem þrátt fyrir nafnið inniheldur heldur ekkert " meat " ( kjöt ) .
Ingibjörg Rósa Björnsdóttir ingibjorgrosa@gmail.com Fyrir óralöngu þýddi enska orðið " meat " jafnframt og einfaldlega " matur " , hvort sem það var fæða úr jurta- eða dýraríkinu , og þá er létt að sjá skyldleika íslenska og enska orðsins , svona fyrir orðsifjaáhugafólk .
Upprunalega var reyndar kjöt í " mincemeat " eins og sjá má í enskum uppskriftum frá 15. öld .
Þá var hakkað saman kjöt , mör , beinmergur , þurrkaðir ávextir , krydd og edik eða vín til að búa til fyllingu í alvöru kjötbökur sem voru einfaldlega borðaðar sem aðalmáltíð .
Á 18. öld var farið að nota eimuð vín í fyllinguna , þá helst koníak , og á endurreisnartímanum jókst notkun krydda á borð við negul , kanil og múskat og þar með breyttust uppskriftirnar líka .
" Mincemeat " varð sætara með aukinni notkun sykurs og hærra hlutfalli ávaxta og bökurnar voru þá frekar borðaðar sem eftirréttur .
En með tímanum var farið að líta á þessar bökur sem gamaldags rétt , eitthvað sem sveitafólk bjó bara til ofan í heimilisfólkið en þótti ekki mjög fínt .
Á Viktoríutímabilinu komust þessar bökur hins vegar í tísku sem hluti af enskum jólakræsingum , sennilega fyrir það að vera þjóðlegur og gamaldags réttur , svipað og margt af því sem prýðir íslensk jólaborð í dag .
Lengi vel var mör eða smjör notað í fyllinguna þrátt fyrir að kjötið hafi vikið en í dag er " mincemeat " búið til úr hökkuðum þurrkuðum ávöxtum og hnetum , koníaki og kryddum .
Þetta mauk er síðan notað í litlar bökur sem eru órjúfanlegur hluti af jólahefðinni í Bretlandi .
Nútímafólki til hægðarauka er hægt að kaupa tilbúið " mincemeat " í krukkum svo fæstir búa jólabökurnar til frá grunni .
Útfærslurnar eru margar en algengt er að bökurnar séu um 10-14 cm í þvermál .
Bökudeigið er einfalt smjördeig , það er flatt út frekar þunnt , hringir skornir út og hver þeirra pressaður ofan í lítil bökuform , annaðhvort mótabakka eða stök bökuform , jafnvel einnota úr álpappír .
Fyllingin er síðan sett ofan í með skeið og bökunni lokað með meira deigi og barmarnir pressaðir saman með gaffli .
Eins er vinsælt að móta stjörnur úr deiginu og leggja þær yfir fyllinguna .
Svo er flórsykri sáldrað yfir bökurnar áður en þær eru bornar fram .
Hægt er að borða ensku bökurnar hvort sem er kaldar eða volgar úr ofninum ( gætið að því að fyllingin verður sjóðheit ) , þær geymast í loftþéttum umbúðum í nokkurn tíma og svo er líka hægt að frysta þær og hita þær dálítið í ofni eða örbylgjuofni áður en þær eru borðaðar .
Rjómi eða ís á engan veginn við þessar bökur , kannski þunn vanillusósa eða hið enska koníaks- og rommbætta smjör , en allt er jú leyfilegt .
Enska jólabakan nýtur sín alltaf best á hráslagalegum desemberdegi , saðsöm og volg og að sjálfsögðu með góðum tebolla á kantinum .
Enskar jólabökur ( 10-12 stk. ) 350 g mincemeat ( fæst m.a. í Pipar og salt á Klapparstíg ) 225 g hveiti 2 msk .
sykur 125 g ósalt smjör í teningum 1 egg ( hrært ) Aðferð : Blandið hveiti , sykri og smjöri saman í hrærivél eða matvinnsluvél og bætið svo egginu rólega út í smátt og smátt .
Hnoðið deigkúlu í höndunum , hyljið hana og setjið í kæli í a.m.k. eina klukkustund .
Fletjið deigið út þunnt og skerið út stóra hringi sem geta hulið bökumótin .
Skerið út jafnmarga minni hringi , eða stjörnur ( gott til að drýgja deigið ) , til að setja ofan á fyllinguna sem er sett í hverja böku .
Ef þið lokið bökunum alveg , stingið þá gat á toppinn og penslið bökurnar með mjólk áður en þær eru settar í 200°C heitan ofn .
Bakið í u.þ.b. 20 mínútur þar til þær eru gullinbrúnar .
Passið að kæla bökurnar dálítið áður en þær eru smakkaðar , fyllingin verður sjóðheit .
Sagan segir að fólki hafi átt að borða eina böku á hverjum degi jóla , tólf alls , því það myndi færa því 12 hamingjuríka mánuði .
Í dag er talið að hver Breti borði að meðaltali 27 " mince pie " yfir jólin .
Að því gefnu að hver baka jafnist á við handfylli af smákökum , mætti þá kannski ætla að Íslendingar borði að meðaltali jafnmikið af jólasmákökum ? 