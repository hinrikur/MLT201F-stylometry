Stefán Magnússon , yfirkokkur og einn eigenda Vegamóta , segir stemninguna í miðbænum stigmagnast dag frá degi núna í aðdraganda jólanna .
Auk þess að standa vaktina í eldhúsinu við Vegamótastíg fram á Þorlák undirbúa hann og félagar líka opnun nýs staðar á nýju ári .
Gunnhildur Ásta Guðmundsdóttir gunnhildur@mbl.is Það er komin mikil stemning – æ fleiri leggja leið sína í bæinn í jólaerindum og þetta stigmagnast dag frá degi , " segir Stefán í samtali við Morgunblaðið .
Stefán stendur vaktina í eldhúsi Vegamóta fram á Þorlák en auk þess að vera þar yfirkokkur er hann einn eigenda .
Áður starfaði hann m.a. um nokkurra ára skeið á Argentínu – steikhúsi , þar sem hann lærði upphaflega til kokks .
Var hann einnig yfirkokkur um nokkurra ára skeið , auk þess sem hann starfaði einnig sem slíkur um tíma á Cafe Óperu .
" Ég var harðákveðinn í að læra kokkinn frá því ég var strákur .
Um leið og ég varð síðan löggildur til að ráða mig í vinnu , þ.e. 16 ára , var ég mættur niður á Argentínu þar sem ég vildi læra , " segir hann léttur í bragði .
Bætir hann við að um mánuð hafi tekið að sannfæra eigendurna um að óhætt væri að taka unga manninn á samning .
Það tókst þó að lokum .
Útskrifaðist hann fjórum áður síðar , með þeim yngstu sem hafa klárað fagið .
" Ætli maður hafi ekki bara fengið áhugann frá mömmu .
Hún var alltaf að taka þátt í uppskriftasamkeppnum og slíku , vann m.a. ferðir til útlanda og var ansi öflug í þessu , " segir hann um áhuga sinn á matargerð .
Opna á Skólavörðustíg Auk þess að standa vaktina á Vegamótum fram á Þorlák vinna Stefán og félagar einnig að opnun nýs staðar , Kol , á Skólavörðustíg 40 , í upphafi nýs árs .
Það er því í mörg horn að líta þessi misserin , til viðbótar við hið hefðbundna jólastúss .
" Ég mun vera hoppandi á milli , " segir hann kankvís .
Stefán gefur hér uppskrift að gröfnum laxi sem hann segir hafa fallið í góðan jarðveg á Vegamótum núna fyrir jólin .
" Þetta er tiltölulega einfalt en gríðarlega gott og fólk hefur verið mjög ánægt .
Það er svo gaman að geta boðið upp á eigin grafinn lax , " bætir hann við , og er rokinn aftur að pottunum .
Grafinn lax " tequila " með dill-majónesi og purusteik með jarðskokka-mauki og jólasósu Fyrir 4-6 1 stk laxaflak Marinering : 100 g sykur 100 g salt 30 g ferskt dill 6 cl tequila Sykri og salti er blandað saman .
Dillið saxað og blandað saman við .
Teguila er soðið .
Þessu er síðan ölluhellt yfir laxinn og hann látinn liggja í leginum í um sólarhring .
Þá er flakið skolað úr köldu vatni og skorið í sneiðar .
Dill-majónes 30 g gerilsneyddar eggjarauður 150 g olía 5 g eplaedik 10 g rauðlaukur 40 g dill smakkað til með sjávarsalti Aðferð : Allt nema olían sett í blandara og af stað .
Olíunni er síðan hellt mjög hægt ofan í , þar til sósan er hæfilega þykk .
Svínapurusteik 1½ kg partur Skorið er í fituna og hún söltuð ( helst með sjávarsalti ) .
Hitið í ofni á 100°C , helst á gufu , í 60-70 mín .
Hækkið næst hitann í 170°C , á undir- og yfirhita eða blástur , og steikið í 35 mín .
Hækkið hitann þá í 230°C til að " poppa " fituna og hafið á í 15-20 mín .
Þá á hún að vera fullkomlega elduð .
Jarðskokka-mauk 300 g jarðskokkar 100 g smjör 150 ml mjólk 100 ml rjómi salt og pipar Jarðskokkarnir eru flysjaðir , skornir í teninga og brúnaðir mjög vel í potti .
Þá er smjörið sett út í og látið krauma í nokkrar mínútur .
Næst er mjólk og rjóma hellt út á og soðið þar til jarðskokkarnir eru orðnir mjúkir í gegn .
Þetta er síðan sett í matvinnsluvél og maukað þar til silkimjúkt .
Jólasósa 600 ml nautasoð 1 dl rjómi 1 dl rauðvín 50 g jarðarberjasulta 3-4 timíangreinar 20-30 g skallottulaukur Pottur er hitaður vel .
Laukur er settur út í með rauðvíni og soðið niður .
Nautasoð er sett út í og soðið niður um helming .
Næst er timíani og jarðarberjasultu bætt út í og þykkt með maizena-mjöli .
Kryddað til með smjörklípu og smávegis sjávarsalti .
