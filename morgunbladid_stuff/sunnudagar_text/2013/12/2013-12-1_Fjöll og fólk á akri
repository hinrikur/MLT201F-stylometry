Himalajafjöllin með hvíta kolla blöstu við í fluginu frá Delí á Indlandi til Katmandhu í Nepal .
Það var ekki vinnandi vegur að reyna að telja þessa tignarlegu tinda .
Þeir eru af ýmsum stærðum og gerðum – en barnaskólalandafræðin segir þó að hundrað þeirra séu hærri en 7.200 metrar og fjórtán teygi sig upp fyrir 8.000 metrana .
Þar er Mount Everest djásn kórónunnar , það er 8.850 metrar .
Heimsins hæsti tindur var falinn í skýjunum svo ekki sást til hans í þessu flugi .
Andleg nálægð hans fór þó ekki á milli mála .
Everest er stórt fjall í allri merkingu .
Fáránleikaleikhús Við Íslendingarnir , tuttugu í hóp , komum síðla dags til höfuðborgarinnar Katmandhu .
Tollararnir á flugvellinum gerðu okkur ferðalögunum að fylla út pappíra og svara spurningum um allt milli himins og jarðar í þágu öryggis ríkisins .
Þeir virtust þó frekar áhugalitlir þegar þeir stimpluðu vegabréfin .
Nepalar eru alls 27 milljónir manna .
Um 40% þeirra búa í sveitum landsins , en aðrir í borgunum og þar af fjórar milljónir í Katmandhu .
Hún , eins og margrar aðrar borgir í Austurlöndum fjær , er fyrir okkur Íslendingum að sumu leyti eins og fáránleikaleikhús .
Hreysi og háreist hús , örbirgð og allsnægtir og ringulreið og regla .
Allt úti um allt .
Vestræn hótelin eru vin í eyðimörk þar sem við lúxusdýrin lifðum í lystisemdum praktuglega .
Frá hótelunum var gert út í skoðunarferðir í hof búddatrúarinnar , krýningarstaði keisara og musteri á fjalli þar sem aparnir stukku milli húsa .
Vinnulegar hendur og kýttar herðar Alltaf var þó áhugaverðast að kynnast aðstæðum fólksins sjálfs .
Við sáum nánast beint inn í kvikuna þegar ekið var upp til Dhulikeln , efst í Katmandhu-dalnum .
Búandfólk var á hverjum einasta akri .
Störin var slegin niðri við rót og til þess notuð sigð , rétt eins og við þekkjum sem annað mikilvægasta verkfærið í kommúnistaríkjum .
Á akrinum stóð brosandi fólk , sem sagði mér að það ynni langan vinnudag og þyrfti að leggja hart að sér til að komast af .
Sumt bar þess raunar merki , karlar með vinnulegar hendur og konurnar voru kýttar í herðum .
Og eins og fólki í Austurlöndum fjær er títt , þá krafðist það gjalds fyrir greiðann .
Myndin þýddi " monníng " .
Seðill sem ég dró úr skyrtuvasa var framlag til fólksins á akrinum .
Við vorum farþegar í gamalli rútu sem stóð þó fyrir sínu – þar sem við fórum í klettaborg sem er um 2.100 metra á hæð , það er sama og Hvannadalshnjúkur .
Þaðan var fínt útsýni niður eftir dölum og drögum ; yfir hlíðar , hólar og drög , bleika akra , sérstæðar byggingar og hlykkjótta slóða .
Og um þá lá leiðin til baka niður til borgarinnar þar sem í vegarköntum stikuðu karlar með jarðvinnuvél á milli sín og unggimbur var undir armi sveitakonu .
Kenningin er önnur " Úr lofti virtist Nepal í fyrstu ekki ósvipað Íslandi .
Milli skýja sást í jökulár sem runnu um sandfláka eða svo sýndist mér .
Svona er sveitamaðurinn sterkur í manni , allt borið saman við heimahaga .
Í fjarska sést í fjallgarðinn mikla og nægur virðist snjór og jöklar , enda hver vatnsdropi sem hér er seldur sagður vera úr Himalajafjöllunum , " segir Arngrímur Ísberg héraðsdómari .
Hann var meðal Íslendinga sem fóru til Nepal á dögunum og segir leiðangurinn hafa verið áhugaverðan .
Nepala segir Arngímur vinsamlegt fólk og fjarri því uppáþrengjandi , jafnvel ekki sölumenn .
Sá eini sem gengið hafi verulega hart fram hafi reynst Indverji , aðspurður um ætt og uppruna .
" Að morgni dags á torginu fyrir framan hótelið sem við dvöldumst á í Katmandhu ók hver stífbónaði stórjeppinn á eftir öðrum út á rykugar götur borgarinnar þar sem verkamenn höfðu horfið frá vinnu til að undirbúa hátíðahöld sem hefjast áttu eftir nokkra daga .
Jepparnir voru kirfilega merktir kosningaeftirliti Evrópusambandsins , en kosið var til þings í Nepal 18. nóvember .
Kosningarnar voru þó ekki tilefni hátíðahalda heimamanna , " segir Arngrímur .
" Í hverjum jeppa er karl og kona og yfirleitt ekur konan .
Þetta fólk er vel klætt og greitt og mér verður hugsað til forvera þeirra sem á 19. öld voru sendir í fjarlæg lönd að boða kristna trú .
Þá fannst fólki á vesturlöndum skelfilegt til þess að vita að þarna dæi fólk óskírt milljónum saman og færi í verri staðinn .
Nú er kenningin önnur en umhyggjan söm .
" Stöðugleiki er mikilvægur Róstusamt hefur verið í Nepal síðustu ár .
Borgarastyrjöld , leidd af kommúnistaflokki Nepals , hófst 1995 og var barist úti í sveitum landsins .
En svo sagði fólkið stopp eftir tíu ára stríð sem kostaði 18 þúsund lífið .
Mótmæli urðu til þess að í nóvember 2005 var samið um frið og einveldi lagt af .
Lýðveldi var stofnað og Ram Baran Yadav , fyrsti forseti Nepals , tók við völdum í júlí 2008 .
" Það er mikilvægt að hér ríki stöðugleiki .
Borgarastyrjöldin er að baki og lýðveldi er staðreynd .
Undir yfirborðinu kraumar ólga og ég óttast að enn sé nokkuð í að öldurnar lægi .
Í dag skiptir okkur mestu að fá fram á sviðið stjórnmálaflokka og fólk sem við getum treyst , " sagði Amit Bajracharva , leiðsögumaður Íslendinga í Nepal .
Til Nepals koma á ári hverju 500 til 700 þúsund ferðamenn .
Um 20% Nepala starfa við ferðaþjónustu , svo sem á hótelum , við samgöngur , minjagripagerð og svo framvegis .
Og eins og á Íslandi – að minnsta kosti til skamms tíma – er ferðaþjónustan árstíðabundin grein .
Þetta er vertíð frá í október fram í maí en allt er í dvala á tíma monsúnrigninganna .
Landbúnaður er uppspretta um 60% þjóðartekna Nepala og nú á hausti er uppskerutíð á sinneps- og hrísgrjónaökrum .
Yfir vetrartímann er hveiti og maís ræktað í sömu görðum og svo grænmeti á vorin .
Þá eru margir með kvikfé .
Um 40% Nepala búa í sveitum en aðrir í borgum og bæjum og stingur fátæktin í augun .
Neyðin er nærri og hinir fátæku frekir til fjár .
Kannski er líka bara vonlegt að fólkið sé aðgangshart í landi þar sem velferð hinna fátæku er tæpast á dagskrá af hálfu stjórnvalda .
" Það er nánast undir götubörnunum sjálfum komið hvort þau ná sér á strik .
Sum fá vinnu en ef allt fer á versta veg gætu þau vafist inn í net til dæmis glæpagengja en vegur þeirra hér í Nepal fer vaxandi , " segir Amit .
Aukin réttindi og efla stéttamun " Um fjórðungur Nepala er undir fátæktarmörkum , sem eru þau að geta keypt tvær máltíðir á dag .
Takist fólki það ekki er ekkert í stöðunni að gera , " segir Amit sem telur innviði nepalsks samfélags mjög veika .
" Það er mikilvægast tryggja fólki réttindi , vinna á stéttamun og efla menntun .
Það stendur umbótum fyrir þrifum að 80% ungmenna i borgunum eru læs en úti í sveitunum snúa þessi hlutföll á hinn veginn .
Og í landbúnaðarbyggðum ber á því að foreldar vilja ekki senda börnin í skóla , svo mikilvæg séu þau við störf á akrinum .
Fyrir vikið verður lítil hreyfing á hlutunum né framfarir , sem menntun gæti skilað .
" 