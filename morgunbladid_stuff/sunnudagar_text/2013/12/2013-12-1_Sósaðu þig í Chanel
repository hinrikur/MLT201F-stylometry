Heitasta trendið í desember þetta árið er að eiga " ljóta jólapeysu " en að því komst ég , mér til mikillar skelfingar , þegar allir og amma þeirra mættu þannig klæddir í vinnuna ( nema Haraldur , Davíð og Kolla Bergþórs ) .
Ég myndi ekki slá hendinni á móti " ljótri jólapeysu " en líf mitt hefur einhvern veginn þróast þannig að aldrei hef ég um ljótu peysuna hnotið .
Líklega er það vegna þess að mér finnst einhvern veginn skynsamlegra að eyða aurunum sínum í eitthvað fallegt og dásamlegt – ekki einhvern forljótan andskota .
Fyrir þá sem ætla að vera " all in " í desember kemur sér reyndar ágætlega að eiga " ljóta jólapeysu " og ganga í henni daglega .
Flestar peysurnar eru með svolítið víðu sniði og fela þannig desembervömdina sem belgist út þegar fólk hakkar í sig öll sætindi sem á vegi þess verða .
Svo ekki sé minnst á þá sem fá " bjórjóladagatal " og neyðast til að drekka einn kaldan hvern einasta dag desembermánaðar .
Fyrir þá sem eru dálítið í bjórnum ætla ég að minna á að í einum stórum bjór eru jafn margar hitaeiningar og í tíu brauðsneiðum með smjöri .
Þá má alveg spyrja sig að því hvort þú myndir borða tíu brauðsneiðar og fá þér strax aðrar tíu , og aðrar tíu og aðrar tíu ...
Í vikunni heyrði ég í konu sem rekur veitingastað .
Þegar ég spurði hana hvernig fyrsta helgi " jólahlabbanna " hefði gengið andvarpaði hún og trúði mér fyrir því að fólk færi dálítið út af veginum á þessum samkomum .
" Fólkið sem kemur er með tvennt í huga – að troða sig út af mat og drekka mikið .
" Þegar ég spurði hana nánar út í þetta játaði hún að það hefði þurft að hnippa í nokkrar virðulegar konur því þær hefðu orðið pöddufullar strax í forréttahlaðborðinu og óttuðust menn að þær myndu sofna ofan í brúnu sósuna og kalkúnafyllinguna .
Mikið er þetta vandað og lekkert hugsaði ég með mér .
Auðvitað er desembermánuður allt of pakkaður af alls konar uppákomum og við þurfum virkilega að hlaupa hratt ef við ætlum að ná að stimpla okkur inn í allt sem í boði er .
Og sundum þarf fólk að drekka til að komast í gegnum alla kaótíkina – þannig er raunveruleikinn hjá sumum .
Það er því ekki úr vegi að staldra aðeins við og spyrja okkur sjálf hvernig drauma-desember sé ? Mér finnst skipta máli að draga andann og njóta – smakka á kalkúninum með fyllingunni , ekki vera sjálf fyllti kalkúnninn ...
Þótt það sé mikið að gera í samkvæmislífinu megum við ekki hætta því sem heldur okkur inni á veginum í okkar daglega lífi .
Við þurfum að hreyfa okkur eitthvað pínulítið á hverjum degi , fá hjartað til að slá og ekki síst gefa okkur tíma til að fara í langar baðferðir .
Jólasveinninn kom snemma í ár og færði mér funheitt Chanel No. 5 freyðibað .
Þegar undirrituð er búin að sósa sig í Chanel í 20 mínútur eða svo verður lífið eitthvað svo dásamlegt – allavega mun dásamlegra en að sósa sig á " jólahlabba " eða drepast fyrir skaup .
Fyrir 50 árum var Marilyn Monroe spurð að því í hverju hún svæfi og auðvitað stóð ekki á svarinu : " Í Chanel No. 5 .
" Það má alltaf vinna eitthvað smá með það – er það ekki ? martamaria@mbl.is 