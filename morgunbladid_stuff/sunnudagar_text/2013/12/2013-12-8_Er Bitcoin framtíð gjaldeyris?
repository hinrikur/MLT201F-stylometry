Haldið ykkur fast , því þetta er flókið .
Bitcoin er rafrænn gjaldmiðill og greiðslukerfi ( rafmynt ) sem byggist á opnum hugbúnaði .
Hugmyndin á rætur að rekja til ritgerðar eftir aðila að nafni Satoshi Nakamoto sem birtist á póstlista áhugamanna um dulkóðun árið 2008 .
Nakamoto sagðist þá hafa unnið að útfærslunni í tvö ár .
Tæknin á bakvið Bitcoin rafmyntina byggist á dulkóðaðri runu sem er kölluð heimilsfang , og er eins konar ávísun á verðmæti .
Þessi heimilisföng má geyma þar sem hverjum og einum þykir henta , í skýinu , á harða disknum eða á pappír .
Hægt er að safna slíkum heimilisföngum saman í veski .
Heimilisföngin eru sannreynd með flóknum útreikningum sem fara fram í dreifðu jafningjakerfi ( P2P ) , þar sem fjöldi tölva um allan heim er tengdur saman .
Návkæm skrá er haldin um öll viðskipti , og er vitað hvar hver eining er niðurkomin , þó ekki sé hægt að tengja það við persónu , heldur einungis hið dulkóðaða heimilisfang .
Með þessu er tryggt að heimilisfangið ( myntin ) sé ekki afritað og notað oftar en einu sinni .
Viðskipti með rafmyntinni fara fram í gegnum dulkóðuð samskipti og sérstakan hugbúnað .
Það þarf tvo dulkóðunarlykla til .
Annar er opinber , og notaður til þess að sannreyna heimilisfangið , enn hinn er leynilegur , og er einungis sendur á milli þeirra sem standa í viðskiptunum .
Hið nýja gull ? Ný rafmynt er ekki sett í umferð af miðlægum seðlabanka eða ríkisstjórn , heldur er hún búin til jafn óðum .
Þeir sem taka þátt í að reka jafningakerfið ( sem krefst mikillar reiknigetu ) fá verðlaun ef tölvan þeirra verður fyrst til að leysa flókið reikningsdæmi , en slíkt er kallað námuvinnsla .
Takmarkað magn er í umferð af gjaldmiðlinum .
Heildarupphæð rafmyntkerfisins er 21 milljón bitcoin , en einungis er um helmingur þess kominn í umferð .
Eftir því sem aukið magn rafmyntar fer í umferð er krafist enn meiri reiknigetu til þess að skapa nýja mynt , og verðlaunin lækka um helming við ákveðna mílstólpa .
Spár gera ráð fyrir að megnið af upphæðinni fari í notkun á næstu tuttugu árum , en öll upphæðin verði komin í umferð árið 2140 .
Það er hægt að kaupa rafmynt í skiptum fyrir önnur verðmæti , hvort heldur er vöru eða annan gjaldmiðil .
Þá er einnig hægt að skipta rafmyntinni í hefðbundinn gjaldmiðill í gegnum sérstaka miðlara .
Það eru ekki margir seljendur sem þiggja þetta form greiðslu enn sem komið er , en þeim fer þó fjölgandi .
Rafmyntin var nær verðlaus fyrir þremur árum síðan , en hægt og bítandi hefur hún sótt í sig veðrið sem alþjóðlegur gjaldmiðill , og nú er svo komið að heimsmarkaðsverð á rafmyntinni er svipað og heimsmarkaðsverð gulls .
Vinsældir Bitcoin Það er auðvelt að sjá fyrir sér að fyrir áhugafólk um tölvur og upplýsingatækni hafi rafmynt á borð við bitcoin verið forvitnilegt tól sem þótt hafi gaman að fjárfesta í .
Það myndi þó seint útskýra þá gríðarlegu verðaukningu sem orðið hefur á Bitcoin undanfarið .
Undanfarið hefur eftirspurn eftir rafmyntinni verið umtalsvert meiri en framboðið .
Hvað veldur ? Ein skýring sem hagfræðingar hafa bent á er að Bitcoin er gjaldmiðill sem er óháður afskiptum stjórnmálamanna og seðlabanka heimsins þar sem hann lýtur ekki miðstýrðri stjórn .
Það er ekkert sem getur haft áhrif á gengið annað en framboð og eftirspurn , og óþarfi að óttast handstýrða gengisfellingu eða hækkun .
Þetta er í sjálfu sér áhugavert , en gengisflöktið á Bitcoin markaðnum hefur þó ekki orðið til þess að auka traust fjárfesta , þó vissulega séu fjárfestar sem stundi spákaupmennsku með þennan gjaldmiðil .
Önnur skýring er sú að kostnaður við viðskipti með rafmynt er hverfandi .
Það eru engir bankar eða kreditkortafyrirtæki sem taka umsýslukostnað af viðskiptum .
Þrátt fyrir að fyrirtækjum sem taki á móti rafmynt fjölgi ört ( þau eru nú um 10.000 ) er enn sem komið er óhentugt að nota Bitcoin í daglegum viðskiptum .
Gjaldmiðillinn hefur þó blómstrað á hinum grárri svæðum efnahagskerfisins .
Margir telja að vegna þess hve erfitt er að rekja Bitcoin greiðslur til einstaklinga sé það vinsælt í viðskiptum með ýmsan ólöglegan varning .
Víst er að gengi bitcoin hríðféll þegar netsíðunni Silk Road var lokað , en þar var rekin blómleg verslun með eiturlyf á netinu .
Þá telja margir að rafmynt sé að sama skapi kjörin til þess að stunda peningaþvætti .
Bitcoin hefur líka notið talsverðra vinsælda í löndum þar sem ýmiskonar höft eru á flæði peninga , eða gjaldmiðill er ótryggur , svo sem í Kína og Íran , en stjórnvöld í Kína bönnuðu opinberum stofnunum að stunda viðskipti með Bitcoin í síðastliðinni viku .
Hver er framtíð rafmyntar ? Það er erfitt að sjá fyrir sér að Bitcoin verði annað og meira en einhvers konar hliðargjaldmiðill þegar fram líða stundir .
Námukerfið er þannig byggt upp að það er stærðfræðilega ómögulegt að skapa meira en 21 milljón bitcoin mynta vegna þess að verðlaun námumanna lækka sífellt um helming þar til ekkert er eftir .
Það þýðir að hið takmarkaða framboð myntarinnar gerir það útilokað að hún verði almennur gjaldmiðill .
Það má þó ímynda sér að Bitcoin greiðlukerfið eigi eftir að lifa lengi .
Eftir því sem fleiri aðilar þiggja myntina , og auðveldara verður að versla með hana ( það er þegar rætt um Bitcoin debetkort og hraðbanka ) hefur það ýmsa kosti fram yfir önnur rafræn greiðslukerfi , svo sem Paypal .
Það er því mjög líklegt að Bitcoin sé komið til að vera , og ef verð og vinsældir haldast óbreyttar er ekki ólíklegt að fleiri rafrænir gjaldmiðlar eigi eftir að líta dagsins ljós .
Misjöfn er mannanna lukka Norðmaðurinn Kristoffer Koch er einn lánsamasti fjárfestir síðari ára .
Árið 2009 skipti hann 150 norskum krónum ( ca .
3.000 ísk ) í 5.000 einingar af bitcoin-rafmynt .
Hann gerði þetta fyrst og fremst í rannsóknarskyni , en hann var að semja lokaritgerð um dulkóðun gagna í tölvunarfræði .
Koch mundi lítið eftir því að hafa fjárfest í þessum nýja gjaldmiðli þar til það fóru að berast fréttir af því að verð á rafmynt hefði hækkað mikið í byrjun þessa árs og það rann upp fyrir honum að hugsanlega væri þetta orðið einhvers virði , Hann lenti reyndar í vandræðum með að muna lykilorðið sitt , en komst þó loks að fénu og sá að þessar þrjú þúsund krónur sem hann hafði fjárfest fyrir voru 105 milljóna króna virði .
Það er dágóð ávöxtun á 3.000 krónum .
Koch innleysti 20% af fjárhæðinni og keypt sér íbúð í Ósló .
Ekki fer sögum af því að hann hafi innleyst meira .
Upphaflega keypti hann á genginu 0,0054$ , en gengið hefur að undanförnu stigið stanslaust og stendur í dag í nærri 1.200$ .
Ef við gefum okkur að Koch eigi ennþá eftir 4.000 einingar af rafmynt af upphaflegu fjárfestingunni eru eftirstöðvarnar að nálgast sex hundruð milljónir íslenskra króna .
Það fór hins vegar ekki eins vel fyrir Bretanum James Howell .
Hann keypti 7.500 bitcoin árið 2009 og geymdi dulkóðann á harða disknum á tölvunni hjá sér .
Skömmu síðar hellti hann kaffi niður á vélina og skrúfaði hana í sundur og seldi í varahluti .
Hann geymdi þó harða diskinn í skrifborðsskúffunni sinni í þrjú ár , en henti honum loks í tiltekt í lok árs 2012 , algerlega ómeðvitaður að þar með var hann að henda rúmlega milljarði króna .
Howell hefur síðan eytt tíma í að leita að honum í sorplandfyllingu sem ku vera á stærð við fótboltavöll .
Hann hefur eftir öruggum heimildum að diskurinn sé nú á um 1-1,5 metra dýpi .
Eins er þekkt sagan af Lazlo Hanyecz , sem ritaði skilaboð á spjallborð bitcoin.org þann 18. maí , 2010 og bauðst til að greiða einhverjum 10.000 bitcoin fyrir að panta tvær pitsur , greiða fyrir í hefðbundnum gjaldeyri og láta senda þær til sín .
Notandi sem kallaði sig jarcos varð við beiðninni , og pantaði fyrir hann tvær með öllu frá Papa John ' s , og hlaut fyrir 10.000 bitcoin sem var þá andvirði 25$ .
Það er ekki ólíklegt að þetta séu dýrustu pitsur mannkynssögunnar .
