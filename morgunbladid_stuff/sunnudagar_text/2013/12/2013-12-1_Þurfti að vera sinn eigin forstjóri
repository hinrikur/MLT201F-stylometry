Ólafur Brjánn stofnaði vefsvæðið tónleikar.net síðastliðið vor eftir að frændi hans auglýsti eftir slíkum vef .
Ólafur er með meðfædda CP-hreyfihömlun og því hentar honum vel að starfa heima , en hann er með BS-próf í tölvunarfræði frá Háskólanum í Reykjavík og hefur starfað bæði í einkageiranum sem og hinu opinbera við hugbúnaðargerð .
Benedikt Bóas benedikt@mbl.is Það var frændi minn , Sammi í Jagúar , Samúel Jón Samúelsson , sem setti á feisbúkk að það vantaði svona síðu hérna á Íslandi .
Þaðan kemur eiginlega hugmyndin , " segir Ólafur Brjánn en hann hefur sett upp síðuna tonleikar.net , þar sem hægt er að finna og skrá , án endurgjalds , tónlistaratburði og tónleikastaði á Íslandi .
Mikilvægt að búa til tækifæri fyrir fatlaða í hugbúnaðargeiranum Ólafur stofnaði Spinna veflausnir , sem á og rekur vefinn tónleikar.net , í þeim tilgangi að vera framsækin hugbúnaðarstofa með áherslu á að nýta hæfileika fatlaðra og einstaklinga með skerta starfsgetu við gerð á veflausnum og daglegum rekstri þeirra .
" Hugmyndin með því að stofna Spinna veflausnir er að búa til tækifæri fyrir ákveðinn hóp , sem ekki hefur verið til staðar áður .
Við erum ólíkur hópur og þurfum ólíkar áskoranir .
Þess vegna er mikilvægt að bjóða upp á fjölbreytta starfsmöguleika fyrir fatlaða .
Það er gamall draumur að gera eitthvað nýtt og þegar Sammi setti spurninguna á netið þá ákvað ég að drífa mig af stað .
Við bjóðum alla tónleika velkomna á vefinn okkar sama hvort um ræðir tónleika í tónlistarskólum , trúbadora eða stórtónleika og allt þar á milli , " segir Ólafur sem hefur starfað í hugbúnaðargeiranum í 15 ár .
Mjög gagnrýninn á sjálfan sig Hann segir að síðan verði aldrei tilbúin , það sé eðli vefsíðna að vera í stöðugri þróunn .
" Maður er alltaf að bæta við .
Alltaf að laga .
Það er bæði kostur og galli .
Ég er mjög gagnrýninn á sjálfan mig og reyni að gera þetta allt fullkomið – sem þetta verður auðvitað aldrei , en maður reynir .
" Ólafur býr í Hafnarfirði ásamt eiginkonu sinni og tveimur börnum .
Hann segist þakklátur fyrir að geta unnið við það sem hann hefur áhuga á en jafnframt sinnt fjölskyldunni .
Vegna fötlunar sinnar hefði hann ekki geta unnið fullan vinnudag úti og séð um börnin líka .
" Ég þarf eiginlega að vera minn eigin forstjóri , " segir hann og hlær .
Á tónleikavef Ólafs Brjáns er einfalt að skrá tónleika og hvers kyns viðburði .
