Eins og allir vita er með öllu óheimilt að aka bíl eftir að hafa neytt áfengis .
Of margir gleyma því hins vegar á ögurstundu ; láta freistast , fyrst þeir fóru á bílnum í gleðskap , taka sénsinn og keyra heim .
Stundum kemst viðkomandi á áfangastað án skakkafalla , en slík áhætta getur haft skelfilegar afleiðingar eins og allir vita .
Hefðbundinn leigubíll kemur því oft að góðum notum og nú er boðið upp á nýja lausn fyrir þá sem fara að heiman á bílnum , drekka áfengi eða geta af einhverjum öðrum ástæðum ekki ekið heim á ný en vilja samt hafa bílinn til taks að morgni .
Fólki stendur sem sagt til boða að láta skutla sér heim á eigin bíl gegn þóknun .
Á heimasíðu Keyrðu mig heim segir að tilgangur fyrirtækisins sé að selja út ökumenn til þess að keyra viðskiptavini á einkabifreiðum þeirra heim frá mismunandi stöðum .
" Einnig miðast þjónustan við að vera forvörn gegn ölvunarakstri , " segir þar .
Þjónustan er í boði á höfuðborgarsvæðinu , startgjald er 3.990 krónur en endanlegt verð fer síðan eftir því hve langt er ekið .
Dýrasta ferðin er frá miðbæ Reykjavíkur í Mosfellsbæ , 6.990 krónur .
Öll þjónusta er greidd í byrjun ferðar , hvort sem það er símapöntun eða netbókun og skýrt er tekið fram á síðu fyrirtækisins að allir bílstjórar fyrirtækisins séu með tilskilin réttindi og með mikla reynslu sem bílstjórar .
" Einnig setjum við kröfu um að starfsfólk okkar sé með hreint sakavottorð , " segir á síðunni .
Tekið er fram að boðið sé upp á aukaþjónustu sem felst í því að skutla farþegalausum bílum heim til fólks .
Allir bílstjórar á vegum fyrirtækisins eru sagðir með slysatryggingu launþega .
" Ef starfsmenn fyrirtækisins eru tjónvaldar er Keyrðu mig heim bótaskylt .
Þjónustan er lögleg og fyrirtækið hefur öll tilskilin leyfi til að starfa .
" Nánar má fræðast um þetta á heimasíðunni www.keyrdumigheim.is .
