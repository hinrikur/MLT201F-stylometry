Alþýðulistakonan Vagna Sólveig Vagnsdóttir á Þingeyri hefur hringt inn á Næturvaktina á Rás 2 um hverja einustu helgi í aldarfjórðung og er löngu orðin hluti af þættinum .
Um áramótin verður Næturvaktin lögð niður og hefur Vagna Sólveig strengt þess heit að kveikja aldrei meir á Rás 2 og Rás 1 í mótmælaskyni .
Orri Páll Ormarsson orri@mbl.is Ég segi bara allt fínt .
Það þýðir ekkert annað , " segir Vagna Sólveig Vagnsdóttir þegar ég slæ á þráðinn til hennar vestur í Dýrafjörð á fallegum desembermorgni .
Síðan hlær hún þessum dillandi hlátri sem hlustendur Næturvaktarinnar á Rás 2 þekkja svo vel .
Um hverja helgi hringir Vagna Sólveig inn til að spjalla við umsjónarmenn þáttarins , Guðna Má Henningsson og Inga Þór Ingibergsson , um allt milli himins og jarðar .
Og velja lag til spilunar – allt frá Metallica að Hauki Morthens .
Hún er sannkölluð alæta á tónlist .
" Ég er meira í þungarokkinu á laugardögum en öðruvísi lögum á föstudögum .
Það er ágætt að blanda þessu aðeins , " segir Vagna Sólveig sem er 78 ára gömul .
Það er fólki eins og henni að þakka að Næturvaktin er óvissuferð af bestu gerð , allt getur gerst í þættinum .
Bókstaflega allt .
" Já , já , fólk er orðið vant því að ég hringi , " heldur Vagna Sólveig áfram .
" Sumir fara víst ekki að sofa fyrr en ég er búin að ná inn .
Þess vegna reyni ég yfirleitt að hringja frekar snemma .
Það er ómögulegt að halda vöku fyrir fólki .
" Aftur hlær hún .
Þess má geta að þátturinn hefst klukkan 22 og lýkur klukkan 2 eftir miðnætti .
Fjöldi hlustenda sendir Vögnu Sólveigu kveðju um hverja helgi og umsjónarmenn Næturvaktarinnar eru ósjaldan spurðir frétta af henni .
" Þetta er alveg yndislegt , " segir hún .
" Ég hef eignast fleiri vini gegnum Rás 2 en á nokkrum öðrum stað í þessu lífi .
" Langaði að senda kveðju Fyrsta símtalið má rekja aftur til ársins 1989 .
Vagna Sólveig man þó ekki nákvæma dagsetningu .
" Fyrstu árin skrifaði ég hjá mér hvað ég ætlaði að tala um og hverjum ég ætlaði að senda kveðju en þeir pappírar týndust þegar ég flutti búferlum hérna á Þingeyri fyrir þrettán árum .
Því miður .
" Spurð hvers vegna hún hafi byrjað að hringja inn á Rás 2 svarar hún því til að sig hafi langað að senda vinum og vandamönnum kveðju .
Eitt leiddi svo af öðru .
" Guðni Már Henningsson var þá með þáttinn og við náðum strax mjög góðu sambandi .
Það er svo gott að tala við hann Guðna .
Ég hringdi strax næstu helgina eftir fyrsta skiptið og fljótlega varð þetta að rútínu .
Það er ekki helgi nema ég hringi í útvarpið .
Ef ég er með gesti læt ég þá bara bíða á meðan .
Ég er orðin svo háð þessu .
Þeir hafa fullan skilning á því , gestirnir .
" Vagna Sólveig missti eiginmann sinn , Snorra Bergsson , árið 1988 og eftir það fór hún að sinna trélistinni af meiri þunga .
" Ég notaði næturnar oft til að smíða og þá var upplagt að opna fyrir útvarpið .
Seinni árin hefur Rás 2 verið opin hjá mér allan sólarhringinn .
Ég slekk aldrei á henni , ekki einu sinni meðan ég sef .
" Mikil og góð vinátta hefur tekist með Vögnu Sólveigu og Guðna Má enda þótt þau hafi bara einu sinni hist augliti til auglitis .
Hann hefur til dæmis verið duglegur að kaupa af henni listaverk gegnum tíðina .
" Þegar Guðni frétti að ég spáði í bolla vildi hann endilega senda mér bolla vestur svo ég gæti spáð fyrir honum .
Ég sagði enga þörf á því enda nægði mér að heyra röddina til að spá fyrir fólki .
Bað hann mig þá að lýsa sér sem ég gerði af mikilli nákvæmni .
Hafði ég þó aldrei séð hann .
Guðni spurði mig hvað hann hefði mörg augu og ég svaraði um hæl að þau væru tvö en annað ónýtt .
Það passaði en Guðni er blindur á öðru auga eftir slys sem hann varð fyrir sautján ára gamall .
Þó Guðni sé svona stór og mikill er ekki hægt að hugsa sér ljúfari og mýkri mann .
" Hugsanlega göldrótt Vagna Sólveig veit ekki hvaðan hún hefur þessa gáfu en getur þess að Galdra-Leifi , frægur maður á sinni tíð fyrir vestan , hafi verið afi hennar .
" Þess vegna segja allir að ég sé göldrótt .
Það getur vel verið .
" Fyrir fáeinum misserum byrjaði ungur maður , Ingi Þór Ingibergsson , að stjórna Næturvaktinni á móti Guðna Má .
Þau Vagna Sólveig hafa líka smollið saman og hún meðal annars prjónað á börnin hans .
" Ingi Þór er yndislegur drengur .
Alveg sama ljúfmennið og Guðni .
Þeir taka svo vel á móti öllum hlustendum sem hringja inn .
Enginn mannamunur er gerður .
Þeir tala eins við alla og öllum líður betur á eftir .
Það er einstakur hæfileiki .
Guðni og Ingi Þór hafa ekki bara röddina með sér heldur líka hlýjuna og þroskann .
Ég ann þessum mönnum eins og þeir væru í fjölskyldunni og á eftir að sakna þeirra svakalega mikið .
" Sú ákvörðun að leggja Næturvaktina niður frá og með áramótum hefur kallað á hörð viðbrögð hjá aðdáendum þáttarins .
Þar er Vagna Sólveig í broddi fylkingar .
" Ég þoli ekki að þessi þáttur sé að hætta .
Svo ég segi það nú bara alveg eins og er .
Þegar hann Guðni minn verður búinn með síðustu vaktina á gamlárskvöld mun ég loka fyrir Rás 2 og Rás 1 og opna aldrei fyrir þær aftur .
" Hún hefur heyrt í mörgum unnendum Næturvaktarinnar sem eru í sömu hugleiðingum .
" Það er mikið miðaldra og eldra fólk sem hringir þarna inn .
Fólk sem hætt er að skemmta sér , nennir ekki að horfa á bíómyndir á föstudags- og laugardagskvöldum og vill bara hlusta á gott íslenskt útvarp .
Skemmtilegar samræður og góða tónlist .
Það er ekki fallegt að níðast á þessu fólki .
" Innst inni vonar Vagna Sólveig þó að húsbændur í Efstaleitinu sjái sig um hönd .
Hætti við að leggja Næturvaktina niður .
" Menn hljóta að átta sig á því fyrr en síðar að þeir eru að gera hrapalleg mistök .
Þetta gæti riðið Rás 2 að fullu .
Þess vegna mun ég halda í vonina – alveg fram á gamlárskvöld .
" Svarar Páll ? Spurð hvort hún hafi reynt að hringja í Pál Magnússon útvarpsstjóra til að ræða málið við hann segir Vagna Sólveig svo ekki vera .
" Þýðir nokkuð að hringja í Pál ? Svarar hann nokkuð ? Ég held hann eigi heldur ekki eftir að verða mikið lengur í þessu starfi .
" Höfundur þessa viðtals skorar hér með á Pál Magnússon að taka upp símann og hringja í Vögnu Sólveigu Vagnsdóttur og útskýra ákvörðunina um að leggja Næturvaktina niður persónulega fyrir henni .
Minna má það varla vera eftir aldarfjórðungs framlag til dagskrárgerðar á Rás 2 .
Án þess að fá krónu greidda .
Vagna Sólveig er í skránni .
Hún ætlar að sjálfsögðu að hringja inn í síðasta þátt Næturvaktarinnar enda þótt hún geri sér grein fyrir því að það geti orðið tilfinningaþrungið .
" Ætli ég hágráti ekki bara .
" Fari allt á versta veg er alls ekki sjálfgefið að Guðni Már og Ingi Þór séu Vögnu Sólveigu og öðrum aðdáendum Næturvaktarinnar glataðir fyrir fullt og allt .
Fleiri útvarpsstöðvar eru í landinu og ekki ólíklegt að einhver eða einhverjar þeirra eigi eftir að falast eftir kröftum þeirra .
Gerist það mun Vagna Sólveig að sjálfsögðu snúa skífunni á útvarpinu sínu í ofboði til að finna réttu tíðnina .
Stendur með Adolf Inga Okkar kona á eftir að sakna fleira fólks sem nú kveður Ríkisútvarpið .
Nefnir hún íþróttafréttamanninn Adolf Inga Erlingsson sérstaklega í því sambandi .
" Mér hefur lengi þótt Adolf Ingi besti íþróttafréttamaður landsins og skil ekki hvernig RÚV hefur farið með hann .
Ég stend þétt við bakið á honum núna þegar hann fer í mál við stofnunina .
" Þess utan er hún ósátt við þjónustu RÚV við áhugafólk um íþróttir .
" Ég er alveg boltasjúk .
Horfi á alla leiki sem ég næ í .
Nú er boltinn mikið til kominn yfir á íþróttarás RÚV og henni náum við ekki hérna fyrir vestan .
Við erum margbúin að kvarta undan þessu en ekkert hefur gerst .
" Hún þagnar .
" Mikið er gott að létta aðeins á sér , " segir hún svo allt í einu í óspurðum fréttum .
" Mikið er ég glöð að þú skulir hafa hringt .
Tölvan mín er nefnilega biluð og þess vegna hef ég ekki getað tjáð mig um þessi mál á Facebook .
Það er þá bara ágætt að gera það í Mogganum í staðinn .
" Okkar er heiðurinn .
Talaðu við umboðsmanninn ! Vagna Sólveig hefur víða komið við á langri ævi .
Haldið fjölda sýninga á verkum sínum , komið fram í útvarpi og sjónvarpi , leikið í kvikmynd eftir Lýð Árnason og nú er verið að gera um hana heimildarmynd .
" Það komu hérna tveir útlendingar og einn Íslendingur með þeim til að túlka og vildu endilega gera um mig mynd .
Ég hafði svo sem ekkert við það að athuga .
Þeir fylgdust með mér að störfum , fóru með mér í botsía og hvaðeina .
Fólk hérna á Þingeyri botnaði ekkert í því hvers vegna þessir menn væru að elta mig um allt .
Þegar spurt var benti ég fólki hins vegar bara á að tala við umboðsmanninn minn .
Eru ekki allar kvikmyndastjörnur með umboðsmenn ? " Hún skellihlær .
Vagna Sólveig er Vestfirðingur í húð og hár .
Fæddist á Ósi í Arnarfirði árið 1935 .
Um tvítugt flutti hún til Þingeyrar og hefur búið þar allar götur síðan , ef undan eru skilin tvö ár sem hún var á Akureyri .
Vagna Sólveig hefur unnið ýmis störf gegnum tíðina en eftir að hún missti fingur í slysi fyrir um tveimur áratugum hefur hún einbeitt sér að listinni .
" Ég var að vinna við kjötvinnslu hérna á Þingeyri þegar ég festi fingurinn í einni vélinni og hann skarst af .
Það sem verra var , hann fannst aldrei aftur .
Við vorum að vinna kjöt fyrir rússneskan togara og ætli fingurinn hafi ekki bara komið upp úr einhverjum kjötpakkanum úti á rúmsjó .
Það hefur verið sjón að sjá .
" Hún hlær .
Þagnar síðan .
" Það er auðvitað ekki hlæjandi að þessu .
" Guð tekur og guð gefur .
Eftir að hún missti fingurinn fór Vagna Sólveig að tálga fígúrur úr spýtum .
Fyrst eina , svo aðra og áður en hún vissi var hún farin að sýna og selja verk sín út um allt .
Listsköpunin á vel við hana og meðan heilsan leyfir hyggst hún halda áfram á þeirri braut .
Mest eldri borgarar á Þingeyri Vögnu Sólveigu og Snorra varð fimm barna auðið en misstu eitt á öðru ári úr heilahimnubólgu .
Tvö barnanna búa á Þingeyri og tvö fyrir sunnan .
Hún á orðið fjölmörg barnabörn og er meira að segja orðin langamma .
Ömmustelpurnar hennar , þær Natalía og Bríet , feta stundum í fótspor ömmu sinnar og hringja inn á Næturvaktina á Rás 2 .
Senda henni þá gjarnan kveðju .
Spurð um lífið fyrir vestan segir Vagna Sólveig Þingeyri mega muna sinn fífil fegri .
Þar búa nú mest eldri borgarar og fjölmörg hús aðeins í notkun yfir sumartímann .
" Það standa um fjörutíu hús auð hérna yfir vetrartímann , maður sér þetta best núna þegar búið er að skreyta og setja upp ljós fyrir jólin .
Ekki er langt síðan hér voru þrír pöbbar og hægt var að fara á pöbbarölt .
Nú er miklu rólegra yfir öllu .
" Hún segir þetta áhyggjuefni til lengri tíma litið .
" Vísir úr Grindavík rekur hérna frystihús .
Ef það og elliheimilið væru ekki veit ég ekki hvað væri .
Aðra vinnu er varla að fá .
Búið er að loka flugvellinum og nú á að fara að loka Póstinum .
Þetta er ekki gæfuleg þróun .
" Hún segir þetta synd enda sé afskaplega fallegt á Þingeyri og engin hætta á snjóflóðum eins og víðast hvar á Vestfjörðum .
" Ég sé ekki að fólki komi til með að fjölga hérna .
Það er ekkert húsnæði að fá .
Búið að selja það allt brottfluttum Dýrfirðingum sem koma svo í eina eða tvær vikur á sumrin .
Þess utan standa húsin tóm .
Það er sorglegt .
" Hún gerir stutt hlé á máli sínu .
" En hvað ertu annars að leiða mig út í þessa sálma ? Maður á ekki að barma sér , heldur gleðjast .
Alla vega á meðan maður getur ennþá hlegið .
" Þið getið rétt ímyndað ykkur hvernig hún fylgir þeim orðum úr hlaði ...
