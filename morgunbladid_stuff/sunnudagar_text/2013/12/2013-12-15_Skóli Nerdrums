Í Noregi er komin út bók er nefnist The Nerdrum School .
Í henni eru nýleg málverk eftir hinn kunna norska málara Nerdrum , sem var um nokkurra ára skeið búsettur hér á landi , ásamt myndum af verkum um áttatíu lærlinga og aðstoðarmanna hans á undanförnum árum .
Margir þeirra eru farnir að láta að sér kveða í myndlistarheiminum svo eftir er tekið .
Fyrrverandi ritstjóri tímaritsins Art in America , Richard Vine , sem er jafnframt virtur listrýnir , skrifar formála að bókinni og veltir fyrir sér hvernig litið hefur verið framhjá þeim áhrifum sem verk og hugmyndir Nerdrums hafa haft á fjölda listamanna .
Meðal höfunda myndverka í bókinni eru Íslendingarnir Stefán Boulter og Víðir I. Þrastarson .
