Guðmundur Kristinsson , fyrrverandi bankamaður á Selfossi , er að verða 83 ára .
Hann er höfundur nokkurra bóka en þar á meðal eru Heimur framliðinna , ævisaga föður hans sem ber heitið Kristinn Vigfússon staðarsmiður , tvö bindi af Sögu Selfoss og bókin Styrjaldarárin .
Guðmundur er útgefandi metsölubókarinnar Sumarlandið , sem nú hefur verið gefin út i fimmta sinn .
Sumarlandið kom fyrst út fyrir jól árið 2010 , rataði á metsölulista , seldist upp á þremur vikum og var endurprentuð eftir jól en það upplag seldist einnig upp og bókin var því prentuð í þriðja sinn og svo í það fjórða .
Nú er fimmta prentun bókarinnar komin í verslanir .
Í þessari sívinsælu metsölubók lýsa framliðnir andláti sínu og dvölinni í öðrum heimi .
Þegar Guðmundur er beðinn um að útskýra ástæðurnar fyrir vinsældum bókarinnar segir hann : " Áhugi á sálarrannsóknum og spíritisma er afar útbreiddur hér á landi , líklega er áhuginn hvergi meiri í heiminum .
Sjúklingar og syrgjendur fá ekki svör við því hjá kirkjunnar mönnum hvað gerist þegar maðurinn deyr , en í Sumarlandinu eru viðtöl við fólk sem er dáið , sumt fyrir áratugum , og það lýsir því nákvæmlega hvernig var að deyja , hvað við tók og hvernig heimurinn er hinum megin .
Það er ástæða til að lýsa því hér í nokkrum orðum hvað gerist þegar fólk deyr .
Þegar gamalt fólk sem liggur á spítala deyr þá vaknar það yfirleitt í rúmi hinum megin og sér ættingja sína og ástvini og þar verða miklir fagnaðarfundir .
Ef menn deyja hins vegar snögglega þá vakna þeir í blómabreiðu hinum megin .
Svo eru mörg stig þarna á milli .
Hugur mannsins er svo sterkur að hann mótar umhverfið hinum megin .
Sá sem trúir til dæmis sterkt á grafarsvefn vaknar gjarnan í gröf , þeir sem eru mjög vantrúaðir á líf eftir dauðann vakna í þoku og eru ráðvilltir og svo eru til ægilegir myrkheimar fyrir þá sem hafa framið myrkraverk og svikið aðra .
Þeir skammast sín svo mikið að þeir fara inn í myrkrið .
Frá því Sumarlandið kom fyrst út árið 2010 hef ég fengið fleiri hundruð upphringingar alls staðar að af landinu , aðallega frá eldri konum , afskaplega skemmtilegum , sem þakka mér fyrir , sumar eru hreinlega klökkar .
Ein þeirra sagði við mig : " Nú kvíði ég ekki fyrir að deyja , nú hlakka ég bara til .
" Viðtökurnar sem Sumarlandið hefur fengið hafa því verið gríðarlega góðar og það er fremur óvenjulegt að bók komi út í fimm útgáfum á þremur árum .
Ég er búinn að þýða bestu kaflana yfir á ensku og er með þá tilbúna til útgáfu .
Ég ætla að skoða það mál betur eftir áramótin .
Svo vísa þeir mér vitanlega leiðina hinum megin .
" Gæfa að kynnast afburðamiðlum Verðurðu aldrei var við vantrú fólks á spíritisma ? " Fyrir nokkrum áratugum blossuðu upp með reglulegu millibili i Morgunblaðinu mjög heiftúðugar deilur um spíritismann og þá ætluðu menn að kaffæra fylgjendur stefnunnar en þeir létu ekkert eiga hjá sér .
Nú eru þessir rokkar þagnaðir .
Ég bjóst við að einhverjir myndu gagnrýna þessa bók en hef til dæmis ekki heyrt eitt gagnrýnisorð frá prestunum .
Sumir þeirra eru meira að segja farnir að segja í minningarorðum að nú sé hinn látni kominn í Sumarlandið og búinn að hitta sína nánustu .
" Hvenær vaknaði áhugi þinn á spíritisma ? " Þegar ég var barn var ég mjög forvitinn um það hvað yrði um dáið fólk , en fullorðna fólkið gaf mér engin svör .
Svo var það í júlí 1966 að við hjónin vorum að koma úr skemmtiferð á Vestfjörðum og mættum bíl á blindhæð .
Þarna varð afar harður árekstur og sjúkraflugvél var send til að flytja Ásdísi konu mína á Landspítalann og þar var hún fram að jólum , hægri fóturinn mjög illa brotinn fyrir neðan hné .
Læknir vildi taka fótinn af en annar sagði að það yrði að reyna að bjarga fætinum .
Það var reynt en heppnaðist ekki vel og sagt var við konu mína að nú væri langt og erfitt stríð framundan .
Þá hikaði ég ekki við að hringja í Ragnhildi Gottskálksdóttur í Tjarnargötunni sem var frægur huglæknir , bænheit og sannkristin .
Lögregluþjónn fór með mér og við bárum Ásdísi þangað upp til Ragnhildar .
Mánuði seinna tók læknir umbúðir af fæti Ásdísar , ljómaði og sagði : " Þetta er meiri hamingja Ásdís mín en hægt var að búast við .
" Ég hef aldrei verið í vafa um að Ragnhildur bjargaði fætinum .
Þegar sálarrannsóknarfélag var stofnað á Selfossi kom einn sterkasti miðill í heimi , Englendingurinn , Horace Hambling , fimm sinnum til Selfoss og bjó hjá okkur hjónunum .
1973 kynntumst við Björgu Ólafsdóttur sem var heimilisvinur í þrjátíu ár , rammskyggn og traustur og góður miðill .
Sjálfur er ég ekki skyggn en það hefur verið mikil gæfa að kynnast þessum afburðamiðlum .
Sonur okkar Ásdísar , Ingvar , fórst í bílslysi í mars 2002 .
Ekki löngu eftir það bauð Þorsteinn Pálsson okkur til London og við vorum hjá þeim hjónum í viku .
Ég var fljótur að fara í aðalstöðvar Sálarrannsóknarfélagsins við Hyde Park og bað um fund með miðli .
Ég valdi skyggnimiðil og við hjónin vorum bæði á þeim fundi , gáfum ekki upp nöfn né hvaðan við vorum og veittum engar upplýsingar sem gætu komið miðlinum að gagni .
Miðillinn lýsti föður Ásdísar í tíu atriðum og sagði síðan að sonur okkar væri þarna hjá okkur og taldi upp um þrjátíu atriði sem tengdust honum .
Það var vita vonlaust að hann hefði getað vitað þessa hluti án þess að Ingvar væri þarna .
Síðan erum í góðu sambandi við son okkar í gegnum góða miðla .
" Þú ert sannfærður spíritisti , en hver heldurðu að sé tilgangur lífsins ? " Hinum megin eru engir peningar eins og við notum í jarðlífinu .
Þar eru það góðverkin sem við gerum í lifanda lífi sem eru hin raunverulegu verðmæti .
Tilgangur jarðlífsins er því að þroska sjálfan sig og sýna styrk með því að gera sem flest góðverk .
" Vantar fólk með lífsreynslu Mig langar til að fara í aðrar áttir og ræða aðeins við þig um stjórnmál því ég veit að þú hefur mikinn áhuga á þeim .
" Ég fór í Menntaskólann í Reykjavík 1947 og þar gekk ég í Heimdall , félag ungra sjálfstæðismanna .
Við vorum í hópi hvítliða sem stóðu vörð um Alþingishúsið þegar kommúnistar gerðu árás á það árið 1949 þegar aðildin að NATÓ var samþykkt .
Ólafur Thors og Bjarni Benediktsson , sem voru sannir foringjar , stofnuðu lið til að verja Alþingi og ég var í þeim hópi .
Það rigndi grjóti yfir okkur .
Svo fór Bjarni Ben gangandi í mannhafinu framhjá Landsímahúsinu og inn í Sjálfstæðishúsið .
Ég stóð rétt hjá við dyrnar á Landsímahúsinu þegar trylltur kommúnisti stökk á bakið á Bjarna og tók hann kverkataki .
Nærstaddir björguðu Bjarna sem slapp inn í Sjálfstæðishúsið og fór þar upp á svið .
Honum var brugðið og vandaði kommúnistum ekki kveðjurnar .
Það var gaman að vera sjálfstæðismaður á Suðurlandi og styðja og kjósa Ingólf á Hellu sem studdi mjög framfaramál á Suðurlandi .
Þess vegna kusu margir framsóknarmenn hann líka .
Svo reið ógæfan yfir þegar kjördæmið var stækkað .
Suðurnesjamenn tóku sig saman um að ná öllum fjórum þingsætunum í prófkjöri og tókst það .
Ég sagði á opinberum fundi sjálfstæðismanna í Hveragerði að ég léti ekki bjóða mér þetta , ég ætlaði að kjósa Framsókn .
Það kom svo í ljós að sjálfstæðismenn á Suðurlandi höfðu í stórum stíl kosið Framsókn því fylgið hrundi af Sjálfstæðisflokknum en Framsókn vann eftirminnilegan sigur .
" Hvernig líst þér á ríkisstjórnina ? " Mér líst vel á hana .
Ég kaus Framsókn í síðustu kosningum og þar áður kaus ég Vinstri græna vegna þess að Steingrímur var svo ákveðinn í því að koma ekki nálægt Evrópusambandinu .
Hann sveik það loforð og ég mun ekki kjósa Vinstri græna aftur .
Ég er sjálfstæðismaður en Sjálfstæðisflokkurinn er loðinn í of mörgum málum , eins og til dæmis gagnvart Evrópusambandinu en innganga í það myndi ganga frá þjóðinni .
Sumir þingmenn flokksins fylgja svo ekki samþykktum landsfundar .
Icesave er besta dæmið um það .
Svo eru Grímsstaðir á Fjöllum þar sem átti að gefa kínverska heimsveldinu stóran hluta af hálendinu og búa til kínverska túristaparadís .
Og sjálfstæðisleiðtogar fyrir norðan urðu yfir sig hrifnir en Ögmundur Jónasson stöðvaði málið enda ekkert blávatn , sá maður , og í hópi bestu þingmanna .
Nú er deilt um flugvöllinn í Vatnsmýrinni en margir vilja koma honum í burtu .
Gersemi hverrar einustu borgar í heiminum er flugvöllur , en fulltrúar Sjálfstæðisflokksins í borginni voru ekki á móti því að hann yrði fluttur úr Vatnsmýrinni .
Staða Sjálfstæðisflokksins er ekki nógu góð , samanber að hann er með 23 prósent fylgi á landsvísu .
Ef Sjálfstæðisflokkurinn ætlar að komast hjá því að verða smáflokkur sem alltaf verður hafður úti í horni verður hann að taka sín mál til alvarlegrar skoðunar .
" Hvað er að ? " Það vantar foringja og þeir eru ekki auðfundnir .
Reyndar vantar alla íslensku stjórnmálaflokkana verulega sterka foringja en þeir eiga hins vegar góða fótgönguliða .
Við þurfum ekki fólk sem er nýútskrifað úr lögfræði heldur fólk með lífsreynslu .
Sterkustu stjórnmálamenn Evrópu á 20. öld voru gamalmenni , Churchill varð forsætisráðherra 66 ára og aftur 77 ára til 81 árs .
Adenauer varð kanslari Þýskalands og tókst að reisa Þjóðverja til virðingar meðal þjóðanna og sagði af sér 87 ára gamall .
Það er of mikil æskudýrkun í pólitíkinni , en það er lífsreynslan sem er svo mikils virði .
Ég var einu sinni ungur og hafði ekkert vit á hlutunum en núna gæti ég stjórnað .
Það góða við að eldast er að maður öðlast þroska og reynslu .
Ég hef upplifað ótalmargt , þótt ég hafi ekki sama líkamlega þrek og þegar ég var ungur og reri fjórar vetrarvertíðir í Þorlákshöfn .
Ég hef séð breytta tíma .
Nú eru margir unglingar illa læsir fimmtán ára .
Enginn af þeim sérfræðingum sem ræða um það vandamál virðist koma auga á það sem blasir við , sem er að unga fólkið liggur í tölvum og sjónvarpi og gefur sér þess vegna ekki tíma til að lesa .
Nú fer ungt fólk ekki í sveit en það var hið stóra lán mitt og jafnaldra minna að fara í sveit og vera með gömlu fólki og læra af því tungutak .
Ólafur Þorláksson á Hrauni í Ölfusi var merkur og góður bóndi .
Hann sagði eitt sinn við mig : " Það eru sendir til mín óknyttastrákar úr Reykjavík sem enginn ræður við og það bregst ekki að ég skila þeim um haustið sem úrvalsmönnum .
Þessir strákar þurfa að fá útrás og ráða sér sjálfir svo ég læt þá bara á traktorinn .
" Þetta var alveg rétt hjá Ólafi , það gerir öllum gott að vera einhvern tíma í sveit .
Að vera í sveit hjá góðu fólki er þroskandi og góður skóli .
" 