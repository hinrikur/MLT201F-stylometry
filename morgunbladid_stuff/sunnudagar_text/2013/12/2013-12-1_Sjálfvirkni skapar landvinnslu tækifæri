Stjórnendur Völku ehf. gengu á dögunum frá sölu tveggja nýrra beina- og bitaskurðarlína fyrir sjávarútveginn .
Annars vegar er það Gjögur hf. á Grenivík sem kaupir snyrti- og skurðarlínu svo og flokkara – og hins vegar hefur norska fyrirtækið Gryllefjord Seafood AS keypt röntgenstýrða beina- og bitaskurðarlínu .
Sveigjanleiki eykst Menn hjá Gjögri hf. ákváðu að endurnýja hluta af búnaði í vinnslustöð sinni á Grenvík og úr varð að þeir tóku röntgenstýrða línu sem ýmis sjálfvirkur búnaður fylgir .
Með kaupunum verður fiskvinnsluhús Gjögurs eitt það sjálfvirkasta á landinu auk þess sem sveigjanleiki í framleiðslu eykst .
" Við reiknum með taka meira af hráefni til eigin vinnslu en við höfum gert hingað til , þess vegna var þörf á að endurnýja tækjakost .
Við bindum vonir við töluverða hagræðingu og verðmætaaukningu samhliða þessari breytingu , " er haft eftir Frey Njálssyni , tæknistjóra Gjögurs , í tilkynningu .
Framleiða ferskar afurðir Gryllefjord Seafood AS er nýstofnað félag með aðsetur í Gryllefjord á eyjunni Senju í Tromsfylki í Norður-Noregi .
Fyrirtækið hyggst aðallega vinna þorsk en hvítfiskvinnsla í landinu hefur verið á undanhaldi , meðal annars vegna hás launakostnaðar .
Með þessari nýju tækni og aukinni sjálfvirkni sjá menn vinnslunnar nú aftur tækifæri í landvinnslu en megnið af afurðum sínum ætla menn hjá Gryllefjord Seafood að selja ferskar á markað .
sbs@mbl.is 