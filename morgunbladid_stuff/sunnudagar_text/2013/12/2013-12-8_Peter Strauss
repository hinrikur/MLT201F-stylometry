L ítil umferð var á götum þessa lands kvöldin sem bandaríski framhaldsmyndaflokkurinn Gæfa eða gjörvileiki ( e. Rich Man , Poor Man ) var á skjánum á ofanverðum áttunda áratugnum .
Þjóðin lifði sig inn í örlagasögu Jordache-bræðranna , Toms og Rudys , og samferðarfólks þeirra , en þátturinn skartaði meðal annarra einu mesta illmenni sjónvarpssögunnar , Anthony Falconetti .
Inngrip hans í líf þeirra bræðra hafði á endanum voðalegar afleiðingar .
Ætli þessi þjóð hafi hatað nokkurt illmenni eins innilega gegnum tíðina ? Nema ef vera skyldi Joð heitinn Err .
Jordache-bræðurnir voru sem svart og hvítt .
Rudy hámenntaður , sjarmerandi og vel stæður .
Draumur allra tengdamæðra .
Tom var á hinn bóginn óheflaður utangarðsmaður sem fékk það hlutskipti í lífinu að berjast í bökkum .
Rakst allsstaðar á veggi .
Báðir voru meistaralega túlkaðir af Peter Strauss og Nick Nolte .
Óþarfi er að rekja afrek Noltes eftir Gæfu eða gjörvileika , hann hefur verið stórstjarna í Hollywood fram á þennan dag .
Orðinn 72 ára .
Minna hefur hins vegar farið fyrir Strauss og þess vegna er hann viðfangsefni þessa pistils .
Lék ungur í Shakespeare Peter Lawrence Strauss fæddist í Croton-on-Hudson í New York-ríki 20. febrúar 1947 og er því orðinn 66 ára gamall .
Faðir hans , sem var fæddur í Þýskalandi , hafði viðurværi sitt af víninnflutningi .
Strauss fékk ungur áhuga á leiklist og meðfram háskólanámi við Northwestern steig hann reglulega á svið , meðal annars í Shakespeare-sýningum .
Eftir brautskráningu flutti hann til Hollywood til að freista gæfunnar .
Fyrsta kvikmyndahlutverkið var í myndinni Hail , Hero ! 1969 en fyrstu árin lék Strauss mest í sjónvarpsþáttum og -myndum .
Stóra tækifærið kom í Rich Man , Poor Man 1976 en Strauss var meðal annars tilnefndur til Emmy-verðlauna fyrir túlkun sína á Rudy Jordache .
Hann var einnig í aðalhlutverki í framhaldsseríunni , Rich Man , Poor Man Book II , ári síðar .
Eftir það komu nokkur bitastæð hlutverk , einkum í sjónvarpi .
Má þar nefna The Jericho Mile , en Strauss fékk Emmy-verðlaunin fyrir leik sinn í þeirri mynd , Young Joe , the Forgotten Kennedy , Angel on My Shoulder og Masada .
Hápunkturinn á ferli Strauss á níunda áratugnum var þó líklega míníserían Kane og Abel sem byggðist á samnefndri bók eftir Jeffrey Archer .
Ný mynd á næsta ári Frómt frá sagt hefur fátt markvert gerst síðan enda þótt Strauss hafi lengst af verið duglegur að leika í sjónvarpsþáttum og -myndum .
Síðast brá honum fyrir í gestahlutverki í Law and Order ; Special Victims Unit árið 2010 .
Á næsta ári verður hann í aukahlutverki í kvikmyndinni Drawing Home sem fjallar um ástarsamband Catharine nokkurrar Robb og John D. Rockefeller III. Strauss hefur einnig birst annað slagið á sviði og fékk til að mynda glimrandi fína dóma fyrir túlkun sína á Ben Bradlee , fyrrverandi ritstjóra The Washington Post , í Top Secret : The Battle for the Pentagon Papers eftir Geoffrey Cowan and Leroy Aarons í sameiginlegri uppfærslu New York Theatre Workshop og L.A .
Theatre Works off-Broadway fyrir þremur árum .
Framleiðir súraldin Strauss er þrígiftur sem er líklega undir meðallagi í Hollywood .
Fyrsta eiginkona hans var Beverly Baker Paulding .
Þau gengu í heilagt hjónaband 1973 og skildu sex árum síðar .
Árið 1983 gekk hann að eiga Nicole Fons og ól hún honum tvo syni .
Þau skildu 1994 .
Frá árinu 1998 hefur Strauss verið kvæntur leikkonunni Rachel Ticotin .
Strauss og Ticotin búa í borginni Ojai í Kaliforníu , þar sem hann hefur undanfarin ár einbeitt sér að framleiðslu súraldins .
Framleiðir hvorki meira né minna en 440 tonn á ári .
Strauss hefur verið virkur í félagsmálastarfinu í borginni og meðal annars komið að æskulýðsmálum , tónlistarmálum og kvikmyndagerð .
Þá var hann um tíma talsmaður landssamtaka leitarhunda og kennir framsögn við ýmsa framhaldsskóla í ríkinu .
Loks má geta þess að Strauss er mikill náttúruverndarsinni og heitir búgarður nokkur í Santa Monica-fjallgarðinum í höfuðið á honum .
Strauss átti búgarðinn um tíma sjálfur eftir að hafa heillast af svæðinu meðan á tökum á Rich Man , Poor Man stóð um árið .
Nú er búgarðurinn í eigu hins opinbera .
