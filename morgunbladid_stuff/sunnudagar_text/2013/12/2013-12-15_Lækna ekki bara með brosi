Heilsustofnun NLFÍ í Hveragerði er með samning um endurhæfingarþjónustu við ríkið sem undirritaður var 2011 til fimm ára .
Nú er niðurskurðarhnífurinn á lofti og útlit fyrir að draga þurfi saman um fimm prósent .
Stjórnendur stofnunarinnar eru ósáttir við að taka á sig niðurskurð umfram aðrar endurhæfingarstofnanir .
Texti : Benedikt Bóas benedikt@mbl.is Ljósmyndir : Ragnar Axelsson rax@mbl.is Að labba inn á Heilsustofnun NLFÍ í Hveragerði er mögnuð upplifun .
Þarna er góð ára og gott að vera , það finnst alveg um leið og komið er inn .
Dvalargestir eru á öllum aldri og dvelja að meðaltali um fjórar vikur samkvæmt tilvísun frá lækni .
Um þriðjungur sjúklinga er yfir sjötugu enda hefur öldrunarendurhæfing verið mikilvægur þáttur í starfsemi Heilsustofnunar .
Það er stutt í brosið , ekki bara hjá dvalargestum heldur einnig hjá starfsfólki – þrátt fyrir fréttir um yfirvofandi niðurskurð sem stjórnendum finnst óréttlátur en stofnuninni er gert að taka á sig allan niðurskurð endurhæfingarstofnananna .
Stjórnendurnir skilja að það þurfi að skera niður enda tímarnir þannig .
" En það er ekki eðlilegt að ein stofnun beri allan niðurskurðinn .
Ég hefði skilið það ef þjónustan væri slæm eða Sjúkratryggingar hefðu gefið okkur slæma einkunn en það var gerð úttekt á stofnuninni hjá Sjúkratryggingum Íslands árið 2011 í undanfara nýs þjónustusamnings .
SÍ mæltu með okkur því við veitum svo góða og ódýra þjónustu .
Það er enginn vafi á því en spurningin sem við fáum ekki svar við er : Af hverju er verið að herja á okkur meira en aðra ? Það er engin skýring á því , " segir forstjóri HNLFÍ , Haraldur Erlendsson , ákaflega hissa .
Púkó í byrjun með þessar baunir Sunnudagsblað Morgunblaðsins fór í bíltúr austur fyrir fjall með sjálfan Ragnar Axelsson , RAX , með sér í farteskinu til að fanga þá stemningu sem þarna er .
Stuðið var mikið þegar við mættum , matur á borðum og þeir sem dvelja þarna nú voru að seðja hungrið með hollu fæði .
" Fáið ykkur endilega , " sagði Haraldur og það varð úr .
" Við erum búin að vera öflug í tæp 60 ár en þóttum ægilega púkó þar til fyrir 10-15 árum með grænmetisfæði og baunum og ýmsu hollustufæði .
Við erum búin að vera í þessum nútíma í mörg ár , " bætir Haraldur við .
Fólkið á Heilsustofnuninni hefur tuggið góðan og heilsusamlegan mat síðan hún var stofnuð 1955 .
" Jónas Kristjánsson læknir setti þessa stofnun á laggirnar – þá 85 ára , hann var langt á undan sinni samtíð .
Jónas var brautryðjandi náttúrulækningastefnunnar á Íslandi , hafði forystu um undirbúning og uppbyggingu Heilsuhælis NLFÍ , eins og stofnunin hét þá .
Fljótlega eftir opnun 1955 var hægt að taka á móti 40 gestum en á síðasta ári komu yfir 1.600 manns til dvalar í Heilsustofnun , " bætir Haraldur við .
Helsti gallinn er gleðin Þessir dvalargestir fara flestir heim á ný með gleði í hjarta og meiri styrk bæði andlegan og líkamlegan .
" Skilaboðin frá fólki sem kemur hingað og dvelur eru oftast þau sömu : Góður matur , frábært starfsfólk og sundlaugin svo fín og náttúran falleg og það var svo gaman .
Við lítum svo á að það sé helsta vandamál stofnunarinnar ; það er svo gaman hérna hjá okkur .
Fólk talar frekar um lífsþjálfun en segir jafnvel ekki frá sjúkraþjálfuninni eða annarri endurhæfingu .
Það hljómar eins og það hafi ekki fengið neina meðferð en því fer fjarri .
Þetta hljómar eins og skemmtiferð en það er ekki hægt að lækna bara með brosi þó að það sé vissulega partur af meðferðinni hérna hjá okkur , " segir Haraldur .
Ósk Gústafsdóttir , framkvæmdastjóri rekstrarins , bendir á að verðið á Heilsustofnun hafi lítið breyst síðan 2008 .
" Séu þær tölur miðaðar við aðra svipaða þjónustu sem ríkið kaupir er þetta mjög ódýr þjónusta , vægt til orða tekið .
Það gefur því augaleið að við erum með mjög hagkvæma þjónustu fyrir ríkið .
Við heyrum oft að við séum best geymda leyndarmál heilbrigðisþjónustunnar .
Nú erum við að hugsa , kannski viljum við ekkert vera leyndarmál lengur .
Vera sýnilegri og verða kannski bara opinbert leyndarmál þannig að fólk viti út á hvað þetta gengur , " bætir hún við .
Framlag til stofnunarinnar fyrir 2013 var 551,9 milljón króna eða sem nemur um 14 þúsund krónum á hvern legudag .
Miðað við niðurskurðartillögur ríkisstjórnarinnar fengi stofnunin 27 milljónum krónum minna á næsta ári .
Það þýddi meðal annars að hækka þyrfti daggjöld .
Andlegt , félagslegt , sálrænt og líkamlegt Náttúrulækningastefna HNLFÍ er byggð á heildrænum lækningum .
Andlegt , félagslegt , sálrænt og líkamlegt .
Í því ljósi er heilsuvandi einstaklinganna skoðaður með það í huga að líta þurfi á ástand hans í samhengi .
Meðferðarstefnan felur í sér þá viðleitni að koma á og viðhalda eðlilegum og heilbrigðum tengslum á milli einstaklingsins og umhverfis hans og efla varnir líkama og sálar gegn hverskonar vanheilsu og sjúkdómum .
Meginhlutverk Heilsustofnunarinnar er að vera heilsuverndar- , endurhæfingar- og kennslustofnun .
Við meðferð er lögð áhersla á markvissa hreyfingu , hollt mataræði , slökun og hvíld .
Fræðsla og fagleg ráðgjöf er einnig stór þáttur í starfinu og þar er lögð mest áhersla á heilsuvernd og bætta lífshætti .
Stefna Náttúrulækningafélags Íslands hefur ávallt verið sú , að auka og efla þátt hugtakanna heilbrigðis og heilsuverndar í umræðu og verkum , og víkja frá hinni einlitu sjúkdómaumræðu .
" Brosið er gott með , " segir Haraldur forstjóri .
" Svo gleymist oft að fólk kemur hingað vegna einhverra vandamála og fær þjónustu og líður miklu betur .
Hér eru fjórir læknar , tuttugu starfsmenn á hjúkrunardeild , þrír íþróttakennarar , fimm sjúkraþjálfarar , fimm sjúkranuddarar , þrír sálfræðingar , nálastungulæknir , næringarfræðingur og fjölmargir aðrir .
" Kristján Þór fyrsti ráðherrann sem kemur í 13 ár Heilsustofnunin er einn stærsti vinnustaður Suðurlands .
Hún þarf lítið að auglýsa sig vegna þess að helmingur heimilislækna á landinu vísar sjúklingum sínum til hennar .
Þá sést stofnunin ekki frá þjóðvegi 1 og gæti það kannski skýrt að Kristján Þór Júlíusson varð fyrsti ráðherrann í 13 ár til að heimsækja þennan töfrastað .
Þarna fer fram þung og meðalþung endurhæfing .
Í fjárlögum segir að stefnt sé að því að endurskilgreina þjónustukaupin og draga úr léttari endurhæfingu .
" Það er ekki langt síðan það var vinstristjórn við völd sem ekki var hlynnt einkarekstri .
Allur rekstrarafgangur , ef hann er einhver og hann hefur ekki verið neinn undanfarin ár , fer í áframhaldandi uppbyggingu .
Við höfum reynt að auka tekjur með fullborgandi gestum .
Árið 2011 vorum við skorin niður umfram sambærilegar stofnanir , en nú gerir frumvarp til fjárlaga ársins 2014 ráð fyrir að aftur verði Heilsustofnun skorin niður langt umfram sambærilegar stofnanir .
Ef af þessu verður fáum við jafnframt minni sértekjur en stór hluti dvalargesta greiðir um þriðjung af dvalarkostnaði .
Ef af verður hefur þetta í för með sér að við þurfum að segja upp fólki , sem þýðir að við getum ekki veitt þá þjónustu sem núgildandi þjónustusamningur segir til um .
Þegar við veitum ekki lengur jafngóða þjónustu þá er ekki jafnspennandi að koma .
Það er búið að skera svo mikið niður að við erum komin að þolmörkum nú þegar .
Í ljósi þessa höfum við lagt áherslu á að upplýsa ráðamenn um mikilvægi starfseminnar og vonum við að sú vinna skili sér í sanngjarnri og réttlátri niðurstöðu .
Ef þessi niðurskurður verður að veruleika erum við að tala um breytta Heilsustofnun – því miður , " segir Haraldur .
Gríðarlegur munur á nokkrum vikum Bjarni Guðmundsson fagnaði 68 ára afmæli sínu sama dag og Morgunblaðið leit í heimsókn .
Hann var allur hinn hressasti .
" Ég er hér á minni þriðju viku , verð alls í sex .
Ég hef komið hingað áður og þetta er algjör paradís , gerir mér ofboðslega gott .
Ég er ómögulegur í mjóbakinu og hef alltaf verið að drepast í bakinu .
Hér fæ ég allan þann styrk sem ég þarf , andlegan og líkamlegan , " segir Bjarni .
Hann er ekki lengur að vinna og segist hafa verið máttlaus og ómögulegur þegar hann kom .
Það var ekki að sjá á honum nú þremur vikum síðar .
" Það er svo mikil hreyfing hérna .
Það lyftir mér upp en það hefur verið erfitt að halda því við þegar maður er ekki hérna .
Þegar maður þarf að standa sig sjálfur er það miklu erfiðara , þá er freistandi að setja sængina bara upp fyrir haus og liggja aðeins lengur .
Ég var alveg eins og drulla þegar ég kom hingað fyrst ; máttlaus og ómögulegur .
En ég finn hvernig orkan er öll að koma .
Ég er á eftirlaunum og það fer svolítið í mig að þurfa ekki að vakna á morgnana .
Þá drolla ég í bælinu og eyðilegg daginn .
En ekki hér og það ætla ég að taka með mér þegar ég fer héðan .
Þetta gengur ekki svona .
Hér er búið að breyta hugsun minni og ég þakka það þessum stað .
" Fleiri sem urðu á vegi okkar höfðu sömu sögu að segja .
Fyrirlestur Jónasar frá 1923 " Jeg veit ekki hve langt er síðan byrjað var á því að flytja inn sykur , en fram til 1870 hygg jeg að lítið hafi verið flutt inn árlega .
En síðan hefur innflutningur sykurs vaxið hröðum skrefum , svo að árið 1919 var flutt inn sykur , súkkulaði og brjóstsykur svo nam yfir 70 pund á hvert mannsbarn .
Verð þess var næstum 4 milljón króna .
Til samanburðar má geta þess , að Bandaríkjamenn í Ameríku neyttu um 1870 ca .
7 punda á mann en nú um 90 punda á mann og hefur sykurnautn þar aukist um 1% á ári hverju síðan um 1900 .
Jeg gæti ímyndað mjer að líkt þessu væri það hjer síðustu 20 árin og á sama tíma hefur mannfall af völdum sykursýki tvöfaldast .
Til eru margar tegundir af sykri , en sú tegund sem hjer kemur til greina er eingöngu reyrsykur .
Hann er aðallega unninn úr sykurreyr og sykurrófum .
Sykri hefur verið talið það til ágætis , fyrst og fremst , að hann hefði mikið næringargildi og í öðru lagi , væri einhver hin hollasta og ljettmeltanlegasta fæðutegund og þessvegna alveg ómissandi fyrir börn og eins fyrir þurrabúðarfólk , sem litla mjólk hefur .
Á síðustu árum eru farnar að heyrast raddir um það , að sykur sje ef til vill ekki svo hollur og ómissandi eins og áður var talið .
Sykurinn ertir magann of mikið , jafnvel þó lítils sje neytt af honum , og getur framleitt sár í maganum ef mikils er neytt eða í óhófi .
Sykur er tormeltanlegur .
Hann meltist alls ekki í munni eða maga .
Eitt af magahólfum jórturdýranna hefur magavökva sem meltir reyrsykur .
Í innýflum mannsins meltist hann ekki fyrr en niðri í þörmum , og til þess að meltast þar þarf hann að klofna í aðrar sykurtegundir , sem eru kallaðar Dex-trase og Levalase .
Melting sykurs byrjar ekki fyrr en 3-4 tímum eftir að hans er neytt .
Sykur eykur saltsýruna í maganum að miklum mun .
Sýra þessi stafar ekki af auknum meltingarkrafti , heldur af þrota í slímhúð magans .
" 