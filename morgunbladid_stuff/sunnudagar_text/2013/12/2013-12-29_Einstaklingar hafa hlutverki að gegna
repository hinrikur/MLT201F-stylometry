Íslenska ríkið hefur gengist inn á alþjóðlegar skuldbindingar um að veita tiltekið hlutfall af þjóðartekjum í aðstoð við þróunarríkin .
Slíkar skuldbindingar eru umhugsunarverðar en ekki til umræðu hér að sinni .
Með fjárlögum fyrir komandi ár samþykkti Alþingi að lækka framlög Íslendinga til þróunarmála .
Enginn þurfti að velkjast í vafa um hver ástæðan var .
Skuldir ríkisins og tilheyrandi vaxtakostnaður býður ekki upp á mikla gjafmildi .
Þrátt fyrir þessa augljósu staðreynd lét stjórnarandstaðan kinnroðalaust í veðri vaka að hér lægju aðrar og andstyggilegri ástæður að baki .
Mátti skilja málflutning stjórnarandstöðunnar þannig að ríkisstjórnin væri með þessu í skipulagðri aðför að þróunarstarfi í þágu þeirra sem minna mega sín .
Í stað þeirrar geðshræringar sem nokkrir fjölmiðlar og þingmenn stjórnarandstöðunnar leyfðu sér að fyllast hefði gjarnan mátt ræða efnislega um aðstoðina og með hvaða hætti hún ætti að vera .
Það er til að mynda alveg gild spurning hvort ríkið eigi að hafa milligöngu í þessum efnum .
Ef Íslendingar vilja gefa fé til mannúðarmála – og það hafa þeir oft sýnt að þeir vilja og gera – geta þeir auðvitað gert það án þess að ríkið hafi um það milligöngu .
Hér eru ýmis önnur félög sem koma slíkum framlögum í gagnleg verkefni í fátækum löndum og margir telja þau betri farveg fyrir framlög til þróunarmála en ríkið með alla sína yfirbyggingu og skriffinnskukostnað .
Það jafngildir ekki endilega andstöðu við þróunaraðstoð að telja hana ekki eitt af skylduverkum ríkisins .
Við sjáum hins vegar þetta mynstur í umræðunni alltof oft .
Reynt er að stilla þeim sem telja ekki að ríkið eigi að sinna ákveðnum verkefnum upp sem andstæðingum viðkomandi málefna .
Franski rithöfundurinn Frédéric Bastiat andmælti þessu áróðursbragði jafnaðarmana fyrir hálfri annarri öld í riti sínu Lögunum : " Jafnaðarstefnan ruglar saman stjórnvöldum og samfélagi , rétt eins og þær gömlu stjórnmálahugmyndir sem hún er sprottin af .
Því er það að í hvert sinn sem við viljum ekki að stjórnvöld geri eitthvað , ályktar jafnaðarstefnan að við viljum ekki að það sé gert yfir höfuð .
Við viljum ekki að ríkið sjái um menntun ; þar með viljum við ekki neina menntun .
Við viljum ekki hafa ríkistrú ; þar með viljum við ekki hafa neina trú .
Við viljum ekki að ríkið sjái um kjarajöfnun ; þar með viljum við ekki hafa neinn jöfnuð , og þar fram eftir götum .
– Það mætti eins segja að við vildum ekki að fólk borðaði , af því við viljum ekki að ríkið rækti korn .
" Að svo mæltu liggur beint við að heimsækja flugeldasölu björgunarsveitanna sem reiða sig einmitt milliliðalaust á framlög frá almenningi .
Sigríður Ásthildur Andersen sigga@andriki.is 