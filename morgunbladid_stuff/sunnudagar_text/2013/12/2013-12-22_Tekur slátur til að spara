Netverjar þekkja Ásthildi Cesil Þórðardóttur best fyrir bloggfærslur sínar en Ásthildur hefur verið dugleg að tjá sig um málefni líðandi stundar á Blog.is .
Þess á milli nostrar hún við plönturnar í eigin garðplöntustöð en Ásthildur var áður garðyrkjustjóri Ísafjarðarkaupstaðar .
Hvað eruð þið mörg í heimili ? Við erum þrjú ; ég , Elías maðurinn minn og Úlfurinn , barnabarn sem við tókum að okkur , köttur , tólf fiskar í tjörn og fimm hænur .
Hvað áttu alltaf til í ísskápnum ? Það er " algjört must " að eiga bláa og bleika mjólk , ost , egg og grænmeti .
Þá er maður fær í allan sjó .
Hvað fer fjölskyldan með í mat og hreinlætisvörur á viku ? Úff það er erfitt að segja .
Spái samt ekki mikið í hvað ég eyði í mat .
Hef ekki tekið það saman en ég myndi ætla svona 15.000-20.000 krónur .
Ég legg mikla áherslu á að matreiða óunninn mat , nema slátur , þ.e. ferskan fisk , lambakjöt , hrefnu , kjúkling eða svín .
Hvar kaupirðu helst inn ? Samkaupum , og svo Bónus ef ég þarf að gera stærri innkaup .
Hvað freistar helst í matvörubúðinni ? Góð lambasteik freistar mín alltaf .
Hef farið víða og dvalið og er alltaf jafnánægð að komast í íslenska kjötborðið og fá almennilegar steikur .
Hvernig sparar þú í heimilishaldinu ? Með því að nýta afganga .
Til dæmis í kvöld þá hafði ég ekki komist í búð , en átti egg , skinku og ost í kælinum , gerði mjög góðan kvöldmat út því , ásamt lauk , hvítlauk , kartöflum og grænmeti .
Hvað vantar helst á heimilið ? Vöfflujárn , týndi mínu í fyrra og sakna þess sárt að geta ekki haft vöfflur og rjóma þegar mig langar til .
Eyðir þú í sparnað ? Nei , trúi ekki á slíkt .
Best er að eiga fyrir því sem þú eyðir í .
Skothelt sparnaðarráð ? Gott er að taka slátur og frysta , alltaf hægt að grípa til þegar maður hefur ekki komist í búð .
Einnig er gott að frysta matarafganga og nota þá þegar svo ber undir .
Til dæmis í kjötsúpu og annað gúmmelaði sem hægt er að nýta endalaust .
Svo er gott að kaupa fisk og hakka hann , gera bollur og frysta .
