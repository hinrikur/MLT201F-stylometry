Edda Sif Pálsdóttir skilur hvers vegna hún komst ekki gegnum blóðugan niðurskurð á RÚV .
Henni blöskraði þó viðbrögð fólks sem hélt að henni hefði verið þyrmt og viðurkennir að þá fyrst , eftir sjö ár , hafi sú staðreynd að hún er dóttir útvarpsstjóra náð til hennar .
Edda Sif vonast til að geta unnið áfram við fjölmiðla og óskar RÚV alls hins besta í erfiðum róðri sem nú er framundan .
Texti : Orri Páll Ormarsson orri@mbl.is Mynd : Ómar Óskarsson omar@mbl.is Það er brunagaddur þennan fimmtudagsmorgun þegar ég snara mér inn á kaffihús í miðborginni til fundar við Eddu Sif Pálsdóttur .
Líklega við hæfi þar sem umræðuefnið er Ríkisútvarpið en ætli veturinn , sem nú er sannarlega í garð genginn , eigi ekki eftir að verða lengi í minnum hafður innan veggja þeirrar ágætu stofnunar .
Einhver gæti jafnvel talað um frostaveturinn mikla .
Fjöldauppsagnir eru öllum fyrirtækjum erfiðar og ekki bætir úr skák þegar þær fara fram andspænis alþjóð .
Hverjum var sagt upp og hverjum ekki ? Enginn virtist geta beðið eftir þeim upplýsingum .
Af einhverjum ástæðum leituðu margir fyrst að nafni Eddu Sifjar Pálsdóttur .
Og nú kom það henni í koll að vera dóttir útvarpsstjóra .
" Sextíu manns af þrjú hundruð .
Það er mikill fjöldi og fyrir vikið er þessi niðurskurður áþreifanlegur .
Við finnum öll fyrir þessu , bæði þeir sem unnu á RÚV og vinna þar áfram og ekki síður fólkið í landinu , sem hlustar og horfir á dagskrána , " segir Edda Sif þegar við höfum komið okkur fyrir .
Hún er klædd eftir veðri og gæðir sér á beyglu með kaffinu .
" Ég náði ekki að borða morgunmat áður en ég fór að heiman .
Þurfti að hitta fasteignasala í bítið .
Daginn eftir að ég missti vinnuna var mér nefnilega sagt upp leigunni .
Þarf að finna mér nýtt húsnæði fyrir 1. mars .
Það er knappur tími .
" Sjaldan er ein báran stök .
Vann í sjö ár á RÚV Edda Sif er 25 ára gömul .
Eigi að síður hefur hún unnið í sjö ár hjá RÚV með námi .
" Ég byrjaði á söludeildinni meðan ég var ennþá í framhaldsskóla , færði mig svo yfir á safnadeildina og þaðan yfir á fréttastofuna , þar sem ég var skrifta .
Ég var líka um tíma skrifta á íþróttadeildinni áður en ég varð íþróttafréttamaður fyrir þremur árum .
RÚV hefur verið stór partur af mínu lífi síðustu sjö árin og það er strax orðið skrýtið að koma ekki upp í Efstaleiti .
" Edda Sif er með BA-próf í íslensku og almennum málvísindum frá Háskóla Íslands og er nú á öðru ári í meistaranámi í blaða- og fréttamennsku við sama skóla .
Það nám stefnir hún á að klára á næsta ári .
Daginn sem tilkynnt var um uppsagnirnar var Edda Sif ekki á vakt .
" Ég veit ekki hvort það var betra eða verra að vera ekki á staðnum .
Ég slapp auðvitað við alla ringulreiðina innanhúss en á móti kom að ég varð að átta mig á þessu sjálf heima .
Þegar yfirmaður minn á íþróttadeildinni , Kristín Hálfdánardóttir , hringdi síðan get ég ekki sagt að ég hafi orðið hissa .
Ég var lausráðin þannig að ekki þurfti að afhenda mér uppsagnarbréf og Kristín talaði um að eftir þessar miklu breytingar yrði einfaldlega engin aukavinna sem ég hafði sinnt og því væri samstarfi okkar í raun sjálflokið .
" Þar með var þó ekki öll sagan sögð .
" Ég talaði við Benedikt kollega minn Grétarsson , sem líka hefur verið tímastarfsmaður , og hann tjáði mér að áfram yrðu not fyrir hans krafta .
Þetta kom mér á óvart , þar sem hann hefur unnið mun skemur en ég á deildinni .
Eftir að hafa heyrt þetta talaði ég aftur við Kristínu til að spyrja hver munurinn á okkur Benedikt væri .
Þá svaraði hún því til að ég væri dóttir útvarpsstjóra og við þessar aðstæður gengi ekki að ég héldi vinnunni .
" Var best fyrir alla Edda Sif er Kristínu þakklát fyrir hreinskilnina og hefur fullan skilning á afstöðu yfirmanna sinna .
" Mér finnst auðvitað leiðinlegt að þurfa að hætta og ástæðan fyrir mig persónulega má segja að sé svekkjandi en ég skil vel að þessi lausn var best fyrir alla fyrst þessar erfiðu aðstæður komu upp .
Það hefði verið mjög óþægilegt fyrir mig , dóttur útvarpsstjóra , að mæta í vinnuna hefði ég haldið starfinu .
Ég lít ekki á uppsögnina sem áfellisdóm yfir mínum störfum , frekar en störfum annarra sem sagt var upp .
Allt var þetta fólk að standa sig vel .
En einhverjir þurftu að fara og það kom í okkar hlut .
" Fljótt fór að spyrjast út hverjir hefðu misst vinnuna hjá RÚV og þar sem Edda Sif tjáði sig ekkert um málið fyrst um sinn , eins og sumir kollegar hennar , hröpuðu einhverjir að þeirri ályktun að hún hefði ekki verið látin fara .
" Ég sá einhverjar færslur á Twitter en þar sem ég fer aldrei inn á barnaland.is og viðlíka síður varð ég ekki vör við athugasemdirnar í kommentakerfunum þar .
Heyrði bara af þeim gegnum aðra .
Margt af því var mjög ónærgætið .
Auðvitað get ég skilið tilhneigingu fólks til að stilla mér upp andspænis öðrum starfsmönnum RÚV en þarna var samt skotið hátt yfir markið .
" Hún ákvað daginn eftir að setja færslu inn á Facebook til að upplýsa fólk um að hún hefði í raun og veru misst vinnuna en fyrst og fremst því henni ofbauð umræðan í samfélaginu .
" Það var mjög óþægilegt að finna fyrir þessari óvild frá fólki sem ég þekki ekki neitt .
Ég var ein heima í próflestri og væri að skrökva ef ég segði að þetta hefði ekki komið við mig .
Ég var alveg varnarlaus og leið hálfpartinn eins og allur heimurinn væri á móti mér og það fyrir heldur litlar sakir að mínu mati .
Þegar byrjað er að tala um mig , pabba og RÚV er ég vön að draga mig bara í hlé en þarna tók ég þetta allt í einu inn á mig í fyrsta skipti .
Ég held að ég sé frekar hörð að upplagi en þetta var of mikið .
Eiginlega yfirþyrmandi .
" Fékk kjarkinn aftur En þegar neyðin er stærst er hjálpin næst .
Edda Sif var ekki fyrr búin að staðfesta uppsögnina á Facebook að yfir hana rigndi stuðningi – úr öllum áttum .
" Viðbrögðin voru í einu orði sagt frábær .
Það streymdu inn bréf og komment .
Ekki bara frá vinum og kunningjum heldur allskonar fólki .
Kollegum á Stöð 2 , landsliðsmönnum í fótbolta og hinum og þessum innan íþróttahreyfingarinnar .
Þar hef ég alltaf mætt mikilli velvild og það þykir mér sérstaklega vænt um .
Þessi viðbrögð skiptu sköpum og þungu fargi var af mér létt .
Ég fékk kjarkinn aftur .
" Spurð hvort hún hafi rætt uppsögnina við föður sinn kveðst Edda Sif hafa sent honum sms-skilaboð .
" Maður er bara rekinn fyrir það eitt að vera dóttir þín ! " stóð í þeim .
Hún segir þetta vitaskuld hafa verið ritað í hálfkæringi og þau hafi getað hlegið sárum hlátri saman að málinu enda þótt það væri að sjálfsögðu alls ekki fyndið .
" Þegar allt kemur til alls var þetta ekki hans ákvörðun , heldur yfirmanna minna , þeirra sömu og réðu mig , og ekkert sem pabbi gat gert í því .
Hvernig hefði það litið út hefði hann reynt að bjarga dóttur sinni ? Þá fyrst hefði þetta orðið óþægilegt .
" Edda Sif skilur við RÚV með trega .
Frá fyrsta degi fann hún aldrei annað en að hún væri velkomin .
Man ekki eftir neinu atviki þar sem henni var nuddað upp úr faðerni sínu .
" Allan þennan tíma leið mér aldrei eins og dóttur útvarpsstjóra .
Það bara gleymdist .
Ég held að sárafáir ef nokkur hafi verið að velta því fyrir sér innanhúss .
Það tiplaði alla vega enginn á tánum í kringum mig og upp komu meira að segja tilvik þar sem talað var illa um pabba fyrir framan mig og þótti ekkert óeðlilegt .
Ég held að ég hafi löngu verið búin að sanna mig gagnvart mínu samstarfsfólki ; að ég væri í þessu starfi vegna þess að ég væri hæf til þess og hefði áhuga á því en ekki vegna þess að ég væri dóttir Páls Magnússonar .
Það var Kristín Hálfdánardóttir sem hvatti mig til að sækja um starf íþróttafréttamanns á sínum tíma .
Væntanlega vegna þess að hún hafði trú á mér .
" Hver var tilgangur Skaupsins ? Edda Sif segir faðernið ekki hafa haft áhrif á sín störf nema ef vera skyldi að hún hafi lagt sig ennþá meira fram en ella .
Sem barn yfirmanns fái hún síður en svo afslátt .
Allar athugasemdir um tengsl hennar við yfirmann stofnunarinnar komu að utan .
Hafi það farið framhjá einhverjum að dóttir útvarpsstjóra ynni á RÚV tók Áramótaskaupið í fyrra af öll tvímæli .
Feðginin fengu hverja pilluna af annarri .
" Ég verð að viðurkenna að ég skildi ekki tímasetninguna á því gríni .
Það var ekki eins og ég væri nýbyrjuð á RÚV .
Eitt atriði hefði örugglega verið fyndið en þeir komu með þetta aftur og aftur .
Það var skrýtið .
Ég var alls ekki miður mín yfir þessu en velti tilganginum fyrir mér .
Sumir sögðu við mig að nú væri ég búin að slá í gegn fyrst ég hefði verið tekin fyrir í Skaupinu .
Það var ekki mín tilfinning .
" Skaupið ól meðal annars á þeim misskilningi að Edda Sif byggi ennþá í föðurhúsum .
Það gerir hún ekki og hefur ekki gert síðan hún var nítján ára .
" Það var heldur ekki eins og við værum stöðugt að rekast hvort á annað í vinnunni .
Við lásum aldrei saman fréttir og hittumst sárasjaldan á göngum .
Ég sinnti mínum störfum og hann sínum .
" Á þremur árum sem íþróttafréttamaður fór Edda Sif aldrei utan á stórviðburð .
" Í sannleika sagt kunni ég ekki við að biðja um það og það tengist kannski einhverri undirliggjandi tilhneigingu til að láta eins lítið fyrir mér fara og hægt var .
Hef örugglega óttast að það gæti valdið leiðindum .
Það að fara utan á mót eða landsleiki er stór partur af starfi íþróttafréttamannsins og núna þegar ég er hætt finnst mér leiðinlegt að hafa ekki upplifað það .
En við því er auðvitað ekkert að gera .
" Átti að verða lögfræðingur Spurð hvort faðir hennar hafi hvatt hana til að fara út í fréttamennsku segir Edda Sif svo ekki vera .
" Pabbi vildi miklu frekar að ég yrði lögfræðingur og það var síður en svo auðvelt samtal þegar ég tilkynnti að ég væri hætt í laganáminu og ætlaði í íslensku .
" En hvatningin var óbein .
Foreldrar Eddu Sifjar unnu báðir á Stöð 2 þegar hún fæddist og fyrstu árin var hún mikið þar .
" Ég var svo mikið með mömmu og pabba í vinnunni að mér finnst ég hafa unnið á Stöð 2 , " segir hún hlæjandi .
" Ég vissi alltaf að mig langaði að vinna við fjölmiðla , " heldur hún áfram .
" Það er varla hægt að hugsa sér meira spennandi starf .
Engir tveir dagar eru eins .
Starfið er líka mjög skapandi og það er hvatning að þurfa að sýna öllum dagsverkið klukkan sjö .
Það er engin leið að fela sig í þessu starfi .
" Við þetta bætist að Edda Sif hefur alltaf verið metnaðargjörn .
Hún lauk til að mynda framhaldsskólanámi á þremur árum og dúxaði .
" Það sem ég tek mér fyrir hendur geri ég af fullum krafti .
Læt annað vera , " segir hún og brosir .
Edda Sif hefur miklar áhyggjur af afleiðingum niðurskurðarins á Ríkisútvarpið í heild sinni .
Stofnunin standi löskuð eftir .
" RÚV verður ekki eins og það var .
Það er ljóst .
Við megum samt ekki gleyma því að fjöldinn allur af góðu fólki er eftir uppi í Efstaleiti og ég er ekki í vafa um að hver einasti maður mun gera sitt besta til að halda úti metnaðarfullri dagskrá hér eftir sem hingað til .
Það er brennandi áhugi sem rekur þetta fólk áfram en ekki launin .
Það er gott að vita af RÚV í höndunum á þannig fólki .
" Enginn veit hvað átt hefur ...
Hún hefur fylgst vel með umræðunni undanfarna daga .
Og spakmælið góða " enginn veit hvað átt hefur fyrr en misst hefur " kemur óhjákvæmilega upp í hugann .
" Oft er talað um að RÚV sé bákn sem leggja eigi niður .
Minna hefur farið fyrir því sjónarmiði núna .
Þegar á reynir vitum við nefnilega flest að RÚV er gríðarlega mikilvægur partur af íslensku samfélagi hvort sem fólki líkar betur eða verr og enda þótt einkareknu stöðvarnar , eins og Stöð 2 og Skjár einn , séu að gera góða hluti gerum við allt aðrar og meiri kröfur til RÚV .
Ríkisútvarpið hefur ákveðnum skyldum að gegna gagnvart þjóðinni , eigendum sínum , sem lýsir sér best í því að þegar eitthvað bjátar á eða eitthvað stórt gerist þá horfum við til þess .
RÚV er öryggisventillinn sem við treystum á .
Vonandi verður svo áfram .
" Eðli málsins samkvæmt hefur Edda Sif sérstakar áhyggjur af íþróttadeildinni .
Staða hennar hafi veikst til muna .
" Það hefur verið mikill metnaður á íþróttadeildinni og það segir sig sjálft að vonlaust verður að halda úti eins öflugri dagskrá eftir þennan niðurskurð .
Eftir standa þrír íþróttafréttamenn í fullu starfi og þeir geta lítið annað gert en að rúlla á vöktum og greina frá helstu fréttum .
Fyrir um einum og hálfum mánuði voru íþróttafréttir í sjónvarpinu lengdar og fluttar fram fyrir sjöfréttirnar .
Sá þáttur er strax úr sögunni .
Sama máli gegnir um Íslenska boltann , þar sem fjallað hefur verið um Íslandsmótin í handbolta og körfubolta , karla og kvenna .
Það hefur því strax verið dregið úr þjónustu við íþróttalífið í landinu og auk stærri greinanna mun það bitna á jaðargreinunum en RÚV hefur verið duglegt að sinna þeim gegnum árin .
Þess utan ríkir mikil óvissa um vetrarólympíuleikana í Sochi og fleiri viðburði en til stóð að gera þeim vegleg skil .
" Mest hefur farið fyrir mótmælum fólks úr lista- og menningarlífinu við niðurskurðinum á RÚV .
Edda Sif hefur heyrt af óánægju innan íþróttahreyfingarinnar en þar á bæ séu menn kannski ekki eins vanir að hreyfa andmælum og sýna það í verki þyki þeim á sig hallað .
Þegar afleiðingar niðurskurðarins á íþróttaumfjöllun stöðvarinnar komi betur í ljós gæti þó heyrst hljóð úr horni .
Vonandi áfram í fjölmiðlum Edda Sif er ennþá að ná áttum eftir starfsmissinn og veit ekki hvað tekur við hjá henni .
" Næsta verkefni er að klára námið og síðan þarf ég að leita mér að nýrri vinnu .
Í ljósi þess hvað mér fannst gaman að vinna á RÚV horfi ég fyrst til fjölmiðla án þess að útiloka annað .
Ég fann mig mjög vel í íþróttafréttamennskunni og eins hef ég mjög gaman af dagskrárgerð .
Gerði til dæmis þætti um sterkustu konu Íslands , akstursíþróttir og bikarmót í frjálsum íþróttum auk þáttanna Skólahreysti meðan ég var á RÚV .
Ég væri alveg til í að spreyta mig á fleiri slíkum verkefnum en eins og staðan er heillar almenn fréttamennska mig ekki .
" 365 heldur úti öflugri íþróttadeild á öldum ljósvakans og spurð hvort hún hafi áhuga á að vinna þar kinkar Edda Sif kolli .
" Það kæmi alveg til greina .
Pabbi var í þeim hópi sem stofnaði Sýn sem síðar varð Stöð 2 Sport og ég hef fylgst vel með því sem sú stöð hefur verið að gera .
Mér hefur aldrei verið illa við Stöð 2 á einhverjum samkeppnisforsendum .
Horfði raunar miklu meira á Stöð 2 en RÚV meðan ég var að vaxa úr grasi því ég var Stöðvar 2-barn .
" En sér Edda Sif fyrir sér að hún eigi einhvern tíma eftir að vinna aftur á RÚV .
" Já , það gæti ég vel hugsað mér .
RÚV er gífurlega skemmtilegur vinnustaður .
En eigi ég að snúa aftur þarf pabbi líklega fyrst að finna sér eitthvað annað að gera .
" Hún hlær – dillandi hlátri .
Sýndi að hann er mannlegur Mikið hefur mætt á Páli Magnússyni útvarpsstjóra , föður Eddu Sifjar , eftir hinar umdeildu uppsagnir .
" Ég hugsa að fáir vildu vera í hans sporum , " segir Edda Sif .
" Það er mikil reiði hjá fólki sem telur að hægt hefði verið að gera þetta öðruvísi , og sú reiði beinist að hluta til að honum .
Í mínum huga er þetta samt einfalt .
Það segir enginn upp fólk að gamni sínu .
Nógu erfitt hlýtur að vera að horfa framan í eina manneskju og færa henni þessar fréttir , hvað þá sextíu .
Að vel athuguðu máli er þetta niðurstaðan en það er eins og hugsanir sumra nái ekki þangað .
" Hún segir aðgerðina hafa reynt á föður sinn .
" Þetta hefur verið mjög erfitt fyrir hann .
Pabbi er mjög ákveðinn og harður maður og þetta erfiða verkefni mun ekki buga hann .
En það hefur tekið á .
" Tveir skapmiklir menn Orðaskipti Páls og Helga Seljan fréttamanns úr Kastljósinu eftir starfsmannafund í Efstaleitinu vöktu mikla athygli en Stöð 2 náði þeim á mynd .
Páll kallaði þar Helga illum nöfnum en baðst raunar afsökunar á því síðar um daginn .
Spurð hvort staða föður hennar hafi veikst við þetta telur Edda Sif svo ekki vera .
" Þarna deildu tveir skapmiklir menn sem báðir bera hag Ríkisútvarpsins fyrir brjósti .
Fólki var heitt í hamsi á starfsmannafundinum , tilfinningar miklar og pabba grömdust orð Helga þess efnis að hægt hefði verið að leysa vandann án þess að segja öllu þessu fólki upp .
Það er ekkert óeðlilegt í ljósi þess að hann lítur sjálfur á þetta sem algjört neyðarúrræði .
Auðvitað er æskilegt að menn haldi ró sinni en þetta voru að mínu mati mannleg viðbrögð við alvarlegum ásökunum .
Er það svo slæmt ? Stæði honum á sama um allar þessar uppsagnir hefði hann varla tekið þessa gagnrýni svona nærri sér .
" Þess utan segir hún fólk lesa óþarflega mikið í téð orðaskipti .
" Helgi Seljan hefur sjálfur sagt að þetta sé ekki í fyrsta skipti sem þeim verður sundurorða og örugglega ekki það síðasta .
Oftast séu þeir þó fljótir að slíðra sverðin og taka gleði sína á ný .
Menn þurfa ekki alltaf að vera sammála til að vinna saman og raunar væri það heldur örugglega ekkert gott .
" 