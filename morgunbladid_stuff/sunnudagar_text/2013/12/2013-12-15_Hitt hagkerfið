Bækur Guðmundar Páls Ólafssonar heitins setja svip sinn á bókaskápa um land allt og störf hans í þágu íslenskrar náttúru eru landsmönnum vel kunn .
Í aðsendri grein sem birtist í Morgunblaðinu skömmu eftir bankahrun , þann 17. október 2008 , sagði Guðmundur Páll að í hverju landi væru í raun tvö hagkerfi .
" Annað snýr að mannlegum athöfnum og hér er það lamað vegna rangra ákvarðana og stefnuleysis .
Hitt hagkerfið er náttúra landsins sem semur sín stef alla daga og býr yfir höfuðstóli sem ávaxtast , fái náttúran frið til þess .
Hagkerfi náttúrunnar er margfalt mikilvægara en hitt vegna þess að það er fjöregg mannkyns .
" Í blaðinu í dag er rætt við Blævi Guðmundsdóttur og Leif Rögnvaldsson sem höfðu veg og vanda af því að ljúka hinsta ritverki Guðmundar Páls , stórvirkinu um vatnið .
Með því er lagt enn eitt lóðið á vogarskálarnar til eflingar því hagkerfi sem í raun skiptir mestu máli – hagkerfi náttúrunnar .
Með þeim verkum sem leiddu til sakfellingar í Al Thani-málinu sem dómar féllu um í vikunni kom enn ein staðfestingin á því að það hagkerfi sem snýr að mannlegum athöfnum er eins ófullkomið og mennirnir sjálfir .
Bankaforstjórar fengu frið en höfuðstóllinn ávaxtaðist ekki .
Friðinn til athafna nýttu þeir til markaðsmisnotkunar eins og nú hefur verið staðfest .
Á sama tíma og hinir þungu dómar falla yfir bankamönnunum berast fregnir af flúormengun vegna álvera , hringdlandaháttar með náttúruverndarlög og almennt minni áherslu á umhverfismál .
Það er freistandi að vísa í orð Guðmundar Páls Ólafssonar heitins og velta upp spurningunni : Hvað með að náttúran fái nú frið en ekki stjórnendur banka ? 