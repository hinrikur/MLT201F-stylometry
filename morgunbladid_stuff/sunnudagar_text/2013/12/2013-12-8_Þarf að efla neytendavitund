Komið er að kaflaskilum í lífi Gísla Tryggvasonar lögmanns og um leið í sögu neytendamála á Íslandi .
Alþingi samþykkti fyrir skemmstu ný lög sem færa verkefni embættis talsmanns neytenda til Neytendastofu og leggja um leið embættið niður .
Margt hefur áunnist þau átta ár sem Gísli gegndi embættinu og aðspurður hvað stendur upp úr á ferlinum nefnir hann fyrst baráttuna við verðtrygginguna .
Gísli tók til starfa árið 2005 og setti verðtrygginguna strax á oddinn .
" Ástæðan fyrir því að ég skilgreindi verðtrygginguna sem eitt brýnasta viðfangsefni embættisins var að þar er um að ræða mjög óvenjulegt – og að mínu mati óréttlátt og óhagkvæmt – fyrirkomulag fyrir annan aðila lánasamningsins .
Lántakinn , neytandinn , sem er yfirleitt veikari aðilinn í réttarsambandinu , ber ekki bara hluta af áhættunni af verðbólgu heldur alla áhættuna og það án nokkurra takmarkana .
Þetta fyrirkomulag er svo óvenjulegt að þegar ég hef reynt að skýra íslensku verðtrygginguna fyrir erlendum kollegum mínum skilja þeir varla hvað ég er að fara .
" Gísli segir enn mikið verk óunnið í verðtryggingarmálum .
Kröfur um úrbætur hafa þó orðið háværari með hverju árinu og smám saman fóru bankarnir að bjóða upp á óverðtryggð fasteignalán til neytenda .
" Einn stærsti áfangasigurinn kom í vor þegar – í fyrsta skipti svo ég viti til – stóð í stjórnarsáttmála að afnema ætti verðtryggingu neytendalána , " segir Gísli og bætir við að slíkt afnám sé forsenda þess að tillögur um leiðréttingu húsnæðislána nái markmiði sínu .
Kallaður lýðskrumari Gísla þykir óhætt , nú þegar embætti talsmanns neytenda hefur verið lagt niður , að segja frá því að hugmyndir hans um afnám verðtryggingar hafi mætt mikilli mótspyrnu á sínum tíma .
" Þegar ég fór að tala um þessi mál árið 2005 var ég svolítið einmana rödd , þó að blessunarlega hafi æ fleiri tekið undir röksemdirnar gegn verðtryggingu – en þó eiginlega ekki fyrr en eftir hrun .
Víða voru viðbrögðin harkaleg og ekki spöruð stóru orðin á opinberum vettvangi .
" Hann nefnir dæmi um ráðherra , ritstjóra og fulltrúa þingflokka sem kallað hafi hann lýðskrumara .
" Þá var hringt til mín bæði frá bankakerfinu og úr viðskiptaráðuneytinu sem þótti ekki gott að talsmaður neytenda væri að tjá sig svona .
Árásirnar voru bæði beinar og óbeinar og það var augljóst að margir vildu að talsmaðurinn talaði sem minnst .
Það að vekja máls á málum og rökstyðja úrbætur var þó yfirleitt eina vopnið sem embættið hafði enda er skorti talsmann neytenda valdheimildir .
" Að auki nefnir Gísli lög um hópmálsóknir en talsmaður neytenda var hafður með í ráðum um frumvarpið sem síðar varð að lögum árið 2010 .
" En inntak og andi laganna var áður eyðilagt af réttarfarsnefnd , sem hefur átt það til að streitast gegn réttarfarsbótum .
Vantar því enn lykilatriði inn í lagaramann utan um hópmálsóknir þó að gott sé að fyrirbærið hópmálsókn hafi loks verið viðurkennt .
" Gísla þykir ánægjulegt að nú loks í byrjun desember hafi verið kynntar aðgerðir um leiðréttingu húsnæðislána vegna forsendubrests .
Biðin hafi verið löng og ströng og talsmaður neytenda reynt að leggja sitt lóð á vogarskálarnar .
" Strax að kvöldi 6. október 2008 fór ég að skoða hvaða leiðir mætti fara til að koma til móts við neytendur en ég beið í hálft ár með að leggja tillögur mínar formlega því ráðherrar voru alltaf að tala um að til stæði að gera eitthvað og ég vildi ekki raska þeirri vinnu – sem síðan reyndist ekki hafa verið mikil .
Það er skemmtileg tilviljun að nákvæmlega fimm árum eftir fund minn með hagsmunaaðilum , 1. desember 2008 , hafi almennar tillögur til lausnar loks litið dagsins ljós .
" Af öðrum málum nefnir fráfarandi talsmaður neytenda leiðbeiningar hans og umboðsmanns barna um bætta neytendavernd barna og Leiðakerfi neytenda ( leidakerfi.i s ) sem innanríkisráðuneytið hafi lýst áhuga á að láta halda við og kynna betur .
En hvaða verkefni framundan í neytendamálum eru brýnust , að mati Gísla ? " Áríðandi er að auka neytendavitund almennt , fræða neytendur betur um réttindi sín og úrræði og hvetja þá til að gæta hagsmuna sinna og standa á rétti sínum .
Ef allstór hluti neytenda temur sér að gera kröfur til og hafa eftirlit með seljendum þá bæði gæta þeir réttar sjálfra sín og með því réttar annarra um leið , " segir hann .
" Það þarf líka að mennta kaupmenn og fyrirtæki betur um neytendarétt .
Þekking á réttindum neytenda og skyldum fyrirtækja gæti verið leið til að brúa gjána milli réttinda neytenda og raunverulegrar stöðu þeirra .
Eitt sterkasta tækið gæti verið skaðabætur , sektir og aðrar afleiðingar brota gegn neytendum sem gera það afdrifaríkara fyrir fyrirtæki að vanrækja skyldur sínar gagnvart almenningi .
" 