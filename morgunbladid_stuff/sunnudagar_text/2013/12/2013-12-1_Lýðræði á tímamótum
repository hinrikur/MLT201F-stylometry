Í vikunni sat ég ráðstefnu í Strassborg í Frakklandi um lýðræði .
Um tvö þúsund manns voru skráðir á ráðstefnuna sem fram fór annars vegar í þingsal Evrópuráðsins og hins vegar í yfir 20 málstofum .
Ég hafði framsögu á einni slíkri málstofu .
Sjónarmiðin voru margvísleg og varð úr þessu ágætur hugmyndapottur sem ég tel að muni gagnast okkur öllum sem þarna voru .
Athyglisverð þótti mér skiptingin á milli þingræðissinna annars vegar og lýðræðissinna hins vegar .
António Costa , borgarstjóri í Lissabon og fyrrverandi dómsmálaráðherra og síðar innanríkisráðherra Portúgals , sósíalisti , var talsmaður fyrrnefnda hópsins .
Honum mæltist vel þótt ekki væri ég honum sammála .
Hann sagði í eins konar andsvari við mig að fulltrúalýðræði væri ekki til komið vegna þess að þegnarnir gætu ekki , af tæknilegum ástæðum , tekið ákvörðun um öll mál beint eins og ég hélt fram heldur vegna þess að fulltrúalýðræði hefði kosti umfram beint lýðræði .
Og hann bætti um betur og sagði : " Við verðum að vernda samfélagið gegn þeim hættum sem steðja að því í beinu lýðræði .
" Síðan nefndi hann dauðarefsingu , hún yrði væntanlega innleidd ef fjöldinn réði , skattar yrðu lækkaðir og velferðarkerfið þar með eyðilagt og útlendingahatur yrði ríkjandi í lagasetningu .
Ég sagði að reynslan talaði öðru máli , en jafnvel þótt þetta yrði niðurstaðan yrðum við að horfast í augu við þá staðreynd að réttur einstaklingsins til að taka þátt í því að móta umhverfi sitt og þar með eigið líf væri afgerandi – grundvallarréttur .
Kosnir fulltrúar væru ekkert annað og meira en nákvæmlega þetta : Fulltrúar ; málsvarar fólks , sem ætti að geta tekið vald sitt til baka og nýtt rétt sinn til beinnar ákvarðanatöku .
Það væri síðan viðfangsefnið að finna hvað væri tæknilega gerlegt í þessu efni .
Þar væri að mörgu að hyggja og einnig ýmsu sem sneri að þeirri umgjörð lýðræðisins sem við byggjum við og þá ekki síst að stjórnmálaflokkum .
Flokkarnir yrðu að skynja sinn vitjunartíma , sá tími væri senn liðinn að þeir gætu leyft sér að vera þröngt valdaafl – þeir yrðu að verða sveigjanlegri og opnari en til þessa enda ljóst að mikilvægustu málefni samfélagsins verði ekki útkljáð á þeirra vettvangi í framtíðinni heldur í almennri atkvæðagreiðslu .
Ef menn hins vegar vildu fara nánar út í líklegar afleiðingar af beinu lýðræði teldi ég að hinn " eigingjarni " kjósandi myndi ekki eyðileggja velferðarkerfið og varla koma á dauðarefsingu enda væri reynslan af beinu lýðræði ekki í þessa veru .
Ég nefndi ekki þá staðreynd að skoðanakannanir á Íslandi hefðu ítrekað sýnt að yfirgnæfandi meiri hluti væri fyrir því að borga hærri skatta ef þeir ættu að fara í bætt heilbrigðiskerfi .
Við yrðum að horfast augu við það að þátttaka í kosningum til fulltrúasamkundna væri ört dvínandi og yrði að finna leiðir til að styrkja lýðræðið og nýta til þess alla þá tækni sem nú byðist .
Fólk sætti sig ekki við það eitt að vera neytendur í hinum pólitíska heimi .
Fólk vildi og ætti rétt á því að verða framleiðendur hugmynda og ákvarðana í ríkari mæli en fulltrúalýðræðið byði upp á .
Niðurstaða sem allir gátu sætt sig við var sú að nýi og gamli tíminn yrðu að átta sig hvor á öðrum .
Að mörgu leyti stæðum við á tímamótum og væri verkefnið að sjá til þess að fulltrúalýðræðið nýtti sér tæknilega möguleika til að víkka út landamæri lýðræðisins .
Ögmundur Jónasson ogmundur@althingi.is 