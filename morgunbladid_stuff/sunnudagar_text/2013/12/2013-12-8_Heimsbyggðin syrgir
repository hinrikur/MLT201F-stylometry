Árið 1990 tók frelsishetjan Nelson Mandela brosandi við frelsinu eftir 27 ára fangelsisvist , tilbúinn að fyrirgefa þeim sem höfðu kúgað hann og þjóð hans í þrjár aldir .
Fjórum árum síðar varð hann fyrsti lýðræðislega kjörni forseti Suður-Afríku .
Mandela kvaddi þennan heim á fimmtudag og hefur heimurinn misst einn sinn dáðasta son .
Benedikt Bóas benedikt@mbl.is Júlía Margrét julia@mbl.is Nelson Mandela var frelsishetja og alþjóðlegt tákn um réttsýni og sátt .
Hann var ljós Suður-Afríku á tímum þar sem svartnættið eitt virtist ríkja .
Með brosi sínu og lífsvilja leiddi hann þjóð sína inn í nýja tíma .
Réttlætisganga hans var löng og ströng og er nú á endastöð – þótt aðrir taki við keflinu .
Mandela var goðsögn í lifandi lífi , snerti hátt sem lágt setta um allan heim , þjóðhöfðingja og almenning .
Mandela fæddist 18. júlí 1918 og var nefndur Rolihlahla Mandela en Rolihlahla merkir " friðarspillir " .
Barnaskólakennarinn hans gaf öllum nemendum sínum enskt nafn og eftir það var hann ávallt kallaður Nelson .
16 ára gamall sá Mandela að í menntun fælist máttur og vakti eftirtekt fyrir óvenjulegt viðhorf til lífsins .
Mandela gekk fyrst í Fort Hare-háskólann en var rekinn þaðan fyrir baráttu sína fyrir réttindum stúdenta .
Hann kom til Jóhannesarborgar árið 1941 og útskrifaðist sem lögfræðingur úr Witwatersrand-háskólanum .
Hægt og sígandi kallaði pólitíkin á sinn forustusauð og árið 1952 var Mandela kominn í forrystusveit Afríska þjóðarráðsins ( ANC ) og orðinn einn helsti baráttumaður blökkumanna gegn kynþáttaaðskilnaðarstefnunni og fyrir réttindum blökkumanna í landinu .
Lögfræðikunnáttan kom að góðum notum í þeirri baráttu .
Afríska þjóðarráðið hafði verið fremur máttlaus samtök frá stofnun þess árið 1912 en með Mandela urðu samtökin svo öflug að yfirvöld í landinu sáu ástæðu til að banna þau árið 1960 .
Barátta Mandela og félaga hans í þjóðarráðinu varð minna sýnileg en hélt áfram í felum og ákveðið var að vígbúast .
Mandela fékk meðal annars herþjálfun í Eþópíu .
Þegar hann snéri aftur til Suður-Afríku 5. ágúst 1962 var hann handtekinn .
Í réttarsalnum hélt hann fjögurra klukkustunda langa ræðu þar sem hann rakti sögu sína og baráttu .
Hann talaði um lýðræði og frjálst samfélag .
" Það er hugmynd sem ég er tilbúinn að deyja fyrir .
" Mandela var dæmdur í lífstíðarfangelsi .
Mandela sat í fangelsi í 27 ár , þar af 19 á Robben-eyju og var fanganúmer hans , 46664 , númer sem Mandela notaði síðar í baráttu sinni gegn alnæmi .
Meðan Mandela dvaldi í fangelsi var alþjóðlegri herferð hrundið af stað um að hann yrði látinn laus en yfirvöld í landinu buðu honum nokkrum sinnum að fara út sem frjáls maður en gegn því að hann léti af baráttu sinni .
Mandela afþakkaði alltaf boðið .
Árið 1990 var hann látinn laus eftir mikinn þrýsting frá alþjóðasamfélaginu og allur heimurinn fagnaði .
Íbúar Suður-Afríku komu víða saman , meðal annars í Jóhannesarborg og Sóvetó , fæðingarborg hans , til þess að minnast Mandela í fyrradag og þjóðhöfðingjar heims hafa tjáð harm sinn yfir andláti frelsishetjunnar .
Síðustu mánuði höfðu læknar sinnt Mandela á heimili hans vegna lungnasýkingar en talið er að rekja megi lungnasjúkdóm hans til fangelsisvistarinnar í Robben-fangelsinu .
Þar sætti hann oft illri meðferð , stritaði í grjótnámu og smitaðist meðal annars af berklum .
