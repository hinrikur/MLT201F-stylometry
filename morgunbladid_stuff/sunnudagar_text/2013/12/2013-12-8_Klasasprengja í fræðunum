Gísli Sigurðsson segir Snorra Sturluson hafa fengið snilldarhugmynd sem enginn annar fékk í Evrópu , þegar hann sá möguleika bókanna og færði goðafræðina inn í þetta nýja form .
Í nýrri bók sinni kveðst Gísli vilja hafna viðteknum kenningum um fornbókmenntirnar og skoða hvað sé hægt að segja með þeirri þekkingu sem við höfum í dag .
Einar Falur Ingólfsson efi@mbl.is Í nýrri bók sinni , Leiftur á horfinni öld , veltir Gísli Sigurðsson , rannsóknarprófessor við Árnastofnun , fyrir sér spurningunni hvað sé merkilegt við íslenskar fornbókmenntir .
Er einfalt svar til við þeirri spurningu ? " Nei , enda nálgast ég hana úr mörgum áttum , " segir Gísli .
Þessi forvitnilega bók hans hefur vakið verðskuldaða athygli og meðal annars verið tilnefnd til Íslensku bókmenntaverðlaunanna .
" Við höfum alist upp við að þessi fornu verk séu merkileg en höfum hins vegar ekki hugleitt hvernig og hvers vegna , því afstaða fólks til þeirra hefur breyst með tímanum , " segir hann .
Gísli segir að frá upphafi hafi handritin og verkin sem þau geyma verið notuð í ákveðnum tilgangi .
Til dæmis við sjálfsmyndarsköpun , við að búa til hugmyndir um fortíðina , til að tryggja rétt á landi , auka völd , virðingu og áhrif í samfélaginu .
" Þá voru bókmenntirnar notaðar á síðari öldum við að búa til hugmynd um sjálfstæða þjóð og það var lykilatriði í samskiptum við Dani , eftir að lýðveldið var stofnað , að fá handritin heim .
Þessi bókmenntaheimur hefur haft hlutverk , verið táknrænn og merkingarbær í hugum fólks .
En nú erum við komin yfir sjálfstæðisbaráttuna , yfir þjóðerniskenndina , og þurfum ekki lengur að berjast fyrir því hver eigi landið – þótt Landnáma sé ennþá notuð í þjóðlendumálum sem mörgum finnst nú sérkennileg heimildanotkun .
Við þurfum að velta því fyrir okkur hvað sé mikilvægt við þessi verk í okkar augum .
Á tímum þjóðernishyggju var mikið gert úr því hvað þjóðin væri einsleit og þá komst aldrei að hugsunin um fjölmenninguna sem var hérna .
Þó kom fólk hingað úr ýmsum áttum , frá Bretlandseyjum jafnt sem Norðurlöndum .
Slíkur suðupottur ólíkra menningarstrauma hafði aldrei blandast saman með þessum hætti í gamla heiminum .
Hér var svo sannarlega fjölmenning , því landið byggðu ekki tómir höfðingjar og karlar – hér voru líka konur og fólk af öllum þjóðfélagsstigum , en þeim var ekki hleypt inn í sviðsmyndina .
Hinsvegar er það mikilvegt fyrir okkur núna því við erum að umskrifa þessa karllægu höfðingjasögu .
" Munnleg hefð og gelísk áhrif Gísli segir að allt síðan á miðöldum hafi þessar bókmenntir verið lesnar með augum hvers tíma .
" En fólk sagði sögur , áður en þær voru skrifaðar niður , " segir hann .
" Ég velti munnlegu hefðinni fyrir mér og styðst við þekkingu sem hefur orðið til á síðustu áratugum um munnlega hefð í lifandi samfélögum .
Þótt því sé ekki lýst fyrir okkur í heimildum hvernig munnleg hefð hafi miðlað sögum , kvæðum og þekkingu , þá vitum við heilmikið um hana .
Ég bendi á hvernig langlíklegast er að þessu hafi verið háttað hér á miðöldum , á ritunartíma sagnanna .
Með því bý ég til , að mínu áliti , nýjan umræðugrundvöll um hvað við getum sagt og hvað við getum ekki sagt um fornbókmenntirnar .
" Gísli brýtur frásögnina í bókinni upp með rammagreinum um sögur sem hann nefnir , og um helstu bókmenntagreinar , svo lesendur átti sig betur á umfjöllunarefninu .
" Síðan reyni ég að fara gegnum það sem við vitum um verkin og fjalla um kenningar og viðtökur , sem og aðstæður í samtímanum hverju sinni .
Hugmyndir um fortíðina hafa ætíð verið rifjaðar upp með einhverja hagsmuni og ákveðnar aðstæður í huga .
Ég vek þannig athygli á gelísku áhrifunum og fjölmenningunni , sem við sjáum svo vel núna við endurlestur sagnanna í ljósi okkar samtíma .
Og bendi á hvað munnlega hefðin skiptir miklu máli fyrir fagurfræði einstakra texta .
Ég tek þar dæmi af Völuspá og Njálu , ákveðnum hápunktum sem fólk getur tengt sig við , og sýni til að mynda fram á að ef við gerum ráð fyrir munnlegri hefð að baki sögunum þá breytist strax upphafssetning Njálu ; heill sagnaheimur og forsögur opnast og kallast á við öll helstu umræðuefni sögunnar , bara ef maður þekkir hinn munnlega sagnaheim .
" Goðafræðin túlkar himinhvolfið Gísli segir að á síðustu áratugum hafi fræðimenn viðurkennt að vissulega hafi munnleg frásagnarhefð skipt einhverju máli við ritun sagnanna .
" Ég stíg síðan það skref að spyrja hvaða máli það skipti , " segir hann .
" Þá kem ég líka inn á goðafræðina og að hún sé úr þessum munnlega sagnaheimi , sem er erfitt að hafna .
Snorri Sturluson var ekki að búa allan þann heim til , eða að raða honum saman eins og fræðimaður úr heimildum , fornminjum og kvæðabrotum sem hann skildi mismikið í .
Hann var alinn upp í þessari menningu , skildi hana og notaði í starfi sínu .
Hann miðlaði henni á nýju formi , með bókinni sem hann kynntist þegar hann var að alast upp í Odda og þjálfa sig í kveðskap , mælskulist og lögum .
Hann sá möguleika bókanna og færði goðafræðina inn í þetta nýja form .
Það var snilldarhugmynd sem enginn annar fékk í Evrópu , leiftrið sem ég tala um í titli bókarinnar ; það var alls staðar goðafræði þegar kristnin breiddist yfir samfélögin en engum öðrum datt í hug að safna goðafræðinni á bók .
Ég skoða hvernig goðafræði birtist í lifandi samfélögum um allan heim og nota hugmyndir sem Björn Jónsson læknir í Manitoba fékk um 1980 .
Fræðimenn hafa skoðað hvernig goðafræði er alls staðar öðrum þræði um himinhvolfið og orðfæri hennar notað til að lýsa himninum , rata um hann og nota hann til að rata á jörðu niðri .
Það verður alls staðar kveikja allskyns sagna .
" Egla , BMW og stöðutákn Gísli segir markmið sitt með bókinni hafa í og með verið að reyna að skilgreina umræðuna um fornbókmenntirnar upp á nýtt , að varpa klasasprengju inn í fræðin .
Að hafna viðteknum kenningum og skoða hvað sé hægt að segja með þeirri þekkingu sem við höfum í dag .
" Við getum hreinlega byrjað upp á nýtt á umræðu um grundvallarþætti eins og aldur Íslendingasagna , " segir hann .
" Búin hefur verið til bókmenntaleg skýring á að þær hafi verið ritaðar á 13. öld í einhverskonar þróunarferli og að á meðan Ísland hafi verið sjálfstætt hafi verið gullöld hér .
Þetta er hluti af hinni þjóðernislegu söguskoðun .
En ef við endurskoðum hana , með hliðsjón af hugmynd sem Jónas Kristjánsson setti fyrst fram um að Egla væri fyrsta sagan , og lítum á grunninn og gögnin fyrir framan okkur , þá er elsta brotið af Egils sögu elst sagnahandritanna , frá miðri 13. öld en gæti teygt sig inn á daga Snorra sjálfs .
Þar er kominn möguleiki á því að Egla sé fyrsta sagan .
Það tengist þessari leifturhugmynd sem Snorri fær ; hann sér hvernig höfðingjar á meginlandinu eru farnir að notfæra sér bókmenntir til að lyfta sér í virðingarröð samfélagsins , og hann fer fyrst að setja goðafræðina fram á þann hátt , þessa heimsmyndarfræði um himinhvolfið , þar sem himinninn er minnislykill fyrir allar sögurnar .
Þetta eru ekki tilfallandi ævintýrasögur í óraunverulegum heimi .
Hann fylgir samtímanum í að nota konungasögurnar til að koma sér upp stigann meðal höfðingja í Noregi en svo fær hann næstu snilldarhugmynd sem er Egils saga .
Almennilegir höfðingjar á þessum tíma , sem vilja láta taka mark á sér , eru með bókmenntir í kringum sig .
Fyrir Snorra var Egla það sama og BMW-glæsibifreiðin í innkeyrslunni .
Það má líkja Snorra við Steve Jobs , hann notaði tækni sem var þegar komin fram til að búa til eitthvað nýtt sem slær í gegn .
" Gísli segir að aðrir höfðingjar hafi síðan farið að láta skrifa fyrir sig sögur , það hafi verið eins og " turnatískan " á Ítalíu á miðöldum þar sem fjölskyldur sem vildu gera sig gildandi reistu hærri turn en sú næsta .
" Hér voru turnarnir bækur .
Vissulega var einfaldara , ódýrara og skemmtilegra að halda áfram að segja sögur , það er skemmtilegri miðill heldur en að stauta í illa lýstum baðstofum úr handritum með smáu letri , sem voru þar að auki rándýr í framleiðslu .
En í sagnaskemmtuninni fólst ekki sama virðing og ef lesari héldi bók fyrir framan sig .
Það leikur , held ég , stórt hlutverk að bækur komust í tísku .
" Gísli segir þetta verk byggjast á heildaryfirsýn , sem hann hafi lengi haft og mótað .
" Ég hef unnið einstaka rannsóknir til að reyna að útvíkka hugmyndirnar og hef birt greinar í allskonar fræðiritum en fyrir þessa bók reyndi ég að steypa þeim saman og hefla af hina fræðilegu framsetningu .
Ég vildi koma hugmyndunum fram á sæmilega skíru máli en sýna um leið á öll spilin ; bjóða lesendum að fylgjast með , fræðast um spurningarnar jafnt sem vandamálin sem koma upp þegar reynt er að svara þeim – og skilja betur íslensku fornbókmenntirnar .
" 