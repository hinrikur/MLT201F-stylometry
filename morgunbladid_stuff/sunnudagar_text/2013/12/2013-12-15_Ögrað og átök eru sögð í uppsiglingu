Að óbreyttu stefnir í hörku á vinnumarkaði og aðgerðir til að knýja fram aðkallandi kjarabætur .
Þetta segir í ályktun Afls – starfsgreinafélags á Austurlandi .
Þar segir að launafólk þurfi að verja hagsmuni sína samhliða árásum atvinnurekenda og stjórnvalda .
Samtök atvinnulífsins hafni hóflegum launakröfum en eyði þess í stað háum fjárhæðum í áróðursherferð með sögufölsunum á meðan stjórnvöld skeri niður bætur og lánlaunafólk njóti ekki skattalækkana , eins og komist er að orði .
" Sjálftakan er meira að segja komin inn í opinbera áætlunargerð , þar sem reiknað er með ákveðnum taxtahækkunum og síðan launaskriði þar til viðbótar .
Þetta svokallaða launaskrið mælist aldrei hjá félagsmönnum okkar sem vinna samkvæmt launatöxtum .
Launaskrið nær seint inn í greidd laun láglaunafólks , " segir ályktun Afls þar sem segir að sátt um samráð í vinnumarkaðsmálum og velferðarkerfið sé í uppnámi .
" Ef það er tilgangur atvinnurekenda og talsmanna stjórnvalda að efna til ófriðar með málflutningi sínum og ögra launafólki til átaka er ljóst að verkalýðsfélögin þurfa að taka yfirlýsta stefnu sína um samráð og sátt til endurskoðunar .
Það er og ljóst að meðan launafólk er fast í skuldafjötrum verða langvarandi vinnudeilur ekki vinsælar en svo má deigt járn brýna að bíti , " segir í ályktun Afls á Austurlandi , en starfssvæðið nær frá Höfn til Bakkafjarðar .
sbs@mbl.is 