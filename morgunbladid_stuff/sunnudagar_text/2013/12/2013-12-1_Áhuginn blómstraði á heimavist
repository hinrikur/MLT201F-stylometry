Áhuginn hefur nú bara kviknað smám saman í gegnum tíðina , " segir Gylfi spurður út í hvort hann hafi lengi haft gaman af mat og matreiðslu en hann þykir lunkinn kokkur .
Námsdvalir erlendis , annars vegar sem skiptinemi á Spáni og síðar í meistaranámi í Sviss , þar sem búið var á heimavist , gerðu einnig sitt til að kveikja áhugann að hans sögn .
Þar fór hann fyrst að prófa sig áfram í eldhúsinu af einhverri alvöru .
Í dag sér hann að mestu leyti um matseldina fyrir fjölskylduna heima við .
" Konan mín er mjög dugleg að elda .
En þar sem ég hef svona meira gaman af því geri ég það frekar , " bætir hann við léttur í bragði .
Gylfi gefur hér uppskrift af ljúffengu risottó-i en sjálfur segist hann elda það mikið á þessum árstíma , og eins súpur .
" Þessar uppskriftir er líka oft gott að hita upp og því góðar upp á notagildið að gera , " bætir hann við .
Sjálfur segist hann hafa gaman jafnt af nýjungum þegar kemur að matseld og eins hefðbundnum heimilismat .
Ást á ostum eftir dvöl í Sviss Í Sviss bjó Gylfi í Alpa-bænum Brig , við landamæri Ítalíu , þar sem hann stundaði nám í hótel- og veitingafræðum við háskólann UCCR .
Auk meistaragráðunnar öðlaðist hann þar einnig mikla ást á ostum að eigin sögn .
Eftir sex ár í Dublin , þar sem hann starfaði á fimm stjörnu hóteli , mikið til í veitingahlutanum , flutti hann heim en hann er aðstoðarhótelstjóri á Grand Hótel Reykjavík .
Þar er jólaösin þegar byrjuð en um sex til sjö þúsund gestir sækja jólahlaðborð hótelsins ár hvert .
Gylfi nær þó að vera í fríi sjálfa jóladagana en mun standa vaktina á hótelinu um áramótin , enda fullbókað þá eins og fyrri ár , allt erlendir ferðamenn .
" Þetta er mjög skemmtilegt – við erum með fimm rétta galakvöldverð á gamlárskvöld .
Hópurinn fer síðan upp á útsýnissvalirnar á 4. hæð skömmu fyrir miðnætti þar sem talið er niður , horft á flugeldana og skálað í kampavíni .
Síðan er ball á eftir , " bætir hann við að endingu .
Risottó með brenndu blómkáli og stökkum chili-brauðmolum 400 g risottó hrísgrjón ( arborio eða carnaroli ) 1 msk .
olía 50 g smjör 2 laukar , smátt saxaðir 2 sellerístangir , smátt saxaðar 1 gulrót , smátt söxuð 1 geiralaus hvítlaukur , kraminn og smátt saxaður 1 blómkálshaus 250 ml þurrt hvítvín 1 l grænmetissoð ( 1 teningur fyrir 500 ml af vatni ) 30 g smátt rifinn ostur ( parmesan eða grana padano ) ½ búnt fersk steinselja , söxuð Aðferð : Byrjið á að útbúa stökku brauðmolana ( sjá uppskrift neðar ) .
Hreinsið næst laufið af blómkálinu og aðskiljið blómin – reynið að hafa þau svipuð að stærð .
Endilega notið stilkinn líka – flysjið hann þá og saxið .
Setjið kálið í eldfast mót og veltið vel upp úr olíu .
Saltið og setjið undir grillið í ofninum þar til fallega gullbrúnt .
Passið að taka út við og við og hræra í til að fá jafna eldun .
Hitið lítra af vatni í potti og bætið út í 2 grænmetisteningum .
( Oft nota ég t.d. kjúklinga- eða kálfasoð sem ég á í frysti .
Haldið soðinu heitu á meðan risottó-ið er gert .
Bræðið helminginn af smjörinu í stórum potti við miðlungshita ( gott er að setja 1 msk .
af olíu með , svo smjörið brenni síður ) .
Bætið lauk , selleríi og gulrót út í og steikið uns laukurinn er mjúkur .
Bætið þá grjónunum saman við og steikið þar þau eru hálfglær .
Bætið þá hvítlauk út í og hrærið í ca .
30 sekúndur áður en hvítvínið er sett saman við ( ef hvítlaukurinn fer fyrr út í er hætt við að hann brenni og gefi beiskt bragð ) .
Leyfið hvítvíninu að sjóða niður á meðan að þið hrærið reglulega í pottinum .
Þegar vínið er horfið , bætið einni ausu af soði í pottinn og sjóðið niður á meðan þið hrærið .
Bætið við soði , einni ausu í einu og hrærið stöðugt á meðan grjónin draga það í sig .
Eftir u.þ.b. tíu mínútur má fara að bæta blómkálinu smátt og smátt saman við ( kremjið blómin aðeins þegar þau fara út í ) .
Endurtakið þar til allt soðið og blómkálið er komið í og risottóið er farið að mynda fallegar öldur þegar þið hrærið í því .
Ef það er of þykkt þarf að bæta við smávegis vatni eða soði .
Saltið og piprið eftir smekk , fjarlægið pottinn af hitanum og hrærið restinni af smjörinu og öllum ostinum saman við .
Skammtið á diska , dreifið brauðmolunum og steinselju yfir og berið fram .
Chili pangrattato ( stökkir brauðmolar ) 4 brauðsneiðar 1 tsk .
þurkaðar chili flögur 3-4 msk .
olía Aðferð : Saxið brauðsneiðarnar fínt ( eða setjið í matvinnsluvél ) , ásamt chili-flögum .
Setjið í eldfast mót , hellið olíunni yfir og veltið brauðmolunum upp úr henni uns olían þekur allt saman .
Setjið eldfasta mótið undir grillið á forhituðum ofninum , þar til molarnir eru fallega brúnaðir .
Fylgist vel með að brenni ekki og hrærið í af og til .
Einnig er hægt að steikja molana á pönnu .
