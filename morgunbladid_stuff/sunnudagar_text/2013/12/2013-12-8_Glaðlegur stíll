Hvernig myndir þú lýsa stílnum þínum ? Stíllinn minn er litríkur og tímalaus .
Ég nýt þess að velja föt sem ýta undir góða líðan og komi dimmir dagar þá reyni ég að vega upp á móti með sterkum litum og óhefðbundnum samsetningum .
Ég vona að stíllinn minn sé oftast glaðlegur .
Áttu þér uppáhaldsflík eða fylgihlut ? Ég á slá sem amma mín prjónaði á mig þegar ég var 11 ára , sú flík er mér afar kær .
Ég elska annars góð kaup og skrítna skó eins og bleiku Bruno Magli-skóna mína , rauðu Rocket Dog og súperháu YSL-hælana .
Einhver sagði mér að það væri ekki hægt að dansa tangó í slíkum skóm en ég var fljót að afsanna það .
Mér þykir líka vænt um flíkur og hluti sem kalla fram góðar minningar eins og hringurinn sem við hjónin fundum í San Fransiskó þegar maðurinn minn var að hjálpa gamalli blindri konu yfir götu þar sem var mikil umferð .
Hún byrjaði á því að berja hann með hvíta stafnum af því hún treysti því ekki til að byrja með að hann ætlaði að hjálpa henni .
Konan komst óhult yfir götuna og nokkrum mínútum síðar fundum við þennan fallega hring .
Ætlar þú að festa kaup á einhverju sérstöku fyrir jólin ? Ég fékk kjól fyrir gamlárskvöld hjá Fríðu frænku , annað verður það ekki .
Líf mitt hefur alla tíð flotið áfram í afmörkuðum tímabilum .
Nú er tímabil fatasöfnunar að renna sitt skeið á enda .
Þegar við mæðgurnar klárum tískubloggsverkefnið í febrúar eða mars þá tek ég 80% af flíkunum og opna stóra bílskúrssölu .
Loka þar með 30 ára áhuga á gæðafatnaði .
Eitthvað nýtt og spennandi tekur við .
Ég hef starfað við hjúkrun , gæðamál og starfsmannastjórnun í 40 ár .
Ef ég ætti að velja í dag kæmi handverk , listir og dáleiðsla sterkar inn .
Ég geri ráð fyrir að næsta tímabil beri þess merki .
Dáleiðslan er í fyrsta sæti eins og er .
Áttu þér eitthvert gott stef , ráð eða mottó , þegar kemur að klæðaburði ? Ég hvet alla til að hafa kjark til að skapa sinn einstaka stíl , það eykur fjölbreytni mannlífsins og auðgar andann .
Hvar kaupir þú helst föt ? Ég kaupi nær eingöngu föt í second hand búðum og eru Hjálpræðisherinn og Rauði krossinn í efsta sæti .
Hver hafa verið bestu kaupin þín fatakyns ? Síð 100% kasmírpeysa sem ég fékk fyrir slikk í second hand búð í ítalska hverfinu í Boston .
Pels-kápa og blár silkikjóll sem ég notaði síðasta sumar í brúðkaupi dóttur minnar , hvort tveggja keypt hjá Hjálpræðishernum í Garðastræti .
Ég gerði líka oft góð kaup á eBay fyrir nokkrum árum þegar krónan var sterk .
En þau verstu ? Rándýr stígvél með leðurbotni sem ég keypti í Barselóna .
Sólinn varð eins og tyggjó í íslenska saltslabbinu .
Síðan þá læt ég alltaf sóla leðursóla .
Hvaðan sækir þú innblástur ? Fyrstu tíu árin í tískublöð og erlendar tískusýningar á netinu .
Núorðið læt ég hugmyndarflugið ráða og nýt þess þegar hugurinn tekur mig inn á óvæntar slóðir eins og þegar áhugi minn vaknaði fyrir litríkum þjóðbúningum .
Sá áhugi kom mér á óvart .
Ég hefði fyrir nokkrum árum talið þjóðbúninga vera síðasta sort enda alin upp í anda femínista í rauðum sokkum .
Í þeim brjóstahaldaralausa hópi 1976 voru þjóðbúningar ekki hátt skrifaðir .
Það er gaman að koma sjálfum sér á óvart og kannast við að smekkur og áhugi lifi stundum sjálfstæðu lífi innra með manneskjunni .
Áttu einhverja dýrmæta flík sem þú tímir ekki að nota ? Nei , það er eðli góðs fatnaðar að slitna eins og það er eðli glers að brotna .
Hvort tveggja eykur verðmæti og gildi þessara hluta .
Mér þykir vænt um vandaðar flíkur úr góðum efnum og ég fer vel með þær og er stolt af þeim , sérstaklega ef einhver önnur kona og ef til vill fleiri en ein hefur átt þær á undan mér .
Ef þú fengir aðgang að tímavél sem gæti flutt þig aftur til árs að eigin vali og þú fengir dag til að versla , hvaða ár myndirðu velja og hvert færirðu ? Árið 48 fyrir Kristsburð , ég vel mér að vera Kleópatra , drottning Egypta .
Hún hafði þá og hefur enn sterk áhrif á tískuna .
Sagan segir að hún hafi haft gott vald á dáleiðslutækni , eins og ég .
