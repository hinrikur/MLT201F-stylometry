Vefrisinn Amazon hefur hafið undirbúning á heimsendingarþjónustu með svokölluðum drónum sem eru nokkurs konar fljúgandi vélmenni .
" Ég veit að þetta virðist eins og úr vísindaskáldsögu , en þetta er það ekki , " sagðir Jeffrey P. Bezos forstjóri og stofnandi Amazon við fréttaskýringaþáttinn 60 mínútur .
Það gæti tekið allt að fimm ár að þróa tæknina auk þess sem drónarnir þurfa að fá leyfi flugeftirlits Bandaríkjanna .
Bezos er þó bjartsýnn á að drónarnir muni fljúga yfir borgir í Bandaríkjunum og hann lofar að frá því að viðskiptavinurinn klárar sína pöntun á vefnum verði pakkinn kominn heim að dyrum innan hálftíma .
" Dróninn getur borið 2,3 kíló í hverri ferð en 86% pakka okkar eru undir þeirri þyngd , " sagði Bezos .
Drónarnir munu fá GPS-punkta sem segja þeim hvert þeir eigi að fljúga .
" Erfiðasti hjallinn sem við þurfum að komast yfir er að þeir fljúgi ekki á fólk þegar þeir lenda .
Kerfið verður að skynja fólk en eins og staðan er í dag þá geta þeir það ekki .
Þetta er ekki rétt handan við hornið – þetta er eitthvað sem okkur dreymir um hér hjá Amazon og við erum bjartsýnt fólk .
" 