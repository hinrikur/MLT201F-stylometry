Þegar Íslensk listasaga kom út fyrir örfáum árum í nokkrum bindum vakti sérstaka eftirtekt að engin umfjöllun var þar um eina fremstu myndlistarkonu Íslendinga , Karólínu Lárusdóttur .
Þessi æpandi þögn um Karólínu í bók sem átti að gefa góða og skýra mynd af íslenskri myndlist var reginhneyksli og fældi marga frá verkinu .
Stór hópur fólks spurði mjög eðlilegrar spurningar : Er eitthvað að marka bók þar sem einnar fremstu myndlistarkonu þjóðarinnar er ekki getið ? Svar þessa fólks var : Nei , það getur ekki verið að marka hana .
Nú er komin út glæsileg listaverkabók um Karólínu og verk hennar eftir Aðalstein Ingólfsson listfræðing og nefnist einfaldlega Karó lína Lárusdóttir .
Þetta er bók sem mun sannarlega gleðja hina fjölmörgu aðdáendur þessarar undragóðu listakonu .
Aðalsteinn Ingólfsson fjallar afdráttarlaust um hið furðulega fálæti og jafnvel andúð sem Karólína hefur mætt hér á landi hjá ákveðnum hópi " svokallaðra álitsgjafa og forsvarsmanna íslenskra menningarstofnana " svo vitnað sé beint í hann .
Viðhorf þessa hóps til verka Karólínu er til háborinnar skammar .
Erlendis er viðhorfið allt annað , þar er listakonan lofuð í hástert og verk hennar verðlaunuð .
Þegar það er haft í huga er sannarlega ekki einkennilegt að Aðalsteinn skuli hafa valið að nefna fyrsta kafla bókarinnar Spákona án föðurlands ? Bókin um Karólínu Lárusdóttur og list hennar er ákaflega skemmtileg aflestrar og fróðleg .
Glæsilegar myndir Karólínu teygja sig svo yfir síðurnar .
Aðalsteinn greinir verk Karólínu einkar vel og lýsir listþróun hennar á svo glöggan og skemmtilegan hátt að lesandinn hlýtur að öðlast dýpri skilning á þeim en hann hafði áður .
Og verður um leið enn meðvitaðri en áður um það hversu snjöll og hæfileikamikil listakona Karólína er .
Íslendingar eiga að umfaðma mestu listamenn sína .
Karólína er alveg örugglega þar á meðal .
