Dönsk stjórnvöld hafa aldrei gefið út yfirlýsingu um að Kamban hafi verið saklaus drepinn og íslensk stjórnvöld hafa ekki gengið eftir því að fá slíka yfirlýsingu .
Mér finnst að það ætti að hreinsa þetta mál í eitt skipti fyrir öll og þó fyrr hefði verið , " segir Sveinn Einarsson leikstjóri , rithöfundur og fyrrverandi leikhússtjóri .
Sveinn sendi nýverið frá sér bókina Kamban – Líf hans og starf , sem er afrakstur af fimm ára rannsóknarvinnu .
Þar fjallar hann ítarlega um leikskáldið , leikstjórann , rithöfundinn og kvikmyndagerðarmanninn Guðmund Jónsson Kamban sem setti mark sitt á bæði íslenskt og danskt menningarlíf á fyrri hluta síðustu aldar , en var myrtur á frelsisdegi Dana 5. maí 1945 .
Að sögn Sveins hvílir enn mikil leynd yfir morðinu , en vitað er að morðinginn kom úr röðum andspyrnuhreyfingarinnar .
" Á meðan málið er óuppgert virðist ekki vera hægt að meta Kamban og hans framlag að verðleikum í danskri leiklistarsögu , " segir Sveinn og bendir í þessu samhengi á að í yfirlitsbókinni Dansk teaterhistorie sem út kom 1992 og er nýjasta útgefna leiklistarsagan þar í landi sé Kambans aðeins minnst fyrir tvennt , þ.e. fyrir að hafa skrifað Höddu Pöddu , sem var fyrsta leikritið eftir íslenskt leikskáld sem sýnt var í Konunglega leikhúsinu , og fyrir að hafa verið skotinn á frelsisdeginum .
" Þetta er náttúrlega sögufölsun því hann tók það mikinn þátt í dönsku menningarlífi að óeðlilegt er að minnast þess ekki með ítarlegri hætti og meta hann að verðleikum , " segir Sveinn og bendir á að í þeim breskum og þýskum uppsláttarritum um leiklist sem hann hafi kynnt sér sé afdráttarlaust talað um að Kamban hafi verið saklaus veginn .
Á Kamban enn erindi ? " Hver ný kynslóð verður að kanna hvort hún eigi enn samtal við forverana .
Þessi bók er ómeðvituð tilraun hjá mér til að láta reyna á það hvort Kamban eigi enn erindi við okkur , en persónulega er ég á þeirri skoðun , " segir Sveinn og viðurkennir fúslega að Kamban hafi verið mistækur .
" En þar sem hann er bestur var hann " skrambi góður " eins og kollegi minn Jón Yngvi Jóhannsson hefur orðað það .
Segja má að ég hafi verið samferða Kamban alveg frá því ég man eftir mér , " segir Sveinn og rifjar upp að hann hafi t.d. lesið öll verk hans þegar hann var á táningsaldri , séð tímamótasýningu Leikfélags Reykjavíkur á Marmara í árslok 1950 auk þess sem hann skrifaði um tvítugt gullpennaritgerð um Kamban .
" Þannig að hann hefur verið sestur að í mér og þá ekki hans hörmulegi dauðdagi heldur verkin hans , " segir Sveinn , sem sjálfur hefur leikstýrt tveimur leikritum skáldsins í Útvarpsleikhúsinu , Þúsund mílum og Grandezzu .
" Þegar ég var að skrifa þriðja bindi íslenskrar leiklistarsögu , sem enn hefur ekki komið út en er frágengið í handriti , fór ég m.a. að skoða þetta fræga Kambans-mál , " segir Sveinn og rifjar upp að í upphafi árs 1927 hafi Kamban sent forsvarsmönnum Leikfélags Reykjavíkur skeyti þar sem hann bauðst til að leikstýra þremur leikritum sinna fram á vorið .
" Leikfélagsmönnum var legið á hálsi fyrir að vera þröngsýnir , hræddir og ekki skilja tímann þegar þeir vildu ekki þiggja boð Kambans .
Þegar ég fór að skoða málið betur kom í ljós að Kamban gaf þeim aðeins þriggja vikna umhugsunarfrest og það veit sá sem hefur rekið leikhús að það gengur ekki að skipuleggja leikárið með svona skömmum fyrirvara , " segir Sveinn og bætir við : " Það var mjög óheppilegt hvernig fór , því það hefði verið íslenskri leiklist til góðs ef samningar hefðu náðst .
Ég held líka að það hefði verið mjög gott fyrir Kamban að hafa akkeri sitt hérlendis , " segir Sveinn og tekur fram að í kjölfarið hafi hann farið að skoða hvort Kamban hafi verið jafnfrægur í útlöndum og af hafi verið látið á sínum tíma .
" Svarið hjá mér er bæði já og nei .
Það var viðburður í dönsku leikhúslífi þegar leikrit hans Hadda Padda var frumsýnt 1914 .
Eftir frumsýninguna á leikritinu Vér morðingjar í Dagmarleikhúsinu 1920 var Kamban almennt talinn efnilegasta og mest spennandi leikskáld á Norðurlöndunum á þeim tíma og miklar vonir voru bundnar við hann , jafnt sem leikstjóra og leikskáld , " segir Sveinn og bendir á að Kamban hafi hins vegar ekki getað fylgt velgengni sinni eftir sem skyldi .
" Kamban var mjög kappsamur maður og gramdist það að ný leikrit hans skyldu ekki leikin strax í kjölfar sigurgöngu fyrst Höddu Pöddu og síðan Oss morðingja , " segir Sveinn og rifjar upp að þegar Kambans-málið stóð sem hæst hafi t.d. þrjú leikrit Kambans enn verið ósýnd , þ.e. Marmari , Öræfastjörnur og Sendiherrann frá Júpíter .
" Þetta var að nokkru honum að kenna , því það þurfi að sníða af verkunum ýmsa dramatúrgíska kanta – ég ætla ekki að segja vankanta .
En á hinn bóginn er því ekki að leyna að afturhaldssemin var mikil í leikhúsinu .
Kamban þótti hreinlega of framsækinn og gagnrýninn í leikritum sínum , " segir Sveinn og bætir við að rétt sé að hafa í huga að önnur helstu leikskáld þessa tíma í Danmörku , s.s. Kaj Munk , Sven Clausen og Svend Borberg , hafi verið haldið úti í kuldanum um þetta leyti .
Afdrifarík ákvörðun Að sögn Sveins hafði Kamban sig mikið í frammi á þessum tíma , enda sat hann í stjórn Leikskáldafélagsins í Danmörku , og gagnrýndi verkefnaval dönsku leikhúsanna .
" Að lokum fór svo að honum fannst hann hafa brennt allar brýr að baki sér í leikhúsinu og þá snéri hann sér að skáldsagnagerð .
Á árunum 1930-32 gaf Kamban út skáldsöguna Skálholt sem er sagnabálkur í fjórum bindum .
Verkið var þýtt á tíu tungumál og sænskir gagnrýnendur voru á einu máli um að Skálholt væri söguleg skáldsaga í hæstum gæðaflokki .
Þeir líktu bókinni við Kristínu Lafranzdóttur eftir nóbelsverðlaunahafann Sigrid Undset , " segir Sveinn og rifjar upp að nafn Kambans hafi verið nefnt í tengslum við Nóbelsverðlaunin 1933 í sömu andrá og t.d. Johannes Jensen sem hlaut þau stuttu síðar .
" Þegar þarna var komið sögu var Kamban orðinn þreyttur á Dönum og lét því reyna á gamlan draum sinn um að slá í gegn í Bretlandi , " segir Sveinn og rifjar upp að Kamban hafi nokkrum árum áður dvalið um skemmri tíma í Ameríku .
" Enda var hann alltaf upptekinn af enskri tungu og vildi slá í gegn á heimsmálinu .
Fyrir Bretlandsdvöl sína lét hann þýða flest verka sinna á ensku og reyndi að koma þeim á framfæri .
Leikhúsin vildu ekki leikritin hans , en hann náði þeim árangri að Skálholt var þýdd á ensku og gefin út bæði í Bretlandi og Bandaríkjunum og fékk mjög góða dóma í toppblöðum .
Eftir að þetta strandhögg í Bretlandi tókst ekki flutti hann sig yfir til Þýskalands , en þar var góður markaður og hafði alltaf verið fyrir norræna höfunda , eins og Gunnar Gunnarsson vissi , " segir Sveinn og bendir á að sú ákvörðun Kambans að dvelja í Þýskalandi á árunum 1935-39 hafi verið mjög afdrifarík enda hafi hann sökum þessa fengið á sig nasistastimpil sem aftur leiddi til hinna örlagaríku atburða á frelsisdaginn .
Gagnrýninn á samfélagið " Ásgeir Guðmundsson , vinur minn , hefur kannað mjög vel tengsl Kambans við Þýskaland og farið í skjalasöfn þar í landi .
Eins og staðan er í dag höfum við ekki fundið neitt sem myndi verða honum til sakfellis .
Þvert á móti höfum við fundið margt sem myndi vera honum til málsbóta , " segir Sveinn og bendir á að Kamban hafi ekki haft erindi sem erfiði sem leikstjóri og leikskáld í Þýskalandi , enda kannski ekki að undra þar sem hann hafi verið mjög gagnrýnin á samfélagið og ýmsar kenningar hans áttu ekki upp á borð hjá nasistum .
" Árið 1936 gaf Kamban út á dönsku Vítt sé ég land og fagurt sem byggist á Vínlandssögum og Eyrbyggju , sem hlaut góðar viðtökur – sérstaklega í Þýskalandi þó hún kæmi út víðar .
Kamban var lagt það til lasts að hann tileinkaði bókina " hinum norræna manni " sem þótti argasti nasistaáróður á sínum tíma .
Honum var boðið að fara í ferðalag um Þýskaland til að kynna efnið .
Ég hef lesið þann fyrirlestur og í honum er enginn áróður annar en sá að láta fólk vita að það hafi verið norrænir menn sem fóru til Ameríku á undan Kólumbusi .
" " Skjótið þið bara , sama er mér ! " Í bók Sveins kemur fram að Kamban hafi ekki verið á aftökulista andspyrnuhreyfingarinnar , en hann var skotinn þegar hann neitaði að hlýða þeirri skipun morðingjanna að fylgja þeim .
Fræg eru lokaorð hans : " Skjótið þið bara , sama er mér ! " Þegar talið berst að þessum lokaorðum segir Sveinn ekkert launungarmál að Kamban hafi verið stórbrotinn maður , stoltur og ekki vílað fyrir sér að ögra valdhöfum .
Sem dæmi nefnir Sveinn að Sibil , dóttir Kambans , hafi í sjónvarpskvikmynd sem Viðar Víkingsson og Hallgrímur H. Helgason gerðu árið 1988 , lýst því hvernig faðir hennar hafi ítrekað sest á almenningsbekki í Berlín sem merktir voru " Aðeins fyrir gyðinga " , en enginn nokkurn tímann notaði , til þess eins að ögra .
" Kamban hefði aldrei óneyddur látið handtaka sig á frelsisdaginn , setja sig upp á vörubílspall með hendur fyrir aftan höfuð og ekið um götur Kaupmannahafnar eins og gert var á þessum degi .
Það er óbærileg hugsun fyrir mann með hans fortíð og skaplyndi , " segir Sveinn og bendir á að auðvelt hefði átt að vera fyrir hina ungu menn að snúa hinn 56 ára gamla og óvopnaða Kamban niður .
" Þess í stað völdu þeir að myrða hann .
" Sveinn bendir á að Ditlev Tamm , prófessor í réttarsögu við Háskólann í Kaupmannahöfn , hafi skrifað doktorsritgerð um uppgjörið við hersetuárin og taki morðið á Kamban sem dæmi um eitt það versta sem úrskeiðis fór .
" Ennþá hvílir mikil leynd yfir þessu morði , " segir Sveinn og bendir á að sér hafi staðið til boða að skoða skjöl um morðið í Ríkisskjalasafni Danmerkur en í staðinn verið krafinn um fullkomna þagmælsku og því afþakkað , enda ekki viljað fara með leyndarmálið í gröfina .
Dýpstur og frumlegastur Spurður hvort rannsókn hans á lífi og list Kambans hafi breytt sýn hans á listamanninum svarar Sveinn því játandi .
" Ég skal viðurkenna að skilningur minn á Kamban hefur dýpkað og orðið víðfeðmari við að umgangast hann svona náið öll þessi ár .
Á sínum tíma var hann talinn í hópi fjögurra fremstu leikskálda Dana og þótti hvað dýpstur og frumlegastur þeirra í hugsun .
Kamban hefur verið lýst sem meiri vitsmunahöfundi en stemningshöfundi og ég býst við því að það sé rétt .
En hann gerði sér far um að setja þessar vitsmunalegu athuganir sínar á veröldinni og fólki fram á andríkan hátt , " segir Sveinn .
Ekki er hægt að sleppa Sveini án þess að spyrja hann hvort hann telji einhver leikverk Kambans enn eiga erindi upp á svið og þá hvaða verk .
" Síðustu 15 ár hafa verk eftir eldri íslensk leikskáld því miður verið vanrækt og það finnst mér ekki góð leikhúspólitík , " segir Sveinn og bendir sem dæmi á að seinasta uppsetning á verki eftir Kamban hafi verið í Þjóðleikhúsinu á Oss morðingjum árið 2000 .
" Leikrit Kambans gætu orðið skemmtileg ögrun fyrir ungt og ferskt leikhúsfólk .
Mér fyndist t.d. full ástæða til að láta reyna á Öræfastjörnur , en í því leikriti deilir Kamban á tvöfalt siðgæði í samfélaginu .
Í raun má segja að verkið fjalli um vændi og ólíkar tegundir þess .
Athyglisverð er einnig sýn hans á fangelsismál í Marmara , því hann var þeirrar skoðunar að í flestum tilvikum herði fangelsisvistin glæpamanninn og hjálpi engum .
Í Grandezzu birtist hörð ádeila á fjölmiðla og hasarfréttamennsku sem því miður á enn við .
Einnig væri forvitnilegt að sjá nýja leikgerð á ádeiluleikritinu Sendiherranum frá Júpíter .
" 