" Lífið gerir okkur mörg að hetjum , " segir Þórunn Erlu- og Valdimarsdóttir rithöfundur í viðtali í Sunnudagsblaði Morgunblaðsins í dag og á þar einkum við móður sína , Þórdísi Erlu Jónsdóttur .
Ný skáldsaga hennar , Stúlka með maga , fjallar meðal annars um ótrúleg örlög hennar og móðurættar .
Í óeiginlegri merkingu læsti eiginmaður hennar hana inni á heimilinu eftir giftingu þeirra , hún átti að vera stillt og ekki segja orð , allra síst líkaði honum að hún tjáði sig upphátt þar sem menn hittust og skiptust á skoðunum .
Þessi orð má að auki setja í samhengi við eina mestu goðsögn Suður-Afríku sem einnig er fjallað um í blaðinu í dag .
Lífið gerði Nelson Mandela að veraldarhetju .
Rimlarnir voru þó ekki aðeins til í yfirfærðri merkingu heldur var hann læstur inni í rammgerðu fangelsi , bak við sýnilega rimla , í 27 ár .
Meðal annars vegna þess að hann talaði of mikið og sagði of mörg huguð orð .
Manni verður hugsað til þöggunar á tímamótum sem þessum , þegar ljóst er hvernig orð hafa breytt heiminum .
Stundum er hún öflugt og ósýnilegt tæki sem menn geta notað til að fá sínu framgengt .
Stundum eru til hugrakkir einstaklingar sem mæta henni af svo miklum krafti að það þarf manngerða byggingu og lás og slá til að halda aftur af orðunum .
Þöggun er ekki framkvæmanleg nema við leyfum það .
Að uppræta hana snýst um að hylla menn eins og Nelson Mandela .
Og halda áfram að heiðra hugrekkið um ókomna tíð .
