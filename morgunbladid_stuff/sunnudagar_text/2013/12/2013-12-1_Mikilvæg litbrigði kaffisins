Eins og sjá má þá er mismikil mjólk í kaffinu , " segir Tumi Magnússon myndlistarmaður þar sem hann raðar ljósmyndum af bollum , fötum og bölum með kaffi í á gólf Arinstofunnar í Listasafni ASÍ .
Á lofti salarins kemur hann síðan fyrir ljósmyndum af botni þessara sömu íláta með kaffinu .
Í dag , laugardag , klukkan 16 opna Tumi og danski myndlistarmaðurinn Michael Mørk sýningu í safninu sem þeir kalla " Á staðnum " .
Í verkum sínum eiga þeir Tumi og Mørk það sameiginlegt að ganga hvor á sinn hátt út frá eigindum staðarins sem þeir sýna í .
Auk þess að vinna með myndir af þessum kaffifylltu ílátum í Arinstofu sýnir Tumi myndbands- og hljóðverk í Gryfjunni , þar sem sjá má ólíkar kaffikönnur settar samtímis á sex eldavélar og lýkur uppáhellingunni um fjórum mínútum síðar , með tilheyrandi hvissi og látum .
En hvers vegna kaffi ? " Ég hef alltaf sótt í að vinna með hversdagslega hluti .
Liturinn á kaffi getur verið mikilvægur í amstri dagsins , honum fylgir bæði bragð og tilfinning , " segir Tumi .
" En það þýðir ekki að verkið fjalla bara um kaffi ...
" Hann vann hér áður mikið með teikningu og málverk en hefur nú snúið sér að skráningarmiðlum , á borð við myndbönd og ljósmyndir .
" Þetta er þó náskylt vinnu minni í málverkunum , því eins og í þeim er ég hér að vinna með liti úr hversdeginum .
Á sínum tíma gerði ég málverkaseríu sem hét " Kaffi og hland " , með umbreytingu litanna úr svörtu kaffi yfir í hland , " segir Tumi .
" Ég vinn með málverk , skúlptúra og ljósmyndir og nota hversdaglega hluti sem efnivið í verkin , " segir Michael Mørk þar sem hann er að koma verkum fyrir í Ásmundarsal .
" Í því ferli afbyggi ég hið hefðbundna hlutverk þeirra og breyti þeim í listaverk .
" Við það , segir hann , kvikna spurningar um það hvað sé málverk , skúlptúr eða ljósmynd .
" Fyrir þessa sýningu lagði ég leið mína í IKEA í Garðabæ þar sem ég keypti spegla og eldhússkápa sem ég breyti á minn hátt .
Það var mun ódýrara fyrir mig að kaupa efniviðinn hér heldur en senda hann frá Danmörku .
Fyrir fjórum vikum setti ég upp sýningu í Brooklyn og þar gat ég líka farið í IKEA-verslun hverfisins .
Umbúðirnar eru líka þær sömu í öllum þessum löndum .
" En Mørk breytir þessum hversdagslegu hlutum , þeir eru rúnir sínu hefðbundna hlutverki .
Þegar blaðamaður kemur er hann að mála hvítar rendur á speglana , jafn breiðar römmunum .
" Venjulega er málningin , liturinn sjálfur , upplýsandi og hugvekjandi í málverkum en hér hylur hún veruleikann sjónum að verulegu leyti , " segir hann .
