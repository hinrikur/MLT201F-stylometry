Aurapúkinn þekkir vel hversu freistandi getur verið að eyða í dýrar gjafir í desember .
Öll viljum við gleðja þá sem okkur þykir vænt um og auðvelt að réttlæta það fyrir sjálfum sér að eyða aðeins meira en til stóð – meira en fjárhagurinn leyfir – þegar falleg gjöf fangar augað úti í búð .
Enginn vill heldur vera sá sem hallar á þegar borið er saman hvað var gefið og hvað var þegið .
En útkoman getur verið skelfileg .
Með jólalögin í eyrunum og yl í hjarta er greiðslukortið straujað trekk í trekk og reikningurinn fer fljótlega úr böndunum .
Gerum sjálfum okkur , vinum og ættingjum þann greiða að tala af hreinskilni um jólagjafirnar í ár .
Ef þröngt er í búi á enginn að þurfa að skammast sín fyrir að gefa ekki gjöf , eða gefa eitthvað ódýrt og persónulegt eins og öskju af heimabökuðum smákökum .
