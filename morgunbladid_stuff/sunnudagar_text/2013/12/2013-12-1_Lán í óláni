Ný lög um neytendalán munu draga úr því að einstaklingar lendi í vanskilum en um leið verða til þess að einhverjir munu ekki fá lánafyrirgreiðslu þó að þeir séu ekki í alvarlegum vanskilum .
Þá verður breytingin til þess að krafa um tryggingar verður minni í þeim tilvikum þegar menn hafa mjög gott lánshæfismat .
Þetta er meðal þess sem kemur fram í úttekt blaðsins á áhrifum nýju laganna .
Orri Páll Ormarsson orri@mbl.is Um síðustu mánaðamót tóku gildi ný lög um neytendalán sem taka til meginþorra allra útlána til einstaklinga , þ.ám .
húsnæðis- , bíla- , lífeyrissjóðs- , raðgreiðslu- og yfirdráttarlána .
Lögin byggjast á tilskipun Evrópusambandsins og er ætlað að tryggja upplýsingagjöf til neytenda fyrir lántöku , stuðla að ábyrgum lánveitingum og koma í veg fyrir að lántakar skuldsetji sig umfram greiðslugetu .
Að sögn Hákonar Stefánssonar , lögfræðings og framkvæmdastjóra Creditinfo , endurspeglast markmiðin vel í þeim nýmælum laganna sem annars vegar skylda lánveitendur til að lánshæfis- og greiðslumeta lántaka og leggja hins vegar bann við lánveitingum þegar verulegar líkur eru á því að lántaki muni lenda í vanskilum .
Matthildur Sveinsdóttir , sérfræðingur hjá Neytendastofu , segir tilganginn með nýju lögunum að sjá til þess að neytendur séu nægilega vel upplýstir um lánssamninginn áður en hann verður bindandi .
Bæði er ætlast til þess að þeir fái upplýsingar fyrirfram og eins þegar samningurinn er gerður .
" Inn í lögin er líka sett sérstakt ákvæði sem á að stuðla að ábyrgri lánveitingu .
Þannig að ekki sé verið að lána þegar augljóst er að neytendur muni ekki geta staðið í skilum , " segir Matthildur .
Nýmæli í lögum Samkvæmt lögunum þarf að lánshæfismeta neytandann þegar lánið er undir tveimur milljónum króna en greiðslumeta ef það fer yfir tvær milljónir .
Þegar um hjón eða sambúðarfólk er að ræða skal framkvæma greiðslumat áður en lánssamningur að fjárhæð fjórar milljónir króna eða meira er gerður .
Þetta er nýmæli í lögum um neytendalán hér á landi en engir slíkir skilmálar voru til staðar áður .
Í lögum um ábyrgðarmenn kemur fram að greiðslumeta þurfi ef ábyrgðarmaður er á láni en hingað til hefur ekki verið lögbundin skylda til að lánshæfismeta lántaka .
Að sögn Matthildar er undantekning á þessu leggi neytandinn til dæmis fram tryggingu sem er hærri en veðið .
Þetta hefur heldur ekki áhrif á lántöku námsmanna í banka séu þeir með lánsloforð frá Lánasjóði íslenskra námsmanna .
En hvað þýðir þetta í raun ? Í nýju lögunum segir orðrétt : " Óheimilt er að veita lántaka lán ef mat á lánshæfi eða greiðslumat leiðir í ljós að hann hafi augljóslega ekki fjárhagslega burði til þess að standa í skilum með lánið .
Víkja má frá ákvæði þessu ef virði veða eða annarra trygginga sem lántaki leggur fram er meira á þeim tíma þegar lánið er veitt en heildarfjárhæð láns enda sé lántaki upplýstur um mat lánveitanda .
Lánveitandi ber ekki ábyrgð á því ef lántaki framvísar röngum upplýsingum vegna framkvæmdar lánshæfis- eða greiðslumats , nema hann viti , eða eðlilegt þyki með tilliti til aðstæðna að hann hafi mátt vita , að upplýsingarnar séu rangar .
" Hefur verið vandamál víða Lagasetning af þessu tagi hlýtur að spretta af þörf .
" Það er rétt , " segir Matthildur .
" Lögin eru innleiðing á Evróputilskipun en skortur á ábyrgri lánveitingu hefur verið vandamál víða um álfuna .
Það er verið að veita lán sem neytandinn getur augljóslega ekki staðið í skilum með .
Það gengur auðvitað ekki til lengdar .
Á Íslandi hefur ekki verið gerð sérstök rannsókn á þessu og þörfinni fyrir slík lagaákvæði en í gegnum EES erum við skuldbundin til þess að taka þetta upp .
" Spurð um fréttir af hremmingum neytenda hérlendis eftir að nýju lögin tóku gildi kveðst Matthildur lítið geta tjáð sig um það .
Engin slík mál hafi borist Neytendastofu .
" Neytendastofa tekur ekki á svokölluðum einkaréttarlegum kröfum , til dæmis hvað eigi að gera við samning hjá einstökum neytanda telji hann brotið á sér með lögum .
Neytendastofa getur heldur ekki tekið á því sé fólki neitað um lán .
Almennt ráða lánveitendur því hverjum þeir lána svo lengi sem það er gert á málefnalegum forsendum .
" Hún segir Neytendastofu á hinn bóginn geta tekið á málum gagnvart heildinni .
Til dæmis ef fyrirtæki veitir ekki tilteknar upplýsingar .
Hvernig farið er með samninginn og samningssambandið við hvern og einn neytanda verður að leysa á öðrum vettvangi , mögulega fyrir dómstólum dugi önnur úrræði ekki .
Það er mat Matthildar að fyrir þá lánveitendur sem hafa hingað til rekið ábyrga lánastarfsemi eigi nýju lögin ekki að hafa mikla breytingu í för með sér .
Þeir neytendur sem eigi erindi fái afgreiðslu , aðrir ekki .
" Á móti kemur að við höfum ekki verið að fylgjast með framkvæmdinni á þessu fram að þessu , þannig að ég get ekki sagt til um þetta með fullri vissu .
" Gæti haft áhrif á 15 til 20 þúsund manns Það er mat Creditinfo að nýju lögin geti haft áhrif á lánamöguleika fimmtán til tuttugu þúsund manns sem fá lánshæfismat sem veitir vísbendingar um að áhætta af lánveitingu sé umfram æskileg mörk .
Samkvæmt lögunum þarf að vera augljóst að lántaki komi til með að lenda í greiðsluvandræðum á samningstímanum .
Að sögn Hákonar Stefánssonar er eigi að síður ekki hægt að útiloka að tveir lánveitendur meti þetta með mismunandi hætti .
Annar sé fyrir vikið tilbúinn að lána en hinn ekki .
" Þó við séum komin með hlutlæga reglu í stað persónulegs mats er líklegt að lánveitendur muni taka mismikla áhættu , allt eftir tegund lána , lánstíma og tryggingum .
Gefum við okkur að líkurnar á að lántaki lendi í vanskilum séu séu 25% finnst mér samt ólíklegt að lánveitandi sé tilbúinn að lána þó vissulega sé ekki augljóst að lántaki lendi í greiðsluvanda á lánstímanum .
Ef fjórðungslíkur eru á því að lánveitandi þurfi að afskrifa kröfuna þurfa vextirnir alla vega að vera nógu háir til að réttlæta áhættuna af lánveitingunni .
Ef áhættan er 25% þyrfti eflaust að vera með 35% vexti og þannig lán væru sjálfsagt fáir tilbúnir að taka , " segir Hákon .
Hann segir nýju lögin greinilega hafa vakið fjölmarga til vitundar um lánshæfismat sitt og mikil aðsókn hafi verið inn á heimasíðu Creditinfo í mánuðinum .
Fólk sé að afla upplýsinga .
" Fólk er orðið betur meðvitað um að lánhæfismatið skiptir máli sem er um leið hvatning til að fara markvisst yfir stöðuna .
Ég nefni sem dæmi kröfur sem ekki hafa verið greiddar vegna þess að ágreiningur er af einhverjum ástæðum um þær .
Komi slíkar upplýsingar fram bætir það lánshæfismatið .
Á heildina litið eykur þetta aga í fjármálum .
Margt fer að skipta máli .
Ekki bara það að þú sért á vanskilaskrá heldur líka hversu góður greiðandi þú ert .
" Gott fyrir góða greiðendur Eðli málsins samkvæmt eiga greiðendur sem alltaf standa í skilum meiri möguleika á því að fá fyrirgreiðslu en aðrir og Hákon metur það svo að nýju lögin greiði götu " góðra greiðenda " enda þótt þeir eigi jafnvel ekki eignir til að setja í tryggingu .
" Það verður minni fyrirhöfn fyrir þetta fólk að fá lánafyrirgreiðslu ef upphæðin er ekki þeim mun hærri eða lánstíminn ekki mjög langur .
Góð greiðslusaga getur hæglega verið ígildi tryggignar rétt eins og fasteign , bifreið eða ábyrgða þriðja aðila .
" Hákon hvetur fólk með góða greiðslusögu til að nota það sér til framdráttar og spyr hvort ekki sé eðlilegt að lántaki með gott lánshæfismat eigi rétt á lægri vöxtum en lántaki með lakara lánshæfismat enda þótt báðir séu metnir hæfir til lántöku .
" Fólk þarf að vera meðvitað um þetta og nota það í viðræðum við banka eða aðra lánardrottna .
Samningsstaðan ætti líka að vera góð því fólk með góða greiðslusögu er einmitt fólkið sem lánastofnanir vilja helst fá í viðskipti .
Það takmarkar áhættu þeirra .
" Dæmi um atriði sem breytast * Ef lánafyrirtæki ætlar að breyta útlánavöxtum verður það að láta viðskiptavinina vita og láta fylgja hvernig afborganir munu breytast í kjölfarið .
* Lánveitandi á alltaf að framkvæma lánshæfismat áður en neytendalán er veitt .
* Lánveitandi á , auk þess að gera lánshæfismat , að framkvæma greiðslumat ef lán fer yfir 2 m.kr. til einstaklinga en 4 m.kr. til hjóna / sambúðarfólks .
* Ný neytendalög banna lánveitingu ef niðurstaða lánshæfis- og / eða greiðslumats er neikvæð .
Hvernig gengur þetta fyrir sig ? Áður en samningur um neytendalán er gerður skal lánveitandi meta lánshæfi neytanda .
Gefum okkur að Tyrfingur nokkur gangi inn í húsgagnaverslun til að kaupa sér nýtt sófasett .
Til að létta sér lífið vill hann taka það á raðgreiðslum til tólf mánaða .
Kemur þá til kasta kortafyrirtækis hans .
Það staðgreiðir sófasettið en lánar Tyrfingi um leið fyrir því og annast innheimtuna .
Húsgagnaverslunin hefur ekki meira af málinu að segja .
Til að framfylgja nýju lögunum getur kortafyrirtækið gert tvennt : Annars vegar gert lánshæfismat byggt á sínum eigin gögnum eða notað lánshæfismat frá þriðja aðila .
Gallinn við fyrri kostinn er sá að kortafyrirtækið sér ekki hvort Tyrfingur er í vanskilum gagnvart einhverjum öðrum sem gæti þá haft áhrif á greiðslugetu hans á samningstímanum .
Því meiri upplýsingar þeim mun betra verður matið .
Þegar Tyrfingur kemur að afgreiðsluborðinu í húsgagnaversluninni getur sölumaðurinn , á grundvelli samþykkis Tyrfings , sent fyrirspurn með rafrænum hætti til kortafyrirtækis sem með sjálfvirkum hætti samþykkir eða synjar lánsumsókninni , allt eftir niðurstöðu lánshæfismats .
Þetta á að ganga hratt og örugglega fyrir sig .
Gott að losna við 600% vexti " Í fyrsta lagi var brýnt að setja lög sem takmörkuðu eða bönnuðu 600% vexti , eins og ég hafði amast við lengi , " segir Gísli Tryggvason , talsmaður neytenda , spurður um áhrif nýju neytendalánalaganna .
Á heildina litið er Gísli jákvæður í garð laganna enda þótt hann hafi haft efasemdir um að sett yrðu lög sem myndu ryðja burt nýjum samkeppnisaðilum á lánamarkaði en fáir bankar hafa verið nokkuð einráðir um lánamarkaðinn að hans sögn og í sjálfu sér sé gott að fjölbreytni aukist , sé réttinda neytenda gætt .
Gísli segir mikilvægt í þessu sambandi að gera greinarmun á neyslulánum annars vegar og nauðsynlegum lánum til fjárfestinga hins vegar , eins og náms- og húsnæðislánum .
" Það kallar á þetta neytendapólitíska álitamál sem alltaf er uppi , það er hvort hið opinbera eigi að vera með lánasjóði eins og LÍN og Íbúðalánasjóð .
Húsnæðis- og námslán eru auðvitað mikilvægari lán en neyslulánin og þegar kemur að fjárfestingum í framtíðinni er nauðsynlegt að ekki sé farið í manngreinarálit eftir efnahag .
Því megum við ekki gleyma .
" Gætu samið um lægri vexti Spurður um kosti nýju laganna svarar Gísli því til að þau geti tvímælalaust komið þeim til góða sem fá gott mat .
Þeir eigi þá að geta samið um betri kjör á sínum lánum , svo sem lægri vexti .
" Það er líka erfitt að amast við því að þeir sem eiga erfitt með að greiða lán til baka fái þau ekki .
Það er engum til góða að sökkva í skuldafen .
" Gísli hefur eigi að síður efasemdir um hversu mikil áhrif eigi að veita einkaaðilum , eins og lánveitendum og lánsmatsfyrirtækjum , til að flokka fólk með þessum hætti .
Þess utan sé hér vitaskuld um viðkvæmar persónuupplýsingar að ræða .
Hann elur þá von í brjósti að nýju lögin komi til með að leiða til faglegri vinnubragða í lánaviðskiptum á Íslandi .
" Menn hafa svindlað kerfisbundið á lánshæfismati gegnum tíðina , sérstaklega hvað varðar íbúðalán , en með tilkomu nýju laganna verður það erfiðara .
" Beðinn að skýra þetta nánar talar Gísli um skráningu á röngum framfærsluupplýsingum .
Slíkt hafi viðgengist lengi .
Þá hafi ósamræmi löngum verið mikið , eitt mat gildi hjá viðskiptabönkunum , annað hjá Íbúðalánasjóði og það þriðja hjá velferðarráðuneytinu o.s.frv. " Til að fá fram raunhæft framfærsluviðmið þarf auðvitað að styðjast við eitt mat í þessu sambandi , eftir efnahagsaðstæðum og fjölskyldustærð – sem alþingi sjálfu ber samkvæmt stjórnarskránni að kveða á um .
" Verði ekki sniðgengin Spurður hvort ástæða sé til að ætla að lánahæfismatið geti orðið duttlungum háð segir Gísli enn sem komið er engar vísbendingar um það .
" En eins og ég segi þá hafa Íslendingar verið svolítið kærulausir í umgengni sinni við lánshæfismat og jafnvel farið í kringum það .
Þess vegna er ennþá brýnna en áður að Alþingi setji lög um framfærsluviðmið sem styðjast megi við bæði í lánakerfinu og velferðarkerfinu .
" Hann segir mikilvægt að koma í veg fyrir að nýju lögin verði sniðgengin , eins og vísbendingar hafi verið um í byrjun mánaðarins , með því að kalla vextina öðru nafni , það er flýtigjald .
" Ég geri ráð fyrir að það mál komi til úrskurðar hjá Neytendastofu .
" Talsmanni neytenda hafa ekki borist neinar formlegar kvartanir eftir að nýju lögin tóku gildi og Gísli á frekar von á að slíkum erindum verði beint til Neytendastofu í ljósi þess að hún hafi nú fengið aukið hlutverk í stjórnsýslunni .
" Berist mér einhver erindi mun ég að sjálfsögðu vísa fólki á réttan stað og upplýsa það um gildandi reglur .
" 