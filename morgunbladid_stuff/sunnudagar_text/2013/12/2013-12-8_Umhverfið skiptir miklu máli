Sálfræðingarnir Hrund Þrándardóttir og Margrét Birna Þórarinsdóttir reka sálfræðiþjónustuna Stofan og hafa haldið ýmiss konar námskeið fyrir foreldra , börn og unglinga , sem notið hafa mikilla vinsælda .
Á döfinni er námskeið sem gæti gagnast foreldrum sem eiga börn með svefnvanda .
" Svefnvandi barna getur valdið viðvarandi álagi á barnið og fjölskyldur þess , " segir Margrét Birna en námskeiðin eru sniðin að þörfum barna sem yngst eru 2 ára og alveg upp í framhaldsskólaaldur .
Af hverju geta börn ekki sofið ? " Börn eru með svefnvanda alveg eins og fullorðnir og líkt og hjá okkur eru það oftast umhverfisþættirnir sem spila inn í .
Þannig þarf að skoða hvernig foreldrar nálgast svefntímann , svefnvenjur og við hvað barnið tengir svefn , þar á meðal rúmið sitt .
Er það leikstöð eða þýðir það ró , " segir Margrét .
Hrund segir að það skipti máli hvað barnið er að gera síðustu 30-60 mínúturnar áður en það leggst til hvílu .
Ef krakkar séu vanir að liggja í tölvuleikjum eða leikjum uppi í rúmi og ætli svo að sofna á sama stað gengur það ekki fyrir suma .
Til að útskýra svefnerfiðleika nánar má kalla truflun á svefni því nafni þegar hún er farin að hafa áhrif næsta dag á eftir ; bæði á börnin sjálf og foreldra .
" Þetta er ekki alltaf spurning um hve marga klukkutíma barnið sefur .
Ef barnið er að trufla á nóttunni eða er syfjað á daginn þá er það svefnvandi en ekki hvort barnið sefur í 10 eða 8 tíma .
Svefnvandi barna getur svo verið , ólíkt vanda fullorðinna , hegðunarvandi .
Ef fullorðinn einstaklingur getur ekki sofið fer hann bara fram úr á nóttunni og fær sér vatnsglas eða horfir á sjónvarp og svefn annarra fjölskyldumeðlima raskast ekki vegna þessa .
Barnið vekur hins vegar hina og truflar og þannig verður vandinn að fjölskylduvanda .
Allir verða þátttakendur í svefnvanda barnsins og það hefur víðtækar afleiðingar fyrir fjölskyldumynstrið , " segir Margrét .
" Fyrir utan þessa almennu svefnerfiðleika þá getur ýmislegt annað spilað inn í en umhverfi .
Kvíði er kannski að trufla , myrkfælni og jafnvel getur það verið þannig að börnin kvíða næsta degi svo mikið að þau lengja kvöldstundina .
Dæmi eru um að krakkar haldi sér vakandi á nóttunni til að vera hálfsofandi á daginn ef þau kvíða því að mæta í skólann , það er ein leið til að forðast óþægilega hluti að vera hálfsofandi í aðstæðum , " segir Hrund .
Til að taka á svefnerfiðleikum er fyrsta skrefið að skoða og skrá niður hvað barnið nær miklum svefni .
Hvenær það sofnar , vaknar , og hve lengi það vakir á nóttunni .
" Að skoða kvöldrútínuna felst svo í því að skoða hvort það eru ærsl í gangi rétt fyrir svefninn , hvort það er verið að læra langt frameftir , systkini að rífast , tölvuleikir í gangi og fleira .
Oft þurfa foreldrar líka að breyta sinni rútínu og þetta getur verið meira átak en hljómar í fyrstu enda er rútínan yfirleitt til komin af góðri ástæðu , " segir Margrét .
Ráð að rjúfa svefninn Hrund bætir við að þegar búið er að koma upp nýrri rútínu þurfi að sjá hvort erfiðleikar eru enn til staðar og af hvaða tagi .
" Þá getur komið í ljós að um alvöru svefnraskanir eru að ræða ; martraðir , að ganga í svefni og næturhræðsla sem er þannig að börn vakna ekki heldur setjast til dæmis upp og eru gargangi með opin augun , slá frá sér og svara jafnvel til baka .
Þau eru þá í raun ennþá sofandi .
Það getur verið mjög óhugnanleg upplifun fyrir foreldra .
Morguninn eftir muna þau svo ekki neitt .
Stundum dugar , nokkrar nætur í röð , að vekja þau hálftíma áður en þau venjulega byrja að lenda í þessu .
Þá breytist svefnmynstrið .
Svefninn er í nokkrum stigum og ef gripið er inn í svefninn er hægt að rjúfa þetta mynstur og koma í veg fyrir að barnið vakni , " segir Hrund .
Hún segir að þetta geti verið talsverð undirbúningsvinna með foreldrum og heilmikil vinna til að byrja með sem þýði að foreldrar þurfi jafnvel að vaka lengur .
" Annað sem má nefna er að fólk er svolítið fast í því að svæfa börn en það má líka hafa það í huga að það er hægt að kenna þeim að sofna aftur sjálf með því að vekja þau þannig að þau séu enn mjög syfjuð og í raun hálfsofandi , til dæmis hálftíma áður en þau vakna venjulega á nóttunni .
Vekja þau bara létt , láta þau liggja uppi í rúminu og þau sofna þá aftur sjálf og fatta að þau geta það og kunna , " segir Hrund að lokum .
Foreldrar í vandræðum með svefn barna sinna grípa stundum til þess að setja þau allt of snemma í rúmið til að þau sofni þó allavega en slíkt er ekki góð lausn og getur myndað mikla togstreitu .
Varðandi eldri krakkana er góð forvörn að geyma síma og tölvur frammi yfir nóttina enda er mjög algengt að Facebook og internetið freisti .
Birtuskilyrði hafa áhrif á melantónínframleiðslu í heilanum en melantónín undirbýr heilann undir svefn .
Miklu máli skiptir hvenær borðað er fyrir svefninn og drykkir geta margir hverjir verið með koffíni og má þar nefna kakó .
