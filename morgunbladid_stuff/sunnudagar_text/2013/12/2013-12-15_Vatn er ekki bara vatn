Vatnið í náttúru Íslands , lokabindið í hinni miklu ritröð Guðmundar Páls Ólafssonar náttúrufræðings , rithöfundar og ljósmyndara , er komið út rúmu ári eftir andlát höfundarins .
Það kom í hlut margra að búa verkið til prentunar þar á meðal dóttur hans , Blævar og frænda , Leifs Rögnvaldssonar .
Orri Páll Ormarsson orri@mbl.is Vatn var föður mínum mikið hjartans mál .
Hann var kennari og fræðimaður og hafði einstakt lag á að miðla af sinni þekkingu .
Í þessari bók fer hann með okkur út um allan heim , út í geim og niður í smæstu sameindir .
Í þessari bók kristallast að jörðin er eitt stórt vistkerfi og þess vegna megum við Íslendingar ekki bara hugsa um okkur sjálf .
Ef vatn er mengað einhversstaðar í heiminum , kemur það okkur öllum við .
Vatn er ekki óþrjótandi auðlind .
" Þetta segir Blær Guðmundsdóttir um bók föður síns , Guðmundar Páls Ólafssonar , Vatnið í náttúru Íslands , sem kom út fyrir helgina .
Um er að ræða fimmta og síðasta bindið í umfangsmikilli ritröð höfundar sem hlotið hefur mikið lof .
Blær vitnar í eina söguna í bókinni máli sínu til stuðnings .
Þar hermir af ættbálki við Amazon-fljót sem þarf að ferðast tvær til þrjár dagleiðir til að ná sér í drykkjarvatn .
Samt býr ættbálkur þessi við fljót .
Það er hins vegar svo mengað að vatnið er með öllu ónothæft .
" Það er sláandi að lesa svona lagað , " segir hún .
Í bókinni er fjallað um vatn frá ótal hliðum .
Farið er um gjörvallan heiminn til að sýna fram á grundvallarhlutverk vatns í þróun mannkynsins og framvindu sögunnar , mótun náttúru og lífs , umhverfis og menningar .
Fjallað er um sambúð manns og vatns , allt frá því að menn hófu í árdaga að beisla vatnið í áveitum til að auka frjósemi landsins til þess er risastíflur síðustu áratuga tóku að gjörbreyta stórfljótum heimsins og bylta þar með öllu vistkerfi vatnasvæða þeirra .
" Hér fléttast saman vísindaleg þekking og persónuleg viðhorf , heimspeki , skáldskapur , sagnfræði , goðsagnir og vitnisburðir frá ýmsum skeiðum sögunnar og dregin er fram heildstæð sýn á tengsl vatns og lífs , " segir í kynningu útgefanda bókarinnar , Máls og menningar .
Alþjóðlegt verkefni Að sögn Blævar átti vatnið alltaf að vera hluti af ritröð föður hennar .
Guðmundur Páll lagði mikið á sig til að bókin yrði að veruleika .
Hann vann markvisst að henni í um áratug áður en hann féll frá á síðasta ári .
Auk þess að ferðast mikið innanlands til að safna upplýsingum og myndefni fór hann í fjölmargar ferðir til útlanda , til Suður-Ameríku , Afríku og Asíu , til að kynna sér vatnsbúskap heimsins .
Þannig að hér er um alþjóðlegt verkefni að ræða .
Blær byrjaði að aðstoða föður sinn við umbrot á Hálendi í náttúru Íslands sem kom út árið 2000 .
Hin bindin í ritröðinni eru : Fuglar í náttúru Íslands ( 1987 ) , Perlur í náttúru Íslands ( 1990 ) og Ströndin í náttúru Íslands ( 1995 .
Þau unnu einnig saman við umbrot á nýrri útgáfu Fugla í náttúru Íslands sem kom út árið 2006 .
Bækurnar eru allar hannaðar af Guðjóni Inga Eggertssyni , hönnuði í samvinnu við Guðmund Pál .
Guðmundur Páll greindist með krabbamein árið 2010 .
Þá var hann kominn býsna vel á veg með bókina , svo að segja allur texti lá fyrir og úr gríðarlega miklu myndefni að moða .
Eftir velheppnaða meðferð við meininu náði Guðmundur sér prýðilega á strik aftur og hélt vinnu sinni þá áfram .
Vorið 2012 greindist hann hins vegar aftur með krabbamein og fljótlega kom á daginn að hann ætti ekki langt eftir .
" Strax þegar hann veiktist í fyrra skiptið fór pabbi að tala um að ljúka þyrfti við Vatnið , hvort sem hans nyti við eður ei .
Þegar hann greindist aftur fór hann að leggja línur varðandi það hvernig þetta yrði gert , " segir Blær .
Feðginin byrjuðu að brjóta bókina um úti í Flatey á Breiðafirði í júlí í fyrra en höfðu lokið um fimmtíu blaðsíðum þegar Guðmundur Páll var lagður inn á spítala í byrjun ágúst .
Deildi sjálfur út verkefnum Stefnt hafði verið að því að ljúka við umbrot á erlendum hluta bókarinnar þá um haustið og til stóð að fara í innlenda hlutann eftir áramótin .
Til þess entist Guðmundi Páli ekki aldur .
Hann lést í ágústlok .
" Þegar hann sá að hann myndi ekki klára verkið sjálfur fór hann að kalla fólk á sinn fund og deila út verkefnum , " segir Blær .
Meðal þeirra sem Guðmundur Páll fékk að sjúkrabeðinum voru Guðmundur Andri Thorsson rithöfundur , Þóra Ellen Þórhallsdóttir grasafræðingur , Helgi Björnsson jöklafræðingur , Hilmar Malmquist vistfræðingur , Leifur Rögnvaldsson ljósmyndari sem öll fengu veigamikil verkefni .
Egill Jóhannsson framkvæmdastjóri Forlagsins , Halldór Guðmundsson fyrrverandi útgáfustjóri Guðmundar Páls og forstjóri Hörpu og Þröstur Ólafsson , bróðir Guðmundar Páls , tryggðu að verkið kæmi út og gengið var frá að sýning á ljósmyndum Guðmundar Páls yrði sett upp í Hörpu þegar bókin kæmi út .
Það var Guðmundi Páli mikið gleðiefni .
Seinna var leitað til enn fleira fólks með allskyns verkefni , svo sem kortagerð , skýringamyndir og ljósmyndir .
" Það voru unnin þrekvirki hér og þar .
Allir tóku okkur opnum örmum enda átti pabbi marga góða vini , " segir Blær .
Það kom hins vegar í hlut Guðmundar Andra , Blævar og Leifs Rögnvaldssonar , systursonar Guðmundar Páls , að sigla verkefninu heilu í höfn .
Guðmundar Andra að ritstýra textanum , Blær átti að annast umbrotið og Leifur að taka að sér myndstjórn .
" Pabbi hvatti okkur til verka og sagði við mig að ég ætti að vera óhrædd og djörf og Leifur átti að vera djarfur og óþekkur , " segir Blær og brosir .
Hún viðurkennir að það hafi verið mikil pressa að fá slíkt stórvirki í hendurnar og vera treyst fyrir því að fylgja því eftir allt til enda .
Þess utan voru miklar tilfinningar í spilinu enda var það enginn venjulegur samstarfsmaður sem lá fyrir dauðanum heldur faðir hennar .
Eitt stórt fjölskylduverkefni Blær segir aldrei annað hafa komið til greina en að virða hinstu ósk föður síns .
Bókin skyldi koma út , hvað sem það kostaði .
Hún segir samstarfið við Leif og Guðmund Andra hafa verið yndislegt og gengið hnökralaust fyrir sig enda gjörþekktu þau öll Guðmund Pál .
Þá lögðu systur hennar báðar , Halla og Ingibjörg , sitt af mörkum við gerð bókarinnar .
Halla gerði skýringarmyndir og Ingibjörg vann heimildavinnu og sá um hin ýmsu verkefni og Ingunn , kona Guðmundar Páls var stoð og stytta .
" Í raun má segja að þetta hafi verið eitt stórt stórfjölskylduverkefni , " segir Blær .
Fólk vann hvert í sínu lagi , auk þess sem smærri og stærri hópar komu reglulega saman til skrafs og ráðagerða .
Umbrotið hófst í maí og átti að taka hálfan þriðja mánuð .
" Þeir urðu sjö , " viðurkennir Blær .
" Það er nefnilega meira en að segja það að komast með bók af þessu tagi alla leið í mark enda þótt aðeins hafi verið nokkrir metrar eftir þegar við tókum við keflinu .
Það segir margt um umfang ritraðarinnar allrar .
" Guðmundar Páls var að vonum sárt saknað og Blær viðurkennir að hópnum hafi á köflum fundist sig sárvanta ráðgjöf hans og leiðbeiningar .
Þegar upp er staðið er hún eigi að síður ekki í minnsta vafa um að vel hafi tekist til og að faðir sinn hefði orðið stoltur af útkomunni .
Ekki síst með lokavinnsluna hjá Oddaverjum , vinum hans í Prentsmiðjunni Odda .
Ást , vinátta , samvinna " Ég trúi því eiginlega ekki að þessu sé lokið .
Ég er ennþá um borð í tilfinningalegum rússíbana .
Ég er ofsalega stolt af því að okkur skuli hafa tekist að klára þessa glæsilegu bók og það eina sem skyggir á gleðina er að við getum ekki deilt henni með pabba .
Áður en hann dó sagði hann við mig að ég myndi finna á mér hvort við værum á réttri leið og það gerði ég .
Hann hefur örugglega haldið í höndina á okkur .
Þau gömlu góðu gildi sem pabbi stóð fyrir alla tíð , ást , vinátta og samvinna manna á milli voru höfð að leiðarljósi við vinnslu bókarinnar og eru hennar einkunnarorð .
" Bókinni Vatnið í náttúru Íslands er fylgt úr hlaði með sýningu í Hörpu á ljósmyndum sem Guðmundur Páll tók meðan á vinnslu hennar stóð .
Mun hún standa fram yfir áramót .
Sameign alls lífs á jörðinni Guðmundur Páll lét fagurfræðina alltaf skipta miklu enda ekki bara fræðimaður heldur líka ljósmyndari og myndlistarmaður .
Þess vegna eru bækurnar hans svona fallegar .
Þetta segir Leifur Rögnvaldsson ljósmyndari og systursonur Guðmundar Páls heitins en það kom í hans hlut að myndstýra Vatninu eftir fráfall höfundar .
Leifur kom raunar að verkefninu áður en frændi hans veiktist en þeir ferðuðust saman til Laós og Kambódíu snemma árs 2010 til að afla heimilda og taka myndir í bókina .
Hann segir það hafa verið ógleymanlegt að ferðast með Guðmundi .
Þvílk elja og dugnaður .
Guðmundur unni sér hvergi hvíldar .
Vann alltaf fram í rauðamyrkur .
Stundum ferðaðist Guðmundur Páll einn , stundum með öðrum og þá kom fyrir að hann mælti sér mót við fólk hér og þar í heiminum .
Hann talaði um það strax í þessari ferð að Leifur yrði honum innan handar varðandi myndaval og myndvinnslu í þessari bók .
Þannig að Leifur þekkti verkefnið vel þegar hann svo fól mér að fylgja því eftir .
Svipuð myndsýn Guðmundur Páll og Leifur sammæltust um það meðan sá fyrrnefndi lá banaleguna að ljósmyndum yrði gert hátt undir höfði í bókinni .
Leifi var ljúft og skylt að fylgja því eftir .
Þeir Guðmundur unnu mikið saman og höfðu afskaplega svipaða myndsýn .
" Segja má að við höfum hugsað eins myndrænt .
Það fann ég strax , " segir Leifur .
Þess vegna treysti Guðmundur honum til að velja úr öllu því myndefni sem úr var að moða og leita eftir fleiri myndum , gerðist þess þörf .
Leifur þurfti að fara í gegnum hátt í þrjú hundruð þúsund myndir áður en hann valdi myndir endanlega til birtingar .
Hann hafði hjálpað Guðmundi með skipulag á stafræna myndasafninu hans en þeir voru ekki búnir að fara gegnum það allt .
Langt í frá .
Síðan þurfti hann að leita að öðrum myndum sem ekki voru til í myndasafninu .
Það var mikið verk að velja myndir sem komu til greina og ennþá meira verk að velja myndir til að hafa í bókinni .
Guðmundur Páll hafði þann sið í öllum sínum bókum að leita til annarra ljósmyndara ættu þeir betri myndir af tilteknum hlutum .
Sami háttur var hafður við að þessu sinni .
Nú var líka leitað út fyrir landsteinana .
Var mér mikil fyrirmynd Leifur segir þá frændur aldrei hafa orðið ósammála .
Sum atriði hafi ef til vill þurft að ræða en ávallt hafi þeir komist að sameiginlegri niðurstöðu .
" Guðmundur var mér mikil fyrirmynd í leik og starfi en við áttum margt fleira sameiginlegt en ljósmyndunina ; höfðum báðir brennandi áhuga á smíðum , matargerð , köfun og umhverfisvernd .
" Hann segir samstarfið við Blæ hafa gengið alveg jafn vel fyrir sig .
Hún deili sýn og skilningi föður síns .
Mjög ánægjulegt hafi verið að ljúka þessari vinnu í samstarfi við hana .
Leifur er að vonum hæstánægður með að bókin sé komin út .
Það var aldrei neinn vafi í hans huga .
Klára varð þetta óhemju mikilvæga verk sem sé einskonar samantekt á lífsfílósófíu Guðmundar og sannfæringu hans um að allt tengist í þessum heimi .
Vatnið er , að sögn Leifs , forsenda lífsins og því fari fjarri að það sé einkamál okkar Íslendinga .
Vatnið sé sameign alls lífs á jörðinni – og jafnvel í alheiminum .
Í þessu ljósi kemur ekki á óvart að Leifi þyki Vatnið í náttúru Íslands eiga erindi við fleiri málsvæði .
Ekkert hefur verið ákveðið í þeim efnum " en það er full ástæða til að þessi bók fari sem víðast , " segir Leifur .
Kom víða við Guðmundur Páll Ólafsson , náttúrufræðingur og rithöfundur , var fæddur 2. júní árið 1941 á Húsavík .
Hann stundaði háskólanám og ýmis störf í Bandaríkjunum 1960-1966 , lærði meðal annars köfun , myndlist og líffræði og lauk BSc-gráðu frá Ohio State University .
1966-68 var hann skólastjóri og kennari á Blönduósi þar sem hann setti á fót fyrstu tungumálastofu landsins en 1968-70 var hann líffræðikennari við MA .
Guðmundur lærði ljósmyndun við Stockholms Fotografiska Skola og stundaði doktorsnám í sjávarlíffræði við Stokkhólmsháskóla á árunum 1971-74 en viðfangsefnið var dýralíf í þangfjörum við Flatey á Breiðafirði .
Árin 1970-71 samdi Guðmundur Páll námsefnið Líf og umhverfi , ætlað 12 ára nemendum , sem unnið var á vegum menntamálaráðuneytis .
Á árunum 1972-84 bjó hann og starfaði í Flatey á Breiðafirði og á þessum árum samdi hann einnig námsefni .
Frá haustinu 1985 starfaði hann m.a. sem rithöfundur , náttúruljósmyndari og virkur náttúruverndari , greinahöfundur og fyrirlesari .
Guðmundur Páll hlaut margvíslegar viðurkenningar fyrir verk sín .
Guðmundur Páll lést 30. ágúst 2012 , 71 árs að aldri .
