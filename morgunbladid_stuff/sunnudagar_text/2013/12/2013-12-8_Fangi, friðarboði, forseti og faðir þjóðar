Það þarf mikið til að maður kikni ekki undan því að vera tekinn í dýrlingatölu .
Slíkt getur jafnvel orðið látnum mönnum og orðspori þeirra ofraun , hvað þá lifandi mönnum .
Dýrlingar verða til Kaþólska kirkjan er sérstök að þessu leyti , því páfi hennar getur , eftir flókið ferli , hafið dána menn í dýrlingsstöðu .
En það þarf mikið til .
Þannig þarf sá , sem tilnefndur hefur verið , að hafa gert tiltekinn fjölda kraftaverka í lifanda lífi , sem hægt er að færa nægilegar sönnur á síðar , jafnvel hafa sætt ofsóknum , eða hlotið píslarvættisdauða , til að koma til álita .
En svo eru dæmi til um að " heimurinn " taki lifandi menn í dýrlingatölu eða því sem næst .
Sú heimsblessun lýtur ekki neinum formreglum og engin skjöl eru undirrituð af þar til bærum yfirvöldum og birt .
Því liggur nákvæmt augnablik upphafningarinnar ekki endilega fyrir .
Og eins og nærri má geta eru tilvik af þessu tagi sárafá .
Frá síðustu áratugum koma aðeins tvö upp í hugann .
Móðir Teresa hin blessaða af Kalkútta og Mandela frelsishetja og fyrrverandi forseti Suður-Afríku .
Bæði tvö stóðu undir þeirri ofurbyrði sem á þau var hlaðið af aðdáun og virðingu .
Móðir Teresa féll frá árið 1997 og hlaut hina formlegu blessun páfans sex árum síðar , árið 2003 .
Bæði tvö voru handhafar friðarverðlauna Nóbels og margvíslegra annarra viðurkenninga .
Mandela , sem lést 95 ára gamall sl. fimmtudag , uppfyllti raunar þau formlegu skilyrði að hafa verið ofsóttur og hann var aðeins hársbreidd frá því að hljóta píslarvættisdauða .
Þegar hann var í annað sinn leiddur fyrir rétt vegna andófs og sakaður um að hafa skipulagt hryðjuverk krafðist saksóknari þess að Mandela yrði dæmdur til dauða og hafði Mandela ákveðið að áfrýja ekki slíkum dómi , ef felldur yrði .
Saksóknaranum refsiglaða varð ekki að ósk sinni , því dómstóllinn dæmdi Mandela " aðeins " í lífstíðarfangelsi .
Það var hins vegar táknrænt , að 30 árum síðar bauð Nelson Mandela gamla saksóknaranum sínum að koma og borða með sér hádegisverð í forsetahöllinni ! Það og margt annað eftirtektarvert og óvænt gerði Mandela eftir að hann kom óbugaður úr 27 ára vist í fangelsi .
Þótt vera megi að ekkert þess flokkist undir kraftaverk var það eigi að síður fagur vitnisburður um mikinn manndóm .
Myllurnar möluðu hægt Síðustu árin hafa valdamenn og poppstjörnur vestrænna ríkja viljað leggja mikið á sig til að fá að sjást í samneyti við þennan heilaga mann .
Vafalítið er að flestir hafa eftir þeirri nærveru sóst af einlægri aðdáun á forsetanum og fanganum fyrrverandi .
En ekki er útilokað að einhverjir hafi með réttu talið að sú viðvera kynni að verða þeim sjálfum til framdráttar , þótt aldrei gætu þeir elt Mandela alla leið upp á dýrlingastallinn .
En hitt er staðreynd , að lengi vel létu vestræn ríki og stór hluti almennings ill örlög Mandela sér í léttu rúmi liggja .
Í áratugi hafði heimurinn aldrei séð aðra mynd af honum en þá sem suðurafrísk yfirvöld höfðu dreift af eftirlýstum sakamanni , órökuðum og að því er virtist vísum til alls .
Á meðan heimurinn var heltekinn af kaldastríðinu og víglínurnar dregnar eftir því var Mandela grunaður um að vera ekki einungis að berjast fyrir jafnrétti , og að blökkumenn yrðu teknir í manna tölu í eigin landi , heldur einnig að koma á marxískri stjórn .
Sovétveldið seildist til áhrifa víða í Afríku og beitti fyrir sig m.a. málaliðum frá Kúbu Castros .
Og það dró ekki úr tortryggni , þegar sovéska póststjórnin gaf út sérstakt frímerki honum til heiðurs seint á áttunda áratugnum .
Þessi veruleiki auðveldaði minnihlutastjórninni í Suður-Afríku leikinn og m.a. það að halda Mandela föngnum í tæpa þrjá áratugi .
En smám saman snerist dæmið við .
Umheimurinn snerist líka .
Reynt var að þvinga fram breytta stefnu í aðskilnaðarstefnu með því að einangra stjórn hvíta minnihlutans og beita landið sífellt harðari efnahagsþvingunum .
Ísland samþykkti fyrir sitt leyti lög í þá veru árið 1988 .
Efnahagsþvinganir eru seinvirkt og tvíeggjað vopn , eins og þekkt er , og bitnaði auðvitað hart á þeim sem síst skyldi , svarta meirihlutanum í landinu .
En það er eitt skásta úrræði sem hægt er að beita á meðan bein hernaðaríhlutun er enn útilokuð .
Enginn annar Og að lokum svarf bannið nægjanlega að valdhöfunum í Pretoríu .
Og þá kom á daginn , að það hafði verið stórkostlegt happ að saksóknaranum , sem áður hefur verið nefndur , hafði ekki tekist það ætlunarverk sitt að koma Nelson Mandela andófsmanni í gálgann .
Ekkert bendir til að nokkrum öðrum manni hefði tekist að tryggja af hálfu hins svarta meirihluta , að valdaskiptin frá " kúgurunum " til hinna undirokuðu færu fram með þeim friðsamlega hætti sem varð .
Kannski er ekki ofsagt að Mandela hafi gert kraftaverk og það af stærri gerðinni og heimurinn allur hafi verið til vitnis um það .
Og hefði einhver annar samþykkt að standa við hlið fyrrverandi forseta Suður-Afríku , F.W .
de Klerk , og deila með honum friðarverðlaunum Nóbels ? Með því er alls ekki sagt að de Klerk hafi ekki verið betur að sínum verðlaunum kominn en margur annar .
En minni maður en Mandela hefði getað séð í honum holdgerving kúgaranna eða a.m.k. fangavarða sinna , beinna og óbeinna .
Mandela kom í veg fyrir að hefndaræði gripi um sig eftir að valdaskiptin urðu í landinu .
Yfirbragð hans allt og háttsemi í forsetastól voru í rauninni einstök og óvenjuleg .
Flestum þótti sem óvenjuleg manngæska stafaði frá honum rétt eins og pínulitlu albönsku nunnunni sem varð hin blessaða af Kalkútta á Indlandi .
Gandhi Afríku ? En Mandela hafði þó ekki , sem einn af helstu leiðtogum andófsmanna gegn aðskilnaðarstefnunni í Suður-Afríku , viljað einangra baráttu Þjóðarhreyfingarinnar við friðsamlegar aðgerðir .
Hann studdi og stóð fyrir hermdarverkum í þágu baráttunnar .
En hann lagði höfuðáherslu á að slíkum aðgerðum yrði ekki beint gegn einstaklingum heldur fremur að byggingum og öðrum sambærilegum táknrænum þáttum sem tengdust minnihlutastjórninni í Pretoríu .
Í umsögnum sem birst hafa vegna fráfalls Mandela hefur verið minnt á að nafn hans á tungu innfæddra hafi verið Rolihlahla , sem þýði vandræðaseggur ( troublemaker ) og ætlast hafi verið til þess af ætt hans og stuðningsmönnum að hann risi undir því nafni .
Hann hafi reyndar verið af afrísku konungakyni og þess vegna hafði hann sjálfur á orði , að hann hefði verið fæddur til að stjórna , en orðið að tileinka sér að hans rétta hlutverk væri að þjóna .
Mandela var einn af sárafáum af sínum kynstofni sem luku háskólaprófi , en eftir að lögfræðigráðan var fengin opnaði hann lögmannsstofu og ævisöguritari hans segir að hann hafi svo sannarlega kunnað að njóta lífsins í Jóhannesarborg manndómsáranna og haft sérlega næmt auga fyrir fögrum konum .
Hann hafi verið mikill dansherra , en hann hafi iðkað box af ekki minni áhuga .
Mandela var sem sagt alla tíð bæði harður og mjúkur , eftir því sem við átti .
Það hefur hingað til ekki þótt líkleg leið til að öðlast dýrlingstitil í lifanda lífi og verðskulda hann að hafa verið lögfræðingur , dansfífl ( eins og sumir kalla það ) og boxari .
Eitt af þessu þrennu ætti að duga til að koma í veg fyrir slíkt , hvað þá öll þrennan .
En Nelson Mandela laut algjörlega sínum eigin lögmálum .
Framtíðin Um leið og hinn mikli maður er syrgður mjög er ekki komist hjá því að litast aðeins um sviðið í Suður-Afríku .
Þótt lýðræðislegar kosningar undir alþjóðlegu eftirliti fari reglubundið fram er niðurstaðan enn sú að einsflokksstjórn er í landinu .
Þjóðarráð Mandela fer enn með völd .
En það er þó ekki allt eins og það ætti að vera .
Spilling fer vaxandi og valda- og auðsöfnun blasir við .
Glæpatíðni er óhugnanleg og fátækt og menntunarskortur ýtir undir vonleysi .
Ástandið er því ekki beint björgulegt .
En það er ekki við Mandela að sakast .
Hann skilaði sínu .
En hitt er hugsanlegt að hin almenna aðdáun og hið mikla traust sem þessi friðarhöfðingi naut hafi tryggt öðrum svigrúm sem þeir hafi ekki að öllu leyti kunnað að fara með .
Þótt Mandela hafi ekki verið við völd í tæpan hálfan annan áratug , þá var hann þar og fólkið leit á hann sem föður þjóðarinnar og það var sjálfsprottinn titill .
Nú þegar föðurímyndin hefur hafist enn hærra til skýjanna og fjarlægist smám saman að sama skapi er ekki að vita hvað gerist í landinu hans .
Einstök minni Bréfritari fékk tækifæri til að skoða fangaklefa Mandela á Robbineyju og heyra lýsingar fyrrverandi samfanga hans , sem þá var þar sem umsjónarmaður á staðnum , á verunni þar og hvernig fanganum fræga tókst að halda sjálfsmynd sinni og reisn í fyrirskipaðri eymd og niðurlægingu .
Og kalksteinsnáman þar sem hann var í nauðungarvinnu var einnig skoðuð og þá var auðvelt að hrærast af frásögnum af því , hvernig óvægið sólarljósið , sem kastaðist af hvítum steinunum , smám saman skaðaði sjón hans mikið .
Þetta var eitt af ógleymanlegum atvikum lífsins .
Þó stendur fundur norrænna forsætisráðherra með Mandela enn ofar í minni .
Ekki endilega var það eitthvað sem hann sagði og enn síður það sem viðmælendur hans höfðu fram að færa .
Nei , það var viðmótið og sú undrun að skynja að annað , sem svo auðveldlega brýtur niður og eyðileggur , og hitt , sem svo iðulega stígur mönnum til höfuðs og ruglar þá í ríminu , virtist ekki skilja eftir nein merki sem vart var við hjá honum .
Annars vegar nöturlegt fangelsi í tæpa þrjá áratugi við niðurdrepandi og niðurlægjandi aðstæður og hins vegar á seinni helmingi lífsins takmarkalítil upphafning og aðdáun .
Hann bar með sér , svo augljóst var , að hvort tveggja lét hann ósnortinn .
Geri aðrir dýrlingar betur .
