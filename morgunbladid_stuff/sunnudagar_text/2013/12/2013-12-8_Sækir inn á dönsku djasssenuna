Það hefur gefið mér mikið að þessar dyr skuli hafa opnast og ég komist í að spila miklu meiri djass , " segir Sigurður Flosason saxófónleikari og tónskáld um fjölbreytileg verkefni sín í Danmörku að undanförnu .
Nýjasti vitnisburðurinn er splunkunýr diskur hans sem Storyville-útgáfan í Kaupmannahöfn gefur út , The Eleventh Hour .
Á honum eru ellefu ný lög eftir Sigurð flutt af Kaupmannahafnarkvartetti hans , Sigurður Flosason Copenhagen Quartet .
Meðleikarar hans þar eru úr fremstu röð danskra djassleikara , þeir Nikolaj Hess á píanó , Lennart Ginman á kontrabassa og Morten Lund á trommur .
Sigurður hefur staðið í talsverðum landvinningum í Danmörku á síðustu árum og er þetta þriðji diskur hans sem Storyville gefur út ; Land & Sky gerði hann í samvinnu við söngkonuna Cathrine Legardh árið 2011 og Nighfall með danska Hammond-orgelleikaranum kom út fyrr á þessu ári .
" Ég hef lengi átt í samstarfi við Dani , og lengst við Lennart Ginman , " segir Sigurður þegar rætt er við hann um Danmerkurævintýrin .
" En kaflaskil urðu þó fyrir fjórum árum þegar ég álpaðist á fínt námskeið sem danska djasssambandið heldur fyrir atvinnumúsikanta á lýðháskóla úti í sveit á Sjálandi .
Þar kemur danski djassbransinn meira og minna saman , og heimsþekktir erlendir listamenn koma til að kenna .
Þarna er dvalið í viku og mikið spilað .
Það er mjög skemmtilegt en ekki síst myndast þarna ýmis tengsl .
Fyrst þegar ég tók þátt var ég mjög heppinn og fyrir röð tilviljana mynduðust sambönd sem sitthvað kom út úr , " segir hann .
Þarna hitti Sigurður söngkonuna Legardh og hún var forvitin um sungna íslenska djasstónlist .
Sigurður gaf henni disk sinn Hvar er tunglið ? , þar sem Kristjana Stefánsdóttir syngur lög hans við texta Aðalsteins Ásbergs Sigurðssonar , og það vatt upp á sig .
Þau fóru að senda hvort öðru efni milli landa .
" Svo fór ég út og spilaði með henni , við gerðum tilraun með lítið prógramm , en eins og oft vill verða hjá mér þá endar það sem fer af stað sem lítill snjóbolti sem heilt snjóflóð .
Við vorum skyndilega komin með mikið efni og ég var það vitlaus , ekki í fyrsta skipti , " segir hann og brosir , " að taka þá ákvörðun að gera úr því tvöfaldan disk með tuttugu lögum eftir mig við texta hennar .
Við spiluðum mikið í Danmörku og vorum tilnefnd til dönsku og íslensku tónlistarverðlaunanna , sem gladdi okkur þótt við höfum ekki hreppt þau , en ég fékk þau hér sem jazzhöfundur ársins .
" Skref framávið Á fyrrnefndu námskeiði kynntist Sigurður einnig Hammond-leikaranum Kjeld Lauritsen .
" Eftir það hittumst við nokkrum sinnum og varð vel til vina .
Það endaði á því að við fórum að spila saman og nú er kominn út diskur sem við tókum upp í fyrra .
Á honum eru djassstandardar í lýrískari kantinum .
Við höfum spilað ennþá meira í Danmörku en ég hef gert með Cathrine og þá eru með okkur þeir Jacob Fischer á gítar og Christian Leth á trommur .
Stundum leikum við saman í hverjum mánuði – í raun hef ég ekki tölu á ferðunum sem ég hef farið út á undanförnum árum .
Viðbrögð áheyrenda sem gagnrýnenda við þessu efni hafa verið ótrúlega fín og þeir kaupa mikið af diskum á tónleikum .
" Það næsta sem gerðist í samstarfi Sigurðar við Danina var að hann stýrði upptökum á dúódiski Legardh og skoska píanóleikarans Brian Kellock , Love Still Wears A Smile , fyrir Storyville .
" Það var gaman að vera í hlutverki upptökustjórans , " segir hann .
" Ég er búinn að gera yfir tuttugu diska og er orðinn vanur að mixa plötur með upptökumanni , liggja yfir útkomunni , velja tökur , huga að klippingum , samröðun efnis og öðru slíku .
" Fjórði diskur Sigurðar fyrir Storyville er síðan sá nýi , The Eleventh Hour , og það er sá fyrsti sem er hans eins þótt hann leiki á honum í þessum fína kvartetti .
" Það er skref framávið að vera með sjálfstætt verkefni sem þetta þarna úti og verður gaman að sjá hvernig það gengur , " segir Sigurður og bætir við að meðleikararnir séu allir fyrsta flokks og þekktir í heimalandinu .
" Þetta var mín drauma-ryþmasveit í Danmörku og ég er mjög sáttur við útkomuna , " segir hann .
Bransinn í Danmörku sama baslið Sigurður hefur um árabil verið atkvæðamikill í íslensku tónlistarlífi , sem hljóðfæraleikari , tónskáld , stjórnandi og kennari .
Er gott að geta tekið þátt í annarri senu ? " Það er alveg frábært .
Þarna kemst ég í að spila meiri djass en hér heima og svo er gott fyrir sjálfstraustið að koma inn í nýjar aðstæður , til að mynda á þessum stóru námskeiðum sem ég hef nú sótt þrisvar sinnum , og finna að fólk vill vinna með manni .
" Freistar að flytja til Danmerkur ? " Nei .
Ég hef engan áhuga á að búa annars staðar en hér .
Bransinn í Danmörku er sama baslið og hér , jafnlítil prósenta af heildinni sem hefur áhuga á þessari tónlist , en markaðurinn er bara svolítið stærri .
En það er gaman að eiga ítök í annarri senu , fleiri samverkamenn , aðeins fleiri áheyrendur og aðeins stærri markað .
Það nægir mér .
Ég vona að þessi nýjasta plata verði ekki endirinn á bralli mínu þarna úti .
" 