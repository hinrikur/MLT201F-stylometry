Á dögunum afhenti Páll Matthíasson forstjóri Landspítalans þrjá þriggja milljóna króna hvatningarstyrki úr vísindasjóði sjúkrahússins .
Þetta er í fjórða sinn sem styrkir þessir eru veittir á spítalanum , það er rannsóknarhópum sem hafa öðlast alþjóðlega viðurkenningu .
Alls bárust 15 umsóknir og þrjár fengu brautargengi .
Fyrst skal nefna hóp þar sem fremstur fer Pálmi V. Jónsson , yfirlæknir og prófessor .
Pálmi starfar við öldrunarlækningar og rannsókn hans fólst í að kanna samband D-vítamínbúskapar við vitræna getu meðal eldra fólks á Íslandi .
Yfirskrift rannsóknar Sigurðar Yngva Kristinssonar , sérfræðilæknis á lyflæknissviði , er Klínískar rannsóknir á góðkynja einstofna mótefnahækkun – fylgikvillar og horfur .
Fjölmargir hafa unnið að þessari rannsókn með Sigurði , m.a. sérfræðingar á sviði hjarta- og blóðlækninga .
Þriðja rannsóknin er unnin á vegum Tómasar Guðbjartssonar yfirlæknis í hjarta- og lungnaskurðlækningum .
Árangur hjartaaðgerða er yfirskrift rannsóknarinnar en að henni vinna , auk Tómasar , læknarnir Martin Ingi Sigurðsson Arnar Geirsson , Sólveig Helgadóttir , Ragnar Danielsen , Ólafur Skúli Indriðason , Sveinn Guðmundsson , Gísli H. Sigurðsson og Steinn Steingrímsson .
sbs@mbl.is 