Það gustar af Maríu Kristu Hreiðarsdóttu þessa dagana enda fjölhæf kona .
Hún er grafískur hönnuður , rekur Krista Design með eiginmanni sínum Berki Jónssyni og var að gefa út sína fyrstu bók , Brauð og eftirréttir Kristu .
Hvað eruð þið mörg í heimili ? Við erum fimm , ég , Börkur maðurinn minn , Mekkín , Máni og Nói , svo er nú Arnar tengdasonurinn nánast eins og sjötti meðlimurinn .
Eins tókum við inn lítinn villikettling í sumar sem ber heitið Brúsi en hann er mikill grallari og er mjög hróðugur með að hafa fengið inni hjá okkur meðan aðrir villikettir , frændur og hans og frænkur í hrauninu hér í kring þurfa að dúsa úti í kuldanum .
Eigum einnig sjö landnámshænur og tvo roggna hana .
Hvað áttu alltaf til í ísskápnum Á alltaf til egg og smjör og yfirleitt rjóma enda er lágkolvetna mataræðið vinsælt á heimlinu .
Hvað fer fjölskyldan með í mat og hreinlætisvörur á viku ? Úff ég hef nú ekki tölu á því en yfirleitt þegar ég fer í búð þá er reikningurinn hár , allt of hár að mínu mati .
Það fæst ekkert nema fyrir 5.000 kr. lágmark og miðað við 3-4 ferðir í viku þá eru þetta líklega um 20.000-25.000 kr. svona gróflega áætlað .
Hvað freistar helst í matvörubúðinni ? Þar sem ég versla í heimabyggð og nánar til tekið í Fjarðarkaupum þá eru freistingarnar margar í þeirri frábæru verslun og má þá helst nefna búsáhaldadeildina sem tekur á móti manni strax við innganginn .
Hvernig sparar þú í heimilishaldinu ? Ég hendi aldrei mat og ef það eru einhverjir afgangar sem ekki nýtast , þá fara þeir í hænurnar .
Ég skipulegg máltíðir eftir því sem til er í ísskápnum í staðinn fyrir að rjúka alltaf út og versla eftir uppskriftum .
Svo er ekki verra að eiga landnámshænur sem verpa eggjum handa okkur .
Eyðir þú í sparnað ? Ja , með því að reka litla hænsnabúið okkar þá má segja að ég eyði í sparnað , það kostar auðvitað að halda hita á kofanum , kaupa fóður og slíkt en það skilar sér þegar bakstursheilkenni mitt tekur yfir því ég fer auðveldlega með tvo pakka af eggjum í tilraunir .
Skothelt sparnaðarráð ? Kaupið í frystikistuna þegar tilboð eru í kjötbúðinni .
Ég reyni að kaupa magn af kjöti t.d. í Kjötkompaníi þegar þeir auglýsa og það er frábært að hafa alltaf mínútusteikur og hakk við höndina þegar ekkert er til , þá eru minni líkur á að við sækjum okkur skyndibita sem getur verið ansi dýr .
