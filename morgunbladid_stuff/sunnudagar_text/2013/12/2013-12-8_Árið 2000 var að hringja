Uppáhaldsmánuðurinn minn er genginn í garð .
Mánuðurinn þegar má vera eins og jólatré alla daga án þess að fá skrýtnar athugasemdir frá þeim sem þora ekki að lifa til fulls .
Þetta er líka mánuðurinn sem maður á að hitta vini sína meira að kvöldlagi en venjulega .
Og þetta er líka mánuðurinn þar sem má drekka eitthvað örlítið sterkara en Malt og Appelsín ...
( í hófi – hitt er svo hryllilega sjoppulegt – við vorum búin að fara yfir það ) .
Líklega er heppilegast að setja allt glimmerið í baðskápunum á augnlokin , dökkan blýant inn í augun og jafnvel rauðan varalit – bara svona svo maður káli sér ekki fyrir hádegi í öllu myrkrinu .
Svo er ágætt að vera með bronsgelið við höndina og dassa létt yfir andlitið svo maður líti yfir höfuð út fyrir að vera á lífi .
Vandaðar konur eru náttúrlega löngu búnar að ákveða hvað þær ætla að gefa fólkinu sínu í jólagjöf .
En stundum eru þessar sömu konur svo ákaflega bissí eitthvað og þegar þær fara í jólagjafaleiðangur sjá þær ekkert nema einhver fínheit sem smellpassa á þær sjálfar .
Átti einmitt svona augnablik í Kringlunni á dögunum þegar ég hnaut um dragt sem ég varð að eignast .
Ekki nóg með það heldur varð ég að fá toppinn ( sem var á gínunni í búðinni ) við og skó .
Þótt ég þjáist ekki af sérlegum fataskorti þá gerist það afar sjaldan að ég kaupi heilt dress á einu bretti .
Og yfirleitt kaupi ég kjóla – ekki dragtir .
Þetta hefði þó ekki átt að koma á óvart því dragtirnar eru að detta inn og verða ennþá meira áberandi á næsta ári .
Victoria Beckham hefur verið að vinna dálítið með þennan tískustraum og hefur hún sýnt dálítið góða spretti , blessunin .
Dragtarbuxurnar eru líka örlítið víðari – ekki alveg sleiktar utan um lærlegginn líkt og búið væri að dýfa leggnum í málningardós .
Mér finnst þetta skondið því ég hef ekki farið í dragt síðan um síðustu aldamót .
" Millenium-ið " kallaði dálítið á dragtir og támjóa skó .
Þá var ég einmitt ung og töff og vann í 17 þar sem ég bókstaflega mokaði út Claude Zana drögtum í öllum stærðum og gerðum .
Skvísurnar sem unnu á saumastofu fyrirtækisins voru reyndar farnar að hárreita hver aðra því ég seldi varla dragt nema láta þrengja strenginn aðeins eða stytta ermarnar .
Mér fannst það einhvern veginn klæðilegra og svo ryksugaði ég upp fastakúnna sem leið eins og það hefði verið sérsaumað á þær .
Dragtir eru oft og tíðum stimplaðar sem einkennisfatnaður bankakerfisins og eftir að allt hrundi duttu þær ósjálfrátt úr tísku .
Í dag er dragtartískan öðruvísi .
Buxurnar eiga að vera svolítið stuttar , eiga að nema við ökklann svo skótauið fái að njóta sín .
Jakkarnir eru ekki sleiktir þétt að líkamanum heldur dálítið beinir í sniðum með góðri hreyfivídd .
Svo er smart að vera í laus-sniðnum topp innanundir .
Dragtir henta við flest tækifæri – nema kannski við heimilisþrif , barnapössun , jólakortaskrif , gardínuþvott , skúringar , eldamennsku , smákökubökun og jólainnpökkun ...
martamaria@mbl.is 