Á næsta ári verða fimmtíu ár síðan ég byrjaði að blása í klarínettið og ég er að halda upp á það .
Mig langaði að taka þetta saman og sýna hvað ég hef verið að gera , " segir Jón Aðalsteinn Þorgeirsson klarínettuleikari um nýjan tvöfaldan geisladisk , Klarínett 50 , sem hann hefur sent frá sér .
Á diskunum eru upptökur frá tuttugu ára tímabili , 1986 til 2006 en Jón kom heim frá námi í Vínarborg árið 1985 .
Á fyrri diskinum hljóma erlend tónverk , eftir Weber , Schumann , Stravinskíj og Lutoslawski , en verk íslenskra tónskálda á þeim seinni , þeirra Jóns Þórarinssonar , Þorkels Sigurbjörnssonar , Jóns Nordal og Johns Speight .
" Eftir að ég kom heim frá námi var ég nokkuð duglegur við að leika opinberlega .
Ég geri minna af því í dag og er farinn að snúa mér meira að öðru , " segir Jón Aðalsteinn en hann sinnir kennslu og fæst einnig við útgáfu .
Nýverið sendi hann frá sér viðamikið safn norrænna þjóðlaga sem hann hefur tekið saman í tólf hljóðfærabókum og kallar MelodiNord .
Í því eru eitt hundrað lög frá Íslandi , Danmörku , Svíþjóð , Noregi , Finnlandi , Færeyjum , Grænlandi og Álandseyjum , auk samískra þjóðlaga .
Efninu á nýju diskunum skiptir hann í innlend verk og erlend .
" Ég á töluvert af upptökum þar sem ég leik erlend verk en langaði líka að sinna því íslenska vel .
John Speight samdi eitt þeirra , " Into that good night " fyrir okkur Örn Magnússon .
Upptökurnar voru til hjá Ríkisútvarpinu og ég fékk leyfi til að nota þær , " segir hann .
Þegar spurt er hvort hann eigi sér eftirlætisverk í þessu safni , þá segist Jón Aðalsteinn varla geta tekið eitt fram yfir annað .
" Mér finnst þó " Dans prelúdíur " Lutoslawskis frá 1954 vera einstaklega góð tónsmíð og hann er frábært tónskáld .
Á þessum tíma var hann að vinna úr þjóðlögum og nær að sameina fallega nútímann og liðna tíð .
Annars finnst mér að þetta séu allt einstaklega góð verk ; " Fantasíustykki " Schumanns eru líka frábær , rétt eins og þessi erlendu verk eru góðir fulltrúar síns tíma , hvert á sinn hátt .
Ég byrja á verkum eftir Carl Maria von Weber , sem var merkilegt tónskáld fyrir sinn tíma , og klarínettukonsert hans , saminn við upphaf rómantíkurinnar , er sannkallað virtúósastykki .
Ég held ekki síður upp á þessi íslensku verk .
Í samanburði við erlendan litteratúr fyrir þessi hljóðfæri þá eru þetta allt verk á heimsmælikvarða .
Við eigum góð tónskáld .
" 