Vinátta er mikilvæg og þegar hátíð fer í hönd reynum við eins og hægt er að koma saman , rifja upp gamlar stundir og treysta böndin við ættingja og vini .
Í blaðinu í dag er talað við vinkonurnar og leikkonurnar Eddu Arnljótsdóttur og Hörpu Arnardóttur .
Sagan af þeirra vináttu er áhugaverð .
Þær hafa fylgst að frá því í barnaskóla og raunar farið gegnum alla sína skólagöngu hlið við hlið .
Annan í jólum standa þær í fyrsta sinn saman á sviði í jólasýningu Þjóðleikhússins , hinu aldna verki Aristófanesar Þingkonunum .
Þingkonur og -karlar tóku erindi Sunnudagsblaðs Morgunblaðsins um að gefa hvert öðru ímyndaðar jólagjafir vel og voru alveg til í að segja okkur hvað þau sjálf vilja helst fá í gjafir .
Bækur koma oftast fyrir í svörunum svo ætla má að þingheimur verði vel lesinn að loknu jólafríi .
Jólagjafir eru falleg hefð og til þess fallnar að gleðja .
Gott er að hafa í huga að tíminn sem fer í að njóta gjafarinnar skiptir ekki síður máli en gjöfin sjálf eða aurinn sem fer í pakkann .
Þegar börn eiga í hlut megum við fullorðna fólkið ekki gleyma að gefa okkur tíma .
Reyndar getur verið góð regla að geyma einhverjar gjafanna fram á jóladag ( ef þolinmæði þeirra yngstu leyfir ) í stað þess að rífa pakkana alla upp á einu kvöldi og hafa svo takmarkaðan tíma til að virða þær fyrir sér eða leika með .
Það er lítið gaman að legókassa ef enginn fullorðinn gefur sér tíma til að setjast á gólfið um stund og kubba eins og enginn sé morgundagurinn .
Stýrissleði eða snjóþota eru lítils virði ef enginn nennir með út í brekku .
Gefum okkur tíma fyrir vini og gleði , en gefum okkur líka tíma til að leika um jólin .
Gleðilega hátíð .
