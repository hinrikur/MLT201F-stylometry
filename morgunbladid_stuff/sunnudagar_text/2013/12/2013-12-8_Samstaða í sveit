Látið síga piltar er fyrsta skáldsaga Óskars Magnússonar , en hann hefur áður sent frá sér tvö smásagnasöfn .
Við ritun þessarar fyrstu skáldsögu sinnar segist Óskar ekki hafa fundið fyrir miklum mun á því að skrifa skáldsögu í stað smásagna .
" Það er stundum talað eins og það sé mjög merkilegt að brjótast út úr því að skrifa smásögu og yfir í að skrifa skáldsögu .
Ég fann ekki fyrir miklum mun að öðru leyti en því að ég þurfti að hafa meiri yfirsýn yfir sögusviðið , en sjálf skrifin voru í grundvallaratriðum ekki öðruvísi , " segir hann .
Bókin segir frá daglegu lífi bænda og búaliðs í Hlíðardal en breytingar verða í lífi þessa fólks þegar bankamenn halda þar innreið sína .
Spurður hvort Hlíðardalur sé Fljótshlíðin þar sem Óskar býr svarar hann : " Svo mikið er víst að þessi bók hefði aldrei orðið til ef ég ætti ekki heima í Fljótshlíðinni .
Og ef ekki væri þar það fólk sem ég þekki og umgengst þá hefði ég ekki skrifað bók eins og þessa .
Sumt sem þarna er lýst hef ég reynt sjálfur .
Þarna er til dæmis skrifað um það hvernig er að fara á fjall og búa þar við nokkurt harðræði .
Þetta er reynsla sem ég upplifði og hafði mikla ánægju af og gaman , sérstaklega eftir á , þegar ljóst var að ég hafði sloppið án þess að verða mér mjög til skammar .
Eldgos kemur einnig við sögu .
Ég hef reynslu heimamanns af eldgosi , hef verið rekinn upp frá borðum og upp úr rúmi við eldgos og það er merkileg reynsla sem ég nýti .
Þar fór allt vel og þess vegna var óhætt að skrifa nokkuð ákveðið um það allt saman .
" Margir munu örugglega telja sig við lestur bókarinnar þekkja fyrirmyndir að ákveðnum persónum .
Þú notar nokkra þjóðþekkta menn í þessari sögu , er það ekki rétt ? " Sjálfsagt telja einhverjir að einhver nöfn og persónur skírskoti til manna sem til eru .
Það verður hver að fá að eiga það við sjálfan sig .
Ég ætla hvorki að játa því né neita .
" Í bókinni takast á ólík gildi , þar er fjallað um óhóflega græðgi bankamanna og jafnvel heimsku og síðan eru ákveðin gildi sem ríkja í samskiptum bænda .
Er þetta að hluta til saga um siðferðileg gildi ? " Já , en siðferðið í henni er vafasamt því jafnvel þeir sem undirstrika ákveðna tegund af siðferði eru sjálfir mjög siðlausir þegar til kastanna kemur og á þarf að halda .
Engu að síður er grunnur sögunnar siðferðilegur .
Ég hef kynnst því af eigin raun að annars konar gildi eru höfð í hávegum í sveitasamfélagi en í borginni .
Þegar eitthvað bjátar á í borginni hugsa menn iðulega : Hvern get ég fengið til að leysa þetta vandamál fyrir mig ? Í sveitum hugsa menn í sömu stöðu : Hvernig get ég leyst þetta ? Og ef þeir geta það ekki sjálfir þá gerir nágranninn það með þeim eða næstu nágrannar eftir því hvað þarf mikið til .
Í sveitum ríkir mikil sjálfsbjargarviðleitni ásamt nægjusemi .
Eðlilega er svo samstaðan sterkari í sveit en borg .
Þar þekkjast menn á öllum bæjum og vita allt um alla .
Þeir deila svo harkalega eins og til siðs hefur verið frá fornu fari um lönd og aura sem engu máli skipta , en þegar þeir þurfa hver á öðrum að halda þá standa þeir allir saman .
" Sögulokin eru óvænt og óvenjuleg .
Varstu ekkert smeykur við að ljúka sögunni eins og þú gerir ? " Ekki fyrr en einhverjir sem lásu bókina sögðu að sögulokin væru óvenjuleg og nokkuð harkaleg .
Sjálfum fannst mér þau sjálfsögð og eðlileg og finnst það enn .
Þau eru óhjákvæmileg fyrir framvindu sögunnar .
Til að sagan fengi réttan botn varð hún að enda á fullnaðardómi .
" Þess skal að lokum getið að smásagan Dr. Amplatz eftir Óskar mun birtast í smásagnaúrvali sem heitir Best European Fiction 2014 og gefið er út í Bandaríkjunum .
Í safninu eru birtar 30 smásögur eftir jafn marga evrópska höfunda .
Kynning á smásagnaúrvalinu verður í London um miðjan janúar og þar mun Óskar taka þátt í pallborðsumræðum ásamt nokkrum öðrum höfundum .
Bækur Kolbrún Bergþórsdóttir kolbrun@mbl.is Bók vikunnar Í bókinni Eiðrofinn heldur Michael Scott áfram að segja sögur um skrímsli og ódauðlega menn .
Bók fyrir unglinga sem hafa yndi af ævintýrasögum .
Vald og mannúð Við aðdáendur Benedikts Gröndals hljótum að fagna því einlæglega að Sæmd eftir Guðm und Andra Thorsson hafi verið tilnefnd til Íslensku bókmenntaverðlaunanna .
Gröndal mun alltaf eiga sér aðdáendur enda fjarska auðvelt að dást að þessum sérlundaða manni sem féll ekki vel inn í hóp og skrifaði betri íslensku en flestir aðrir .
Allir sem unna góðum stíl hljóta að hafa dálæti á stílsnillingnum Gröndal og það er vel við hæfi að jafn stílfimur maður og Guðmundur Andri geri hann að aðalpersónu í skáldsögu .
Auðvitað framkallar það ákveðinn kvíða að hefja lestur á skáldsögu þar sem ein af hetjum manns í íslenskri bókmenntasögu er í aðalhlutverki .
Maður setur sig í ákveðnar stellingar , fyrirfram tilbúinn að verja sinn mann fyrir höfundinum .
En svo reynist hið skemmtilega önuga skáld hetja bókarinnar og mikið líður manni nú vel með það ! Í Sæmd er sautján ára piltur í Lærða skólanum sakaður um að stela bók og skólayfirvöldum þykir ástæða til að bregðast við af refsigleði því það hlýtur að vera alvarleg brotalöm í dreng sem breytir svo rangt .
Guðmundur Andri dregur í bókinni upp mynd af skólasamfélagi þar sem valdsmaður kúgar og aðrir geta átt allt undir dyntum hans .
Björn M. Ólsen er í bókinni fulltrúi valdsins og eins og valdamanna er háttur brestur hann iðulega í langar ræður meðan Gröndal , sem er fulltrúi mannúðlegra gilda , notar færri orð í samskiptum við aðra , nema þegar hann segir sögur .
Fáir skrifa svo betur en Guðmundur Andri um söknuð manna eftir því sem þeir hafa misst .
Þannig er minning Gröndals um látna eiginkonu sína fallegt , tregafullt og síendurtekið stef í bókinni og ungi pilturinn sem sakaður er um þjófnað verður gamall maður og á enn minningar um stúlku .
Það er góð tilfinning sem fylgir því að lesa bók þar sem mannleg samskipti eru í forgrunni og skrifað er um þau af hlýju og sannri umhyggju fyrir manneskjum .
Sæmd er slík bók og höfundi sínum til mikils sóma .
Þórarinn Þórarinsson blaðamaður Einkaspæjarinn Philip Marlowe er uppáhalds-skáldsagnapersónan mín og skapari hans , Raymond Chandler , þannig að sama skapi sá rithöfundur sem ég hef í mestum hávegum og hef gert alveg síðan ég las The Big Sleep fyrst , tólf ára gamall , fyrir 30 árum .
Skömmu áður hafði ég séð The Big Sleep með Bogart og Bacall í Sjónvarpinu og lagðist umsvifalaust í leit að bókinni sem myndin byggðist á .
Síðan varð ekki aftur snúið .
Chandler er , eins og allir almennilegir rithöfundar , hættulegur ungum og ómótuðum mönnum og ég reyndi að taka Marlowe mér til fyrirmyndar í flestu .
Varð því fljótt andfélagslegur einfari , síðar reykingamaður og að lokum fyllibytta þótt ég hafi lengst af átt erfitt með að venja mig á viskíið sem minn maður teygaði af einurð og festu .
Harðsoðinn stíll Chandlers og snörp tilsvör Marlowes eru auðvitað tímalaus snilld og sönnun þess að glæpasögur geta vel verið alvöru bókmenntir .
Marlowe er líka bara svo frábær persóna , sterkur og sjálfstæður einstaklingur sem syndir gegn öllum straumum og styðst við eigin réttlætistilfinningu fremur en lagabókstafinn .
Hann er , eins og Chandler lýsti honum , maður sem neyðist til að þræða refilstigu án þess að vera sjálfur illur og er ómengaður og óhræddur .
Ég held örugglega að eftir einhverjum undarlegum leiðum hafi Marlowe og sterkustu eðlisþættir hans ýtt mér út í ensku rómantíkina þar sem Lord Byron heillaði mig auðveldlega .
Byron og sukkfélagar hans við Genfarvatn drógu mig svo að hryllingnum þar sem vampírurnar læstu tönnum sínum í mig og hafa ekki sleppt mér síðan þannig að ég er enn jafn hrifinn af Dracula Stokers og suðurríkjablóðsugum hinnar ljósbláu Charlaine Harris í bókunum um Sookie Stackhouse .
Ær mínar og kýr í bókmenntum eru því rómantík einsemdarinnar með blöndu af harðsoðnu töffi , blóði og hryllingi .
Aðeins andlega dauðir aumingjar þrá rósemi sveitalífsins .
Þórbergur Þórðarson Málsháttur vikunnar Orð í tíma talað er betra en tíu í ótíma .
Sveinn segir frá Kamban Sveinn Einarsson er höfundur bókarinnar Kamban - Líf hans og starf .
Í bókinni fjallar Sveinn um ævi Kambans og segir ítarlega frá verkum hans , fjallar þar um leikrit hans , skáldsögur og önnur verk .
Hann fjallar líka um leikhúsmanninn Kamban .
Lífsskoðunum Kambans eru einnig gerð skil .
Sveinn segir svo vitanlega frá sviplegum dauða Kambans en eins og alkunna er drápu danskir andspyrnumenn hann í stríðslok .
Þar dregur Sveinn fram margvísleg gögn sem varpa nýju ljósi á málið .
Einn af köflum bókarinnar heitir Hefði Kamban verið sýknaður í réttarhöldum ? Fjöldi mynda prýðir bókina .
Það er ástæða til að minna fólk á að gefa bækur í jólagjöf því góðar bækur þroska og gleðja .
Það er úr nógu að velja þessi jólin .
Skáldsögur eru kannski ekki eins fyrirferðarmiklar og oft áður en mikið ber á ævisögum og endurminningum .
Spennusaga frá Norðfjörð Blóð hraustra manna er ný spennubók eftir Óttar Norðfjörð og er sjálfstætt framhald kvikmyndarinnar Borgríkis .
Gunnar situr inni og Hannes , sem er lögreglumaður , lætur sig dreyma stóra drauma .
Sameiginlegt markmið þeirra er að fletta ofan af svikara innan lögreglunnar sem er grunaður um að vara harðsvíraða glæpamenn við þegar lögreglan er á hælum þeirra .
Áhrifamikil og átakanleg saga Sigrún og Friðgeir - ferðasaga eftir Sigrúnu Pálsdóttur er afar eftirminnileg og vel sögð saga um fjölskyldu sem virðist eiga framtíðina fyrir sér en óblíð örlög ætla annað .
Læknishjónin Sigrún og Friðgeir eru fjögur ár í námi í Bandaríkjunum og Kanada en snúa síðan heim til Íslands með Goðafossi árið 1944 ásamt ungum börnum sínum .
Lokakafli bókarinnar er áhrifamikill og átakanlegur .
Stúlkan sem varð þjóðhetja Sagan af leiðangri Vilborgar Örnu Gissurardóttur á suðurpólinn er sögð í bókinni Ein á enda jarðar sem Sigmundur Ernir Rúnarsson skráir .
Flestar myndir bókarinnar eru eftir Vilborgu Örnu .
Þetta er saga stúlku sem var þrisvar rekin úr skóla en lærði á veikleika sína og nýtti styrkleika sína til fulls og varð þjóðhetja eftir pólgöngu sína .
Bók sem margir vilja örugglega lesa .
Nigella eldar ítalska rétti Sjónvarpskokkurinn velþekkti Nigella Lawson er í heimsfréttunum eftir erfiðan skilnað og að hafa ákært aðstoðarkonur sínar fyrir fjárdrátt en á móti bera þær hana þungum sökum .
Nigella er í uppáhaldi hjá mörgum sjónvarpsáhorfendum enda hefur hún mikla útgeislun og framkoma hennar er fjörleg og skemmtileg .
Matreiðslubækur Nigella hafa notið mikilla vinsælda víða um heim , einnig hér á landi .
Nú er komin ný bók , Nigella á ítölskum nótum .
Þar er að finna tæplega hundrað uppskriftir að girnilegum ítölskum mat sem Nigella hefur þróað á sinn sérstaka hátt .
Þar er pasta auðvitað fyrirferðarmikið en einnig kjöt , fiskur og fuglar .
Grænmeti og meðlæti er á sínum stað og þegar Nigella á í hlut þá er víst að sætir réttir eru einnig á matseðlinum , en hún hræðist ekki sykur og sætindi .
Í bókinni er svo einnig að finna fróðleik um ítalska matreiðslu og hagnýt hollráð .
Barnabók sem beðið hefur verið eftir Ran gstæður í Reykjavík er ný barnabók eftir Gunnar Helgason .
Hún er framhald tveggja geysivinsælla bóka , Víti í Vestmannaeyjum og Aukaspyrna á Akureyri .
Ekki er að efa að þessi nýja bók muni einnig slá í gegn hjá strákum og stelpum sem áhuga hafa á fótbolta .
Bókin er ein af söluhæstu bókum á Bóksölulistanum þessa vikuna og er í 8. sæti á metsölulista Eymundsson yfir mest seldu bækur vikunnar .
Í þessari bók eru Jón Jónsson og félagar hans komnir á ReyCup ásamt stelpum og strákum í 3. og 4. flokki frá öllu landinu og meira að segja frá útlöndum .
Þeir sem lásu síðustu bók muna að henni lauk á háspennu þannig að ýmislegt hlýtur að skýrast varðandi örlög persóna .
Hvað varð um Ívar ? Fór Eivör í atvinnumennskuna ? Hvar í veröldinni er Rósa ? Unnendur fótboltabóka Gunnars bíða eftir að fá svör við þessum brennandi spurningum í Rangstæðum í Reykjavík .
Bók um goðið Sir Alex Ferguson , fyrrum knattspyrnustjóri Manchester United , er goð í augum aðdáenda sinna .
Þeir hljóta því að horfa kampakátir til nýrrar bókar um kappann .
Hún nefnist Sir Alex og hefur undirtitilinn Hinn magnaði Ferguson-tími hjá Manchester United 1986-2013 .
Fjölmargir þekktir leikmenn koma við sögu í bókinni og Sir Alex skiptist á að hrósa þeim og skamma , selja þá og kaupa og leggur auk þess á ráðin eins og honum einum er lagið .
Höfundur bókarinnar er Guðjón Ingi Eiríksson sem hefur skrifað vinsælar knattspyrnubækur .
Þetta er bók sem mun örugglega rata í jólapakka fjölmargra stuðningsmanna þess knáa knattspyrnuliðs Manchester United og er reyndar skyldugjöf til þeirra .
Ekkert skal hins vegar fullyrt hér um einlægan áhuga stuðningsmanna annarra liða , eins og Liverpool , á þessari bók .
En sennilega hafa þeir þó gott af að lesa hana .
Það er alltaf fróðlegt að vita sem mest um keppinautana .
