Í nútímabarnaefni eins og sögunum úr Latabæ er lögð áhersla á að borða ávexti og grænmeti .
Hér er rifjað upp enn eldra barnaefni , Smjattpattarnir , sem byrjaði sem sögur af útskúfuðum ávöxtum og grænmeti en lifir nú eingöngu sem sykrað jógúrt í hillum breskra stórmarkaða .
Eyrún Magnúsdóttir eyrun@mbl.is Löngu fyrir tíma Latabæjar voru til barnabækur og sjónvarpsþættir fyrir börn þar sem ávextir og grænmeti voru í aðalhlutverki .
Smjattpattarnir kölluðust söguhetjurnar og voru grænmeti og ávextir sem sópað hafði verið út í horn á verslun .
Þau Óli appelsína , Emma epli , sveppasysturnar Bóla og Ögn , Baunabelgur prófessor og fleiri hópuðu sig þá saman og lögðu á flótta .
Hópurinn bjó til lítið þorp í kringum yfirgefinn garðskúr þar sem hver og einn fann sér híbýli við hæfi .
Þótt ekki hafi beinlínis verið tilgangur skapara Smjattpattanna , breska rithöfundarins Denis Bond ( sem skrifaði undir höfundarnafninu Giles Reed ) , og teiknarans Angelu Mitson að predika um bætta heilsu barna eða boða grænmetis- og ávaxtaát sérstaklega þá voru bækurnar um þennan yfirgefna hóp ágætis leiðbeiningabæklingur um nýstárlegar tegundir grænmetis .
Bogi brómber , Eggert eggaldin og Lalli lárpera voru líklega vel þekktar söguhetjur meðal íslenskra barna löngu áður en þessar tegundir ávaxta og grænmetis fóru að berast hingað til lands .
Af hverju grætur Lúlli laukur ? Þættirnir kenndu líka ýmislegt um einkenni hverrar tegundar fyrir sig .
Allir muna eftir Lúlla lauk sem grét í sífellu .
Grátköst Lúlla lauks voru þannig vel þekkt en hinir ungu áhorfendur voru líklega ekki farnir að kynnast því af eigin raun hvaða áhrif það hefur á grátkirtlana að skera lauk .
Sú tenging kom ekki fyrr en löngu síðar .
Bækurnar um Smjattpattana voru gefnar út í Bretlandi og þýddar á íslensku á áttunda áratugnum auk þess sem gerðir voru brúðuþættir sem sýndir voru á RÚV .
Tugir bóka um þennan skrautlega hóp voru gefnir út og uppúr 1980 kom á markað jógúrt sem byggðist á persónunum úr bókunum .
Nú er alvanalegt að söguhetjur barnabóka eigi sér framhaldslíf í alls kyns ótengdum vörutegundum , hvort sem það er matvara eða annað , en á þessum tíma var þetta ekki algengt .
Grimm örlög friðsælla útlaga Þótt vinsældir bæði bókanna og brúðuþáttanna hafi verið miklar var útgáfu þeirra hætt eftir að allar upprunalegu teikningarnar eyðilögðust í bruna .
Smjattpattarnir hurfu því í raun af sjónarsviðinu með ansi sorglegum hætti .
Það eina sem lifir eftir af Smjattpöttunum sálugu er jógúrtið sem framleitt er af Nestlé .
Fyrirtækið keypti á endanum réttinn á notkun nafns og merkis Smjattpattanna en þær jógúrtvörur sem nú bera merkið líkjast reyndar alls ekki hinum gömlu góðu .
Nafnið sjálft , Munch Bunch á ensku , er notað en í stað klassísku söguhetjanna er það kýrin Smjatta ( e. Munch the cow ) sem prýðir dósirnar .
Friðsælu útlagarnir sem sópað var út í horn í versluninni forðum daga verma nú aðeins hillur matvöruverslana í Bretlandi og víðar en eru horfnir af skjánum og bækurnar aðeins fáanlegar hjá fornbókasölum .
Smjattpattajógúrt inniheldur vissulega ber og ávexti en ekki verður sagt að þetta sé sérstakt heilsufæði því að Smjattpattavörurnar innihalda flestar mikið af sykri .
