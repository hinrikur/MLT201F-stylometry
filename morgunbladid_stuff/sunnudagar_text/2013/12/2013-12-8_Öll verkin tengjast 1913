Hanna Dóra Sturludóttir messósópransöngkona og Steinunn Birna Ragnarsdóttir píanóleikari koma fram á tónleikum í Salnum í Kópavogi í dag , laugardag , klukkan 16 .
Efnisskrá tónleikanna er óvenjuleg en hún tengist öll á einn eða annan hátt ártalinu 1913 .
Þetta eru fjórðu tónleikarnir í röðinni " Klassík í Salnum " sem hóf göngu sína í haust .
Hanna Dóra segir hugmyndina um að finna verk sem tengjast árinu 1913 hafa kviknað út frá því að nú í ár hefur mikið verið flutt af tónlist eftir Wagner og Verdi , sem fæddust árið 1813 , eða öld fyrr , en árið 1913 fæddist breska tónskáldið Benjamin Britten hins vegar .
Tónleikarnir hefjast á verkum eftir hann .
Fyrst flytja þær Hanna Dóra og Steinunn Birna fjögur þjóðlög í útsetningu Brittens og í kjölfarið verk hans " A Charm of Lullabies " og " Cabaret Songs " .
Að auki munu þær flytja þrjú sönglög eftir Árna Thorsteinson úr sjónleiknum Lénharði fógeta eftir Einar Hjörleifsson Kvaran , sem frumsýndur var hjá Leikfélagi Reykjavíkur árið 1913 .
Að lokum flytja þær stöllur " Siete Canciones Populares Espanolas " sem spænska tónskáldið Manuel de Falla samdi á árunum 1913-14 .
" Mig langaði að gera meira við þetta ár en að nota eingöngu verk Brittens , " segir Hanna Dóra .
Þá fann hún ljóðaflokk de Falla og þessi lög Árna sem hún segir afar sjaldan flutt .
" Þetta féll því undir þennan ramma .
Ég hef ekkert sungið af þessu áður og það er kannski dirfska , " segir söngkonan sem hefur verið upptekin að undanförnu , til dæmis við að syngja hlutverk Carmen hjá Íslensku óperunni .
" En það hefur verið gaman að takast á við þessi verk og ég vona að við getum flutt þau oftar .
" Þær Hanna Dóra og Steinunn Birna hafa unnið heilmikið saman á undanförnum árum .
" Fyrst þegar hún fékk mig til að syngja á Reykholtshátíð árið 2000 , fyrir þrettán árum .
Þar kemur þessi tala aftur , " segir Hanna Dóra og hlær .
" Við höfum gefið út geisladisk og haldið tónleika áður , gert margt skemmtilegt saman hér heima og erlendis .
" 