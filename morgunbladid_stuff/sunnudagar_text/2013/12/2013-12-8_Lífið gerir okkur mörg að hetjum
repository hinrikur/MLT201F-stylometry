Rithöfundurinn og sagnfræðingurinn Þórunn Erlu- og Valdimarsdóttir segir frá nýrri bók sinni , Stúlka með maga , en móðir hennar og móðurætt eru þar í forgrunni .
Þórunn ræðir um hlutskipti kvenna , ömmu sína og erfið veikindi móður sinnar og talar einnig um skyggnigáfu , skáldskap og sagnfræði .
Kolbrún Bergþórsdóttir kolbrun@mbl.is Stúlka með maga – skáldættarsaga er ný bók eftir Þórunni Erlu- og Valdimarsdóttur sagnfræðing og rithöfund .
Bókin er sögð í fyrstu persónu af móður Þórunnar , Erlu , sem fjallar þar um ætt sína og foreldra Þórunni og Jón , virðuleg hjón á Víðimel sem þjáðust af sýfilis .
Þórunn er spurð af hverju hún hefði ákveðið að skrifa sögu móður sinnar og móðurættar .
" Síðasta bók mín er ævisaga Jakobs Frímanns Magnússonar , félaga míns úr Hlíðaskóla og MH , " segir Þórunn .
" Kobbi sagði einlæglega frá sinni móður og örlögum hennar og ótrúlega margt speglaðist í ævi hennar og mömmu .
Einkadætur af skárri borgara fjölskyldu , spiluðu á píanó , urðu stúdentar og hófu háskólanám .
Báðar óléttar kornungar og líf beggja steytti á skeri skilnaðar .
Jakob sagði einlæglega frá öllu , þótt viðkvæmt væri .
Þannig sögur klingja , þær sem segja allt sem ekki meiðir .
" Hvernig var að kynnast eigin ætt ? " Ég er komin með þrusu sterkar rætur og sit betur í sjálfri mér því nú veit ég loksins hver ég er og hvaðan ég er komin .
Svona skriftir hafa auk þess lækningamátt .
Söguhetjan Erla Þórdís Jónsdóttir gramsar í bréfum , bókum og skjölum , fer á flug og er góður penni .
Í járnskápnum fann hún ótrúlega fínt stöff að vinna úr .
Örlagasögur , lífsbaráttu , leyndarmál .
Amma og mamma dóu úr skelfilegum sjúkdómum sem að hluta má rekja til stöðu kvenna á fyrri hluta síðustu aldar .
Þótt þær væru menntaðar lokuðust þær inni sem einkaþjónar eiginmanns , sem er ekki gott fyrir heilsuna .
Þórunn amma var kennari , eins og segir frá í Stúlku með fingur , lærði enskar bókmenntir í London upp úr fyrri heimsstyrjöld og fór alla leið til Berlínar .
Vann sem enskukennari , túlkur og leiðsögumaður þegar hún kynntist Jóni afa .
Hann læsti hana inni á heimilinu eftir giftinguna , þar sem henni leiddist ógurlega með sitt eina barn .
Líf eftir seinna stríð var lítið skárra .
Pabbi þoldi illa að mamma talaði þegar þau voru innan um karlmenn , þótt hún væri stúdent og fullgildur maður .
Honum fannst hún ætti að vera eins og konurnar í Önundarfirði , vera stillt og þjóna .
Nú skil ég mína sögu og þjóðarinnar miklu betur .
" Það er greinilega mikil heimildarvinna á bak við þessa bók , en er mikill skáldskapur í henni ? " Já , já , já , já .
Hún er skrifuð sem skáldskapur , til þess að gleðja .
Kjarninn í bókinni er textar fjölskyldunnar , dagbækur og bréf .
Fólk skrifaði svo fín bréf í gamla daga .
Erla var fimm sumur á Gilsbakka sem krakki og skrifaði Þórunni móður sinni á sumrin og systrunum á Gilsbakka á veturna og þau bréf eru bara dásamleg .
Jón afi skrifaðist á við föður sinn þegar hann var í námi hér í Reykjavík Kaupmannahafnarbréf hans til Þórunnar eru líka dýrindis tímaspegill .
Ég hugleiddi að breyta nöfnum í bókinni og gera hana að algjörri skáldsögu eins og Stúlku með fingur , en Helga Kress hefur minnt þjóðina rækilega á hve grófur ritstuldur er .
Það er plagiarismi að nýta texta frá öðrum undir skálduðu nafni .
" Þú segir frá því í bókinni að afi þinn og amma í móðurætt voru með sýfilis .
Varstu ekki á einhverjum tímapunkti hikandi við að segja frá því ? " Nei , og nú veit ég af hverju ég var ekki feimin við það .
Ég komst að því við vinnslu þessarar bókar að ég er komin í beinan kvenlegg af Þórunni ljósmóður í Hvítársíðu , langalangömmu minni .
Beinn kvenleggur undan ljósmóður getur ekki verið feimin við klofið .
Þetta var mér hugljómun ! Auðvitað er ég kynbæld eins og okkar kynslóð en ég hef sem unnandi hugmyndasögu og rithöfundur innilega óbeit á illri bannhelgi .
Mér svíður fyrir hönd fólks með alnæmi að það skuli ekki geta sagt frá veikindum sínum af ótta við viðbrögð umhverfisins .
Það er skelfilegt að geta ekki sagt frá því sem skiptir öllu máli , það stíflar hugann , heftir eðlilegt flæði , hamingju og hugmyndaflug .
" Krakkar sjá hjartað Þú lýsir sambandi foreldra þinna í bókinni en þau áttu saman sjö börn og skildu eftir að hann varð ástfanginn af annarri konu .
Var þetta erfiður skilnaður ? " Mamma rak pabba út , í stað þess að sætta sig við að hann ætti barn framhjá eins og formæður hennar höfðu gert .
Komið var árið 1965 og hún hafði bein í nefinu til þess .
Gerðist barnakennari og fann nýjan mann .
Fékk krabbamein nokkrum árum síðar í andlitið , sem var skelfingin sjálf .
En hún vorkenndi sér ekki , lífið gerir okkur mörg að hetjum .
Þessi saga liggur að mestu utan bókar .
Hún sökk ansi djúpt eftir skilnaðinn , áður en hún reis upp og hélt því fram sjálf að þá hefði krabbinn byrjað að vaxa .
Mikilvægt er að muna að rangt er að kenna þeim sem finnur nýja ást um það hvernig aðilinn sem eftir situr bregst við .
Við hljótum öll að bera ábyrgð á viðbrögðum okkar .
Erla var óhemja á köflum , einkabarnið , en langmest og næstum alltaf alveg yndisleg mamma .
Lilja og Trausti fylgdu pabba sjö og átta ára og sárt var fyrir þau að missa mömmu , því að engar umgengnisreglur tíðkuðust á þessum tímum .
Komu stundum í sunnudagsmat til okkar heim í Hamrahlíð , lambalæri og ávaxtagraut með rjóma .
Við enduðum , systkinin , inni í svalaherbergi grátandi , oftar en einu sinni .
Ég að hugga Lilju og Trausta , að reyna að vera stór , tveimur árum eldri en þau .
En skilnaðurinn varð absólútt til góðs að öðru leyti því mamma og pabbi fundu bæði betri maka .
" Krabbamein í andliti hlýtur að hafa verið skelfilegt .
Hvernig var að horfa upp á þau veikindi ? " Það var hræðilegt og við óskaplega hrædd um að missa hana , en hún lifði til 57 ára aldurs sem betur fer .
Hún varð skrímsli í vinstra andliti .
Kjálkinn var festur í gegnum munninn og ljót gleraugu héldu uppi gerviauga og -kinn .
Erla reyndi að hylja þessi lýti með því að greiða hárið eins og Veronica Lake , þannig að það féll yfir ljóta vangann .
Þegar hún veiktist kenndi hún í Kópavogi og hélt því áfram eftir stóra skurðinn .
Krakkarnir elskuðu hana ekkert minna svona útlítandi , krakkar sjá hjartað .
Ókunnir krakkar hrukku við en við vöndumst þessu vel .
" Hef aldrei verið hamingjusamari Í bókinni kemur fram að það er skyggnigáfa í móðurættinni .
Sjálf segir þú frá atviki sem má túlka eins og þú sért skyggn , ertu það ? " Það koma slík augnablik og já , ég segi frá mörgum skyggnisögum Úuættar á Snæfellsnesi og einni fjarskynjun minni í bókinni .
Ég held að við búum öll yfir hæfileikum sem við áttum okkur ekki á og kunnum ekki að nýta .
Vísindin eiga margt eftir að skýra .
Yngri sonur minn er raunvísindabarn og það þýður ekkert að bulla um neitt dulrænt við hann en samt er hann ótrúlega berdreyminn .
Þórunni ömmu dreymdi tvo sterka drauma fyrir sýfilisnum .
Í öðrum draumnum stóð hún undir fjalli og bjarg flaug þaðan og lenti við hliðina á henni .
Í hinum stóð hún á hóli sem sprakk , nema jörðin þar sem hún stóð .
" Ertu mjög andleg í þér ? " Nei , ég er svo jarðbundin að ég hef í sagnfræðibókum mínum skrifað mörg þúsund neðanmálsgreinar .
Þegar fólk heldur því fram að ég sé úr draumi bendi ég því á neðanmálsgreinarnar .
Það er ekki hægt að vera jarðbundnari .
No nonsense , trúi á vísindin og sköpunarverkið .
Hef djúpa rót og flýg því þess hærra .
" Bókin þín hefur fengið góðar viðtökur .
Hvernig er lífið í jólabókaflóðinu ? " Ég hef aldrei verið hamingjusamari .
Um daginn við tedrykkju gaf pokinn þessa speki : " Maður finnur ekki framtíð fyrr en fortíðin er grædd " .
Ég er búin að skrifa mömmu í sátt við sjálfa sig , gleðja mig og bókaþjóð .
Er sammála Laxness um hvað það sé hollt að lenda í erfiðleikum ungur , því restin verður kökubiti , ekkert getur haggað manni .
Unglingurinn er í skóginum .
" 