Sigríður Hulda Jónsdóttir hjá SHJ ráðgjöf hitti Nelson Mandela í kirkju í Soweto árið 2005 .
Mandela var þar við athöfn í tilefni fimmtíu ára brúðkaupsafmælis Desmonds Tutu , sem var mikill vinur Nelsons Mandela og var staddur í kirkjunni líka .
Sigríður var í tveggja vikna ferð um Suður-Afríku , þar sem hún sótti alþjóðlega ráðstefnu skólastjórnenda í Höfðaborg , ásamt manni sínum Þorsteini Þorsteinssyni , fyrrverandi skólameistara Fjölbrautaskólans í Garðabæ , og fleiri skólastjórnendum frá Íslandi .
" Ég var þarna í ferð og vorum búin að skoða heimili hans í Soweto og torgið þar sem brutust út átök og drengurinn var skotinn þegar þessi barátta var .
Hinum megin við torgið var bleik kirkja og ég sagðist vilja fara .
Það var einhver öryggisgæsla í kringum kirkjuna en ekkert yfirþyrmandi .
Við fórum inn og þar var mikill kraftur og mikill söngur .
Ég sé að það er verið að taka fólk til altaris .
Við ákváðum að fara og svo allt í einu stóð ég við hliðina á Nelson Mandela – þá sat hann á fremsta bekk öðrum megin .
Ég hugsaði með mér , ég tala við manninn eftir altarisgönguna .
Svo gekk ég til hans og átti nokkur orðaskipti við hann og það var stórmerkileg upplifun .
Viðmótið og annað í hans fasi var svo magnað að upplifa .
Hann spurði mig hvaðan ég væri og ég sagði honum það og þá snéri hann umræðunni frá sér og til Íslands eins og það væri mikil upplifun fyrir hann að hitta Íslending .
" Þangað hef ég aldrei komið .
Hvernig er lífið á Íslandi ? " spurði hann .
Hann hafði þennan mikla frið og þetta æðruleysi þannig að það var eins og það væri upplifun fyrir hann að hitta Íslending – alveg ótrúlegur þó samskipti okkar hafi ekki verið löng .
Mér fannst stórmerkilegt að hitta hann og finna friðinn , þetta æðruleysi , þessa auðmýkt og áhuga hans á lífinu .
Allt þetta fann maður og það á nokkrum sekúndum , " segir Sigrún sem rifjar reglulega upp þennan fund sinn við hinn fallna leiðtoga .
