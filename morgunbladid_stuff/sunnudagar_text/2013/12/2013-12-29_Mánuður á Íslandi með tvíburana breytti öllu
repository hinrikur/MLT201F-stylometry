María Hjálmarsdóttir og kærasti hennar , Jesper Sand Poulsen , eignuðust tvíbura fyrir tæpum tveimur árum .
Þau bjuggu þá og unnu í Kaupmannahöfn , en María er með masterspróf í frumkvöðla- og nýsköpunarfræðum og Jesper lauk námi í fjármálahagfræði í sumar .
Nú eru þau flutt á Eskifjörð , þar sem María er uppalin , og eru alsæl .
Stúlkan sem vildi burt til að sigra heiminn 16 ára gömul endurmat stöðuna eftir að tvíburarnir , Ellý og Hjálmar , komu í heiminn í janúar 2012 og dásamar nú kyrrðina , fámennið og þau forréttindi að búa í fjallshlíð og geta horft á sjóinn og fjöllin á hverjum einasta degi .
" Eftir að ég eignaðist börnin var eitthvað sem kallaði á mig að fara heim og ég var aldrei í vafa um að ég fengi vinnu , " segir María sem er 31 árs .
Hún starfar hjá Austurbrú , sjálfseignarstofnun þar sem unnið er að ýmsum hagsmunum fjórðungsins og Austfirðinga .
Jesper fékk vinnu hjá breska fyrirtækinu Brammer , sem sér um innkaup fyrir Alcoa .
Aðlögunarhæfni María var snemma ákveðin stúlka .
" Ég var með það alveg á hreinu þegar ég var 14 ára að 16 ára færi ég suður og í fjölmiðlafræði .
Það varð úr ; ég fór á fjölmiðlabraut í Fjölbrautaskólanum við Ármúla og bjó hjá ömmu minni ; pabbi og mamma vildu ekki leyfa mér að búa ein ...
Ég hjólaði í skólann frá ömmu í Ofanleiti og þetta var rosalega góður tími .
En eftir tvö ár áttaði ég mig á því að ég var ekki nógu góð í ensku og fannst Reykjavík heldur ekki nógu stór fyrir mig lengur .
Ég fór því sem skiptinemi til Bandaríkjanna og var þar í eitt ár .
" Bara si sona ! Var það ekkert mál ? " Ég hef mjög góða aðlögunarhæfni og hef aldrei átt erfitt með að kynnast nýju fólki eða taka mér eitthvað nýtt fyrir hendur .
Tíminn í Bandaríkjunum var æðislegur .
Ég lenti hjá fjölskyldu sem kenndi mér margt , þetta voru miklir akademíkerar sem gerðu mér grein fyrir mikilvægi þess að læra .
Það varð til þess að ég ákvað að klára nám og standa mig þar .
Ég hef alltaf verið sveimhugi , talaði allt of mikið í skóla og var látin sitja hjá þeim feimnu fremst í stofunni .
Á öllum foreldrafundum var sagt við pabba og mömmu að ég kynni allt , nema að einbeita mér , og talaði allt of mikið .
Sennilega er það vegna þess að ég er mjög forvitin .
" Ertu búin að læra að einbeita þér núna ? " Já , ég held það .
Þegar ég eignaðist börnin neyddist ég til þess því ég bar ábyrgð á þeim og þurfti að vera fyrirmynd .
Ég varð að finna jarðtengingu þeirra vegna .
Ég fór að vinna þegar þau voru pínulítil , mér fannst ég ómissandi í vinnunni en það var of mikill metnaður .
Eftir nokkra mánuði áttaði ég mig á því að þetta var ekki rétt og ákvað að hætta í starfinu .
" Hvað gerðirðu í Danmörku ? " Ég sá um fjármál kaffihúss á Nørrebro fyrir danskan fjárfesti og sá líka um alls kyns strategíuvinnu fyrir flottan danskan hönnuð , við rekstur , heimasíðugerð , vefsölu og fleira .
En mér fannst hann ætlast til of mikils af mér og áttaði mig á því að það var ekki þess virði ; þegar ég kom heim á daginn og horfði á litlu börnin mín fann ég að þau skiptu svo miklu meira máli en vinnan .
Þess vegna sagði ég upp og það er besta ákvörðun sem ég hef tekið .
Ég fór í mikla sjálfskoðun og kom hingað heim með börnin .
Ég er svo heppin að pabbi er sjómaður og því lengi heima í einu .
Hann var einmitt í landi þegar við komum og það var ómetanlegur tími .
Þetta var í febrúar , það var mikið vetrarríki , dimmt og kalt , en ég fór út með börnin á snjóþotu á hverjum einasta degi og ég fann hve róleg þau urðu .
Þótt þetta væri dimmasti mánuður ársins var allt svo bjart ! Það var allt svo auðvelt og einfalt hér .
" Ákvaðstu eftir dvölina með börnin á Eskifirði að flytja aftur heim ? " Þessi mánuður á Íslandi með tvíburana breytti öllu .
Ég ræddi málin við Jesper og sagði honum að ég vildi sækja um vinnu á Íslandi .
Hann var sáttur og hvatti mig til að sækja um , en lagði mikla áherslu á að það yrði þá að vera draumastarf því það væri stórt skref að flytja heim .
Ég tók mér góðan tíma , skoðaði hvað væri í boði en vissi innst inni að þetta myndi takast .
Svo fékk ég starf hjá Austurbrú sem er algjör draumavinna .
" Í hverju felst starfið hjá Austurbrú ? " Starfið er ekki nákvæmlega skilgreint en í stuttu máli felst verkefnið í því að nýta Egilsstaðaflugvöll betur sem alþjóðavöll og varaflugvöll .
Hér eru bestu veður- og lendingarskilyrði á Íslandi og völlurinn er mjög vannýttur .
Ég mun gera allt sem hægt er til að hann nýtist betur , bæði varðandi ferðamennsku og frakt .
" Hvernig hyggstu fara að þessu ? " Ef ég vissi það ! Núna er ég aðallega að lesa mér til og koma inn í pólitíkina .
Það tekur tíma að átta sig á því hverjir hafa ítök .
Ég mun líka hvetja til þess að innviðir á svæðinu verði byggðir upp og reyna að sameina fólk .
Ég vil fá alla til að vinna saman , ekki bara fólk í ferðaþjónustu .
Ég hef að leiðarljósi að allir séu sérfærðingar ; ég ætla að einbeita mér að því að virkja íbúana því þeir verða að taka þátt ef við ætlum að koma þessum flotta stað , Austurlandi , á framfæri .
Það er ágætt að starfið er ekki nákvæmlega skilgreint því hér fyrir austan eru ótal tækifæri .
Starfið er því mjög spennandi og fjölbreytt ; allt frá því að tala við innanríkisráðherrann í það að heimsækja sjoppuna á Eskifirði .
" Ekki leiðst einn dag Einhverjir danskra vina ykkar hafa sennilega velt því fyrir sér hvort þið væruð orðin galin , að flytja í svona lítið þorp heima á Íslandi ...
" Jú , ég var mikið spurð hvort ég væri alveg viss ! Hvort ég héldi ekki að mér ætti eftir að leiðast .
Ég væri svo stórhuga , svo mikil borgarmanneskja ! Hvort ég myndi ekki koðna niður hér ; það er alveg ótrúlegt .
Nú er þetta sama fólk mjög spennt að heyra hvernig gengur og orðið æst í að koma í heimsókn ! Mjög spennt að koma og upplifa Ísland .
Það spyr hvernig best sé að komast hingað og hvort ég verði ekki búin að redda beinu flugi til Austurlands næsta sumar ! En ég bendi því bæði á ferjuna Norrænu og að lítið mál sé að nýta sér innanlandsflugið .
" Hvenær fluttuð þið heim ? " Við komum í lok september og ég byrjaði í vinnunni 1. október .
Við erum því búin að vera hér í tæpa þrjá mánuði og mér hefur ekki leiðst einn einasta dag eins og margir vina minna úti óttuðust .
Það var allt til alls í Kaupmannahöfn en hér vantar heldur ekkert ; latte-kaffið á kaffihúsinu í Köben skiptir engu máli , það jafnast ekki á við það að geta horft út um gluggann á sjóinn og fjöllin .
Það er svo magnað að ég þarf ekki meira .
Ég er allt í einu farin að kunna að meta þokuna , það sérstaka fyrirbæri .
Danir skilja þetta ekki , en að keyra upp í Oddsskarð á leiðinni út á Neskaupstað og sjá fjallstoppana standa upp úr þokunni ; það er ótrúlegt .
" Er mikill munur að búa hér eða í Danmörku ? " Í fyrsta lagi er 1.000 manna þorp á Íslandi allt annað en í Danmörku .
Hér eru búðir og bar og sundlaug , stór og flott kirkja og tónlistarhús og meiri afþreying en í jafnstóru samfélagi úti .
Tengslin eru líka sterkari ; hér þekkist fólk miklu meira , nágrannarnir vita hver maður er og hver passar upp á annan .
Og hér er kyrrð ; þegar ég var með börnin á leikvelli í Kaupmannahöfn voru allir með símann á lofti meðan þeir ýttu krökkunum í rólunni ; voru á Facebook eða Instagram , strætisvagnar keyrðu framhjá og heyrðist í lest .
Ég hugsaði með mér að svona mikið áreiti gæti ekki verið gott , sérstaklega ekki fyrir börn .
Á þessum tíma fann ég líka mun sterkar en áður að ég saknaði heimahaganna og foreldra minna rosalega mikið .
Það var alltaf gott að koma heim til Eskifjarðar en líka alltaf gott að koma aftur heim í útlöndum .
Ég held að rótleysið í mér hafi stillst af þegar ég eignaðist börnin .
Það er ekki gott fyrir börn ef foreldrarnir eru rótlausir .
" Talandi um rótleysi .
Þú hefur farið býsna víða .
" Það er kannski frekar vegna forvitni eða löngunar til að læra eitthvað nýtt .
Frá því ég var krakki hef ég verið tilbúin að láta kasta mér út í djúpu laugina ; ég hef gripið öll þau tækifæri sem mér hafa gefist til að búa erlendis og hef haft mjög gott af því .
Ég var til dæmis au pair og aðstoðarkona hjá ljósmyndara í Sviss , kunni ekki að elda en tók samt starfið og var einu sinni nærri því búin að gefa krökkunum hráan kjúkling .
Þau fengu líka dálítið oft pylsur en ég held þau hafi bara haft gott af því , foreldrarnir voru svo mikil heilsufrík ! " Þú ætlaðir að sigra heiminn þegar þú varst yngri .
Er stærsti sigurinn ef til vill að vera aftur komin heim ? " Stærsti sigurinn fyrir mig er að hafa fundið jarðtenginguna sem ég leitaði í mörg ár .
Allt í einu er ég sátt .
Jesper sagði mér að í Danmörku hefði ég aldrei getað lesið bók í sófanum eða slappað af á einhvern annan hátt ; ég þurfti alltaf að vera með eitthvað í gangi , að skipuleggja eitthvað eða hitta einhvern .
Þetta er ekki lengur svona .
Nú er nóg að fara út með börnunum .
Mér fannst ég alltaf vera að missa af einhverju en nú get ég brosað yfir því á kvöldin að hafa átt góðan og rólegan dag í hjartanu .
Nú finn ég loksins að ég er ekki að missa af neinu .
Hér getur maður auðveldlega farið út með börnin án þess að það séu einhver læti .
Við getum hjólað eða skoðað lækinn án þess að vera skíthrædd um að verða keyrð niður .
Við getum farið í heitan pott og útisundlaug .
Fámennið er yndislegt þegar allt kemur til alls .
Það er frábært að vera þar sem maður er sáttur í vinnu og getur verið með fjölskyldunni .
En við getum líka farið til Danmerkur , þar er frábær tengdafjölskylda sem erfitt var að kveðja , en ég er viss um að sambandið við hana á eftir að styrkjast vegna þess að þegar við förum út eða þau koma til okkur getum við verið mikið saman .
Hægleiki , eins og ég kalla slow living , hentar mér miklu betur en lífsstíllinn sem ég hélt áður að hentaði .
Nú þarf ég bara að læra að elda .
Það er næsta skref .
En ég hef tíma ; endalausan tíma .
Í Danmörku var langt að fara í vinnuna og heim aftur , en nú er ég alltaf komin heim kortér yfir fjögur með börnin og það er yndislegt .
" Kom Klovn á kortið ! Því var hvíslað að mér að það væri þér að þakka að dönsku grínþættirnir Klovn hefðu verið sýndir utan Danmerkur .
Segðu mér aðeins frá því ævintýri .
" Þegar ég var að klára bachelor-próf í viðskiptafræði nennti ég ekki að fjalla um innflutning teppa frá Kína eða eitthvað álíka , eins og margir ætluðu sér að skrifa um , heldur vildi ég finna eitthvað sem mér þætti skemmtilegt og áhugavert .
Mér þótti skrýtið að þessir frábæru þættir væru ekki sýndir á Íslandi og hafði einmitt sagt við pabba og mömmu að þau yrðu hreinlega að læra dönsku til að geta horft á þættina og skilið þá .
Verkefnið mitt í skólanum snerist um að markaðssetja Klovn á Íslandi og á meðan ég vann að verkefninu var ég miklu sambandi við RÚV , TV 2 í Danmörku og framleiðendurna og bað um að taka viðtöl við Frank og Kasper sem hluta af ritgerðinni .
Ég vildi komast að því hvort þeir hefðu trú á því að hægt væri að selja þættina erlendis og þá kom í ljós að enginn hafði spáð í það .
Fulltrúar RÚV voru yfir sig hrifnir af þáttunum og eftir að þeir dásömuðu þá á einhverri ráðstefnu voru þeir seldir til Noregs , Finnlands og Þýskalands og fóru svo miklu víðar .
Kasper og Frank spurðu sölufyrirtækið sitt : Hvers vegna datt ykkur ekki í hug að hægt yrði að selja þættina til útlanda ? Þarf íslenskan nemanda til að koma með þá hugmynd ? Þeir höfðu aldrei hugsað út í þetta sjálfir en skiptu um sölufyrirtæki og gerðu svo bíómynd sem sýnd var út um allt .
Svona góð vara eins og Klovn virkar auðvitað annars staðar en bara í heimalandinu .
Ég rúllaði verkefninu upp og það var mikið hlegið þegar ég varði ritgerðina .
" Þú varst fljót að koma Klovn á alþjóðlega kortið .
Hvað með Austurland ? " Ég vil að Austurland verði ný fluggátt inn í landið ; að fólk geti byrjaði ferðalagið hér eða lokið því , ef það vill .
Að við hér fyrir austan fáum stærri hluta af ferðamannakökunni og fleiri fái að njóta landhlutans .
Þetta er stórt svæði og fjölbreytt ; hér er hálendið , Hallormsstaðarskógur , firðir , flottir göngustaðir og hreindýr , sem sjást hvergi annars staðar á Íslandi .
Mig dreymir um að gera Austurland að slowtravel -stað , þar sem fólk gefur sér lengri tíma en venjulega , slakar vel á í eyðifirði þar sem er ekki símasamband , njóti þokunnar , birtunnar daginn eftir eða norðurljósanna .
Ég ætla mér að breyta því hvernig fólk ferðast , ekki bara um Austurland heldur allt Ísland .
Of margir eru að flýta sér .
Það er ekki hollt og alls fyrir börn .
Þau verða ómöguleg .
Það er reyndar merkilegt að aðeins 19% þeirra sem heimsækja Austurland eru fjölskyldufólk og því vil ég breyta .
" Þarf einhverja sérstaka uppbyggingu til þess eða hvað þarf að gera ? " Það þarf ekkert sérstakt .
Hér er sundlaug í hverjum bæ , sem er mjög sérstakt , fólk getur farið í fjöruferð , labbað upp í fjall , tínt ber , farið á sveitabæ og skoðað dýr .
Það getur lagst í laut undir risastóru fjalli .
Ég vil að fólk komi hingað og bremsi sig af .
Ég efast um að betri staður finnist til þess .
" 