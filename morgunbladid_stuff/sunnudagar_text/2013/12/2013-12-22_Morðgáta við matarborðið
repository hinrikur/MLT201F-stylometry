Höfundar Heilaspuna hafa gefið út nýtt íslenskt spil , Morðgáta .
Spilið hentar fyrir vinahópinn , vinnustaðinn eða fjölskylduna og er ætlað fyrir 14 ára og eldri .
" Við fórum í morðgátumatarboð fyrir rúmu ári og það var eiginlega það skemmtilegasta sem við höfum gert .
Okkur fannst því sniðugt að útbúa frumsamin handrit á íslensku .
Þetta er frábær skemmtun fyrir boðin milli jóla og nýárs , " segir Sesselja G. Vilhjálmsdóttir en hún og Vala Halldórsdóttir eru höfundar spilsins .
Það sem er nýtt við þetta spil er að morðgáturnar fást eingöngu á vefsíðunni mordgata.is og er allt efnið rafrænt .
" Þetta gengur þannig fyrir sig að gestir mæta í boð í búningi og í karakter sem gestgjafi hefur úthlutað með boðskortum .
Leikurinn hefst við komu og allir eru þar grunaðir um morð .
Fólk fylgir handritinu að einhverju leyti en svo fer það að spinna , " segir Sesselja .
Til dæmis gerist eitt morðið í góðæri árið 2008 í fjármálahruninu .
Þá finnst Björn Bjarnar , forstjóri XL Group , myrtur .
Gæti morðinginn verið Karl Snædal auðjöfur , braskarinn Óttar Króna eða líkamsræktarfrömuðurinn Solla Benz ? Eftir því sem líður á leikinn fara ýmis sönnunargögn að láta á sér kræla og morðinginn er afhjúpaður .
Nánar á mordgata.is .
