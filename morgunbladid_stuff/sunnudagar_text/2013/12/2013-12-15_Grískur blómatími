Í bókaflóðinu leynast alltaf einhverjar bækur sem koma á óvart þegar gluggað er í þær .
Oft vekja þessar bækur þá upp góðar minningar .
Ein slík bók er Grikkland alla tíð sem Hið íslenska bókmenntafélag gefur út .
Bókin er safn þýðinga á grískum verkum frá ýmsum tíma , en aðallega þó frá gullöldum grískrar menningar þegar Hómer , Sapfó , grísku leikritaskáldin og Sókrates og Platon ásamt fleirum auðguðu veröldina með tilvist sinni og hafa gert æ síðan .
Í bókinni eru brot úr verkum þessa merkisfólks og það þarf ekki mikið bókmenntavit til að sjá að þarna er tímalaus snilld á ferð .
Allir sem hafa áhuga á menningu og listum hljóta á einhverju skeiði ævinnar að nema staðar við Forngrikkina og Íslendingar eru það lánsamir að ætíð hafa verið til þýðendur sem hafa lagt sig eftir því að þýða þessi fornu meistaraverk .
Grikkland alla tíð hefst eins og vera ber á broti úr snilldarþýðingu Sveinbjarnar Egilssonar á Hómerskviðum .
Þótt Sveinbjörn Egilsson hefði ekki gert neitt annað í lífinu en að þýða Ilíonskviðu og Ódysseifskviðu þá hefði lífsstarf hans samt verið fullkomnað .
Þvílík snilld sem þessar þýðingar eru ! " Hin árrisula , rósfingraða Morgungyðja " hlýjar fagurkerum ætíð innilega um hjartarætur .
Vert er svo að geta þess að bókinni fylgir diskur með upplestri Kristjáns Árnasonar á Ilíonskviðu og það er mikil yndishlustun .
Það er oft notalegt að láta aðra lesa fyrir sig , sérstaklega ef viðkomandi hefur góða rödd , eins og Kristján .
Þótt hér sé aðallega einblínt hrifningarfullt á hina klassísku fornöld Grikkja eru í bókinni grískir textar frá öllum tímum , þar á meðal eftir vel þekkta höfunda 20. aldar eins og Kazantzakis og Elýtis .
Við lestur þessarar góðu og skemmtilegu bókar vaknar löngun til að lesa meira og leitar þá hugurinn til íslenskra þýðinga á grísku leikritunum .
Mikið væri nú gaman að sjá þær þýðingar í heild sinni á bók .
Bækur með þýðingum á grískum fornleikritum hafa vissulega verið gefnar út , en eru löngu ófáanlegar .
Það er kominn tími til að endurprenta og endurútgefa .
