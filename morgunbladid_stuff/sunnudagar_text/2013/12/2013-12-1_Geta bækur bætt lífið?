Ef marka má Rannsóknarsetur verslunarinnar eru svokallaðar lífstílsbækur jólagjöfin í ár .
Telur valnefnd seturins að lífstílsbækur rími vel við tíðarandann .
" Að mörgu leyti fjalla lífstílsbækur um góðar lífsvenjur og dyggðir sem lengi hafa verið í heiðri hafðar og ganga nú í endurnýjun lífdaga .
Lífstílsbækur þjóna öllum aldurshópum , bæði börnum sem vilja verða stór og sterk , fullorðnum sem hugsa um heilsuna og ömmu og afa sem vilja fá sem mest út úr ævikvöldinu , " að því er fram kemur í skýrslu um valið á jólagjöf ársins og mati á horfum í jólaverslun .
Áhuginn aukist eftir hrun Í Bókatíðindum er reyndar ekki að finna neinn flokk bóka eyrnamerktan lífstíl , en bækur tengdar hollu mataræði , sjálfshjálparbækur , bækur um heilsu og andleg málefni eru gjarnan settar í þennan flokk .
Bryndís Loftsdóttir starfsmaður Félags íslenskra bókaútgefenda segir að hjá félaginu hafi verið rætt um það hvort eigi að setja lífstílsbækur í sérstakan flokk enda sé vöxturinn mikill .
Hún merkir ákveðnar breytingar á því hvers konar lífstílsbækur eigi upp á pallborðið .
" Fram að hruni þá var þessi flokkur að mestu leyti svokallaðar sjálfshjálparbækur .
Þær hafa hins vegar ekki verið mikið á borðum landsmanna frá hruni , en voru mikil tískubylgja áður .
" Fólk vill geta sagt frá árangrinum á samfélagsmiðlum Að sögn Bryndísar hefur spurn eftir lífstílsbókum færst frá sjálfshjálparbókum yfir í bækur sem fjalla um áþreifanlegri efni .
" Það er eins og fólk vilji frekar lesa um eitthvað sem það getur gert til að bæta líf sitt .
Bretta upp ermar og láta til sín taka .
Meira um áþreifanleg verkefni í kringum lífstílsbækurnar ; fólk vill matreiða , taka myndir , veiða , klifra , hlaupa og stunda handavinnu , " segir Bryndís og veltir fyrir sér hvort samfélagsmiðlar spili þarna hlutverk .
" Lífstílsbækurnar núna eru gjarnan þannig að þú verður að geta póstað árangrinum á Facebook , " segir hún .
Bækur um hlaup , samskipti og D-vítamín Þegar horft er yfir þær bækur sem koma út í ár og geta talist til einhvers konar lífstílsbóka kennir ýmissa grasa .
Til að mynda eru tvö forlög , Salka og Veröld , með smábók um D-vítamín .
Heilsubók Jóhönnu er yfirlitsrit um áhrif mataræðis á heilsu og sýnir lesanda hvernig má nota fæðuna til lækninga og heilsubótar .
Sálfræðingurinn GuðbrandurÁrni Ísberg gaf í haust út bókina Í nándinni þar sem fjallað er um nærandi og örugg tengsl við fólk og hvernig bæta megi samskipti og sambönd .
Í bókinni Nýttu kraftinn eftir þær Maríu Björk Óskarsdóttur og Sigríði Snævarr eru kynntar aðferðir sem reynst hafa árangursríkar í atvinnuleit og byggjast á sjálfsskoðun og styrkleikaæfingum .
Þá má nefna bókina Út að hlaupa eftir Elísabetu Margeirsdóttur og Karenu Kjartansdóttur auk þess sem Jón Gauti Jónsson gaf út heilmikið rit um fjallamennsku , Fjallabókina .
" Ég gleðst yfir því hvað þetta er fjölbreytt ár í útgáfu .
Við finnum fyrir miklum áhuga fólks .
Fólk sem er ekki að lesa skáldverk alla jafna kveikir kannski á bókum sem teljast til lífstílsbóka , " segir Bryndís .
Matreiðslubækur má líklega telja stærsta lífstílsbókaflokkinn í ár .
Á þessu ári hafa komið út kringum 30 íslenskar matreiðslubækur .
" Það er mikil aukning frá því fyrir nokkrum árum og mér er til efs að nokkur smáþjóð gefi út jafnmargar matreiðslubækur á eigin tungumáli , " segir Bryndís .
Hvort sem lífstílsbækur , skáldverk eða ævisögur verða fyrir valinu í jólapakkann þá hefur margoft verið sýnt fram á að lestur hefur góð áhrif á heilastarfsemina .
Bættur lífstíll gæti því allt eins falist í auknum bóklestri .
