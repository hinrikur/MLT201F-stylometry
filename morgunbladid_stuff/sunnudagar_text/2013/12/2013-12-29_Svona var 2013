2013 var dásamlegt tískuár með stórum glitrandi hálsmenum , neon-litum , tvílitu hári , ökklaskóm , bundnum ELLU-kjólum , rauðum varalit , augnháralengingum og Marc Jacobs-töskum .
Ég var pínulítið með Marc Jacobs á heilanum á árinu enda áttum við fund í Lundúnum í byrjun ársins .
Ég iðaði af spenningi að hitta kauða og var mikið að væflast með í hverju ég ætti að vera .
Eftir að hafa skoðað málið frá öllum sjónarhornum valdi ég öruggu leiðina og fór í svartan kjól með ermum og setti á mig neon-litað belti .
Ég hefði líklega átt að pæla minna í þessu því hann mætti í röndóttum náttfötum ...
Þótt ég hafi verið með Marc Jacobs á heilanum fór það í taugarnar á mér á árinu ( og gerir reyndar enn ) hvað töskurnar eru seldar dýru verði hérlendis .
Ég minntist á það í einum tískupistli að töskurnar fengjust í massavís í bandarískum " department " -verslunum og það væri hægt að fá þær fyrir slikk .
Á árinu var engin kona með konum nema að eiga stórt glitrandi hálsmen .
Það voru náttúrlega bara auðkonur eins og Dorrit og konur Útrásarvíkinganna sem höfðu efni á að kaupa sér svoleiðis úr ekta gimsteinum .
Við hinar létum spænska móðurskipið Zöru sjá um þetta fyrir okkur eða aðrar ódýrari verslanir .
Ég lenti þó í smá veseni þegar ég var stimpluð sem " ódýr " af gömlum séns .
Sénsinn , sem hefur aðallega búið á meginlandi Evrópu og er með einstaklega fágaðan fatastíl , tók strax eftir því að hálsmenið væri ekki ekta og fannst ég pínulítið taka niður fyrir mig með því að bera það .
Hann hafði sérstaklega orð á því að hálsmenið færi alls ekki vel við skyrtuna , buxurnar og hælaskóna .
Af því að maðurinn er með nánast löggildan smekk gaf ég hálsmenið á árinu sem er að líða ...
Kjóll ársins er án efa bundinn kjóll frá ELLU – hann er svona eins og Chanel-útgáfan af Hagkaupssloppnum .
Vinsældir kjólsins eru án efa ekki bara hvað hann er klæðilegur heldur hvað konan er snögg að skutla sér úr honum ...
Á vissum augnablikum getur það verið kostur .
Nú svo var það rauði varaliturinn sem sló öll heimsmet í smekklegheitum .
Á tímabili voru allar píur bæjarins ( og ömmur þeirra ) komnar með rauðar varir .
Þessi tískustraumur er ekki á útleið og mæli ég með því að sem flestar fari inn í nýja árið með eldrauðar varir .
Þær sem setja á sig rauðan varalit þora .
Og hvað er meira sjarmerandi en kjarkur og þor .
Á nýja árinu ættir þú ekki að þurfa mikið meira ef þú hefur þetta tvennt ...
eða svona þangað til það kemur útsala ! martamaria@mbl.is 