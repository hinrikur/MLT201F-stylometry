Kjartan Yngvi Björnsson er 29 ára bókmenntafræðingur og rithöfundur í Vesturbænum .
Nýverið kom út önnur bók hans , Draumsverð , sem er framhald af bókinni Hrafnsauga , sem hann og Snæbjörn Brynjarsson unnu Íslensku barnabókaverðlaunin fyrir í fyrra .
Hvað eruð þið mörg í heimili ? Við erum þrjú á mínu heimili , karl , kona og feitur köttur .
Reyndar held ég stundum að kötturinn éti á við fullvaxta mann , svo það er kannski ekki skrítið að hann sé feitur .
Hvað áttu alltaf til í ísskápnum ? Sojasósu- og tómatsósubréf frá skyndibitakaupum í gegnum árin .
Finnst alger sóun að henda því , en nota það samt aldrei .
Af því sem ég reyni alltaf að eiga til ( markvisst en ekki óvart ) er einna helst bananar , seríós , kaffi og viskí .
Hvað fer fjölskyldan með í mat og hreinlætisvörur á viku ? Á að giska 20.000 kr. eða svo .
Það verður þó meira á miklum álagstímum , þegar maður hefur ekki tíma til að elda og er stöðugt á hlaupum .
Hvar kaupirðu helst inn ? Almennt versla ég helst við Krónuna og Nóatún .
Ég bý reyndar vestast í vesturbænum , svo það eru ógrynnin öll af matvöruverslunum og nóg úrval .
Alla jafna reyni ég þó að kaupa grunnvistirnar í ódýrari verslunum , og sértækari vörur í Nóatúni t.d. Hvað freistar helst í matvörubúðinni ? Beikon .
Ekki spurning .
Í hvert skipti sem ég geng framhjá beikoninu langar mig að grípa 4-5 pakka og fara beina leið heim og hakka þá alla í mig .
Halló , ég heiti Kjartan og ég er beikonfíkill .
Hvernig sparar þú í heimilishaldinu ? Einna helst með því að gleyma því að borða suma daga .
Það er ekki sérstaklega sniðugt , en gerist stundum þegar ég dett í skrifin .
Ef ég reyni samt að vera sniðugur þá tek ég mig til og elda góðan slatta af mat sem er auðvelt að hita aftur , og frysti einstaklingsskammta í litlum boxum af einhverjum toga .
Skothelt sparnaðarráð ? Hættu að kaupa skyndibita og nammi .
Bæði betra fyrir heilsuna , og sparar pening .
Til dæmis mæli ég með að fólk skoði og velti fyrir sér kílóverði á nammi á móti kílóverði á ávöxtum .
Það er ódýrara að kaupa jarðarber en karamellur , að öllu óbreyttu .
Og líka , eldið úr afgöngunum .
Ef þú kaupir grillaðan kjúkling á degi 1 , þá eldarðu kjúklingakássu á degi 2 , svo þynnirðu þetta niður í kjúklingasúpu á degi 3 .
