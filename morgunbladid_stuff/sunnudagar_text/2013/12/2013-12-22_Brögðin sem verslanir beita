Öll höfum við heyrt um hvernig verslanir beita úthugsuðum aðferðum til að kaupa meira .
Lesendur Sunnudagsblaðsins kannast t.d. örugglega við hvernig verðmerkingar geta blekkt hugann , og hvernig vara sem kostar 990 kr. getur virst miklu ódýrari en vara sem kostar 1.000 kr. Lymskulegar verðmerkingar eru þó aðeins toppurinn á ísjakanum og þegar komið er inn í vel reknar verslanir má þar stundum finna við hvert fótmál litlar " gildrur " sem fá viðskiptavinina til að eyða meiri peningum .
Fjármálafréttaveitan MarketWatch gerði nýlega áhugaverða samantekt á helstu brellum lúmskra verslunarstjóra .
Með því að skilja hvað verslunin er að gera má kannski kaupa inn af meiri skynsemi og varast peningagildrurnar .
Veitir ekki af núna þegar jólaösin er að ná hámarki .
Stórir pokar til að fylla Er kannski til á heimilinu stór margnota poki merktur með nafni verslunar í bak og fyrir ? Var pokinn seldur undir því yfirskini að minnka notkun á einnota plastpokum og bjarga umhverfinu ? Það getur verið að verslunin vilji af fullri einlægni minnka umhverfisáhrif en fjölnotapokinn hefur líka þau sálrænu áhrif að viðskiptavinurinn kemur í búðina með tóman poka – sem þarf að fylla .
Pokarnir eru stórir og kalla á að ansi miklu sé stungið ofan í þá .
Verslanir geta líka brugðið á það ráð að setja enn dýrari hlut við hliðina á dýrri vöru .
MarketWatch gefur dæmi af hvernig fataverslun gæti stillt upp 30.000 kr. jakka frá Ralph Lauren við hliðina á svipuðum en ögn ódýrari 25.000 kr. jakka frá Kenneth Cole .
Kenneth Cole-jakkinn kostar sitt , en viðskiptavinurinn ber verðið saman við verðmiðann á jakkanum frá Ralph Lauren og finnst hann því vera að gera góð kaup .
Ef raftækjaverslun stillir dýru og stóru sjónvarpi upp við hliðina á rándýru og risastóru sjónvarpi getur fyrrnefnda tækið virkað " ódýrara " í augum neytandans og virst vera skynsamleg málamiðlun þegar velja á nýtt sjónvarp í stofuna .
Ókeypis heimsending ? Nýlega bárust fréttir af að von væri á frumvarpi þess efnis að hætt yrði allri gjaldtöku af litlum póstendingum að utan .
Verði frumvarpið að lögum munu Íslendingar örugglega streyma á erlendar netverslanir til að gera þar reyfarakaup , en þá ættu þeir að gæta sín á tilboðum um að fá vöruna senda ókeypis .
Til að fá sendingarkostnaðinn felldan niður þarf nefnilega yfirleitt að kaupa vörur fyrir ákveðið lágmarksverð og algengt hjá bandarískum netverslunum að miðað sé við fimmtíu dollara lágmark .
Þeir sem ekki ná lágmarkinu með einni vöru eiga það til að telja sér trú um að þá vanti eitthvað fleira og leita betur í netversuninni að einhverju öðru sem bæta mætti í körfuna .
Næst þegar komið er í stórmarkað er síðan tilvalið að sjá hvort ómótstæðileg tiboð eru við innganginn .
Kannski eru þar rekkar af ódýru útsölusúkkulaði eða sokkum á hálfvirði .
Tilboðin við innganginn þjóna úthugsuðum sálfræðilegum tilgangi .
Þau eiga að koma viðskiptavininum í rétta gírinn og ryðja burt sálrænni hindrun með því að koma fyrstu vörunni ofan í innkaupakörfuna .
Um leið og fyrsta varan lendir í körfunni er auðveldara að bæta við þeirri næstu .
