Ríkisútvarpið hefur breyst afskaplega mikið síðan ég hætti að vinna þar fyrir um aldarfjórðungi og ekki til hins betra .
Það á sérstaklega við um sjónvarpið .
Rás 1 hefur þó hingað til haldið haus en eftir þessi ósköp sem gengu yfir í vikunni sé ég ekki hvernig hún á að fara að því áfram .
" Þetta segir Þorgrímur Gestsson , formaður Hollvina Ríkisútvarpsins , eftir að stofnunin varð 39 starfsmönnum fátækari í vikunni .
Hann tekur fram að hann tali hér í eigin nafni enda hefur hann ekki umboð til að mæla fyrir hönd samtakanna í heild .
Slá þarf skjaldborg Á tímum niðurskurðar telur Þorgrímur lykilatriði að slá skjaldborg um Rás 1 .
Hún haldi virðingu sinni og stöðu .
" Ég hef velt þessu mikið fyrir mér og veit satt best að segja ekki hvernig það á að vera hægt eftir þessar aðgerðir .
Ég hef séð lista yfir þá starfsmenn sem sagt hefur verið upp og mér sýnist að margt mjög reynslumikið fólk hafi fokið .
Það verður augljóslega mjög erfitt að halda úti óbreyttri dagskrá , sennilega vonlaust , eins og Páll Magnússon útvarpsstjóri hefur viðurkennt sjálfur .
Það á raunar jafnt við um báðar rásir útvarps og sjónvarpið .
" Sólarhringurinn styttist ekkert , þrátt fyrir niðurskurðinn , og Þorgrímur veltir fyrir sér hvernig menn ætli að fylla dagskrártímann eftir að fækkað hefur í starfsliðinu .
" Hættan er sú að vægi endurtekins efnis og efnis sem fljótlegra er að vinna komi til með að aukast .
Það er ekki gott .
Auðvitað er mikilvægt að endurtaka gamalt og gott efni reglulega en ekki má verða of mikið um það .
" Önnur afleiðing niðurskurðarins gæti , að mati Þorgríms , orðið sú að meira verði leitað til lausamanna á Rás 1 í framtíðinni .
" Auðvitað er nauðsynlegt að hafa lausafólk , ég hef sjálfur unnið stundum sem lausamaður í þáttagerð á Rás 1 , en eftir því sem lausamönnum fjölgar er hætta á að draga muni úr samráði um stefnu og útfærslu .
Dagskráin verði með öðrum orðum tilviljanakenndari .
" Margra manna makar Þorgrímur þekkir vel til útvarps víða erlendis og segir ekki óalgengt að fjórum til sex sinnum fleira fólk sé á bak við hverja útsenda mínútu þar en hér heima .
" Flestir starfsmenn RÚV eru margra manna makar og það hefur alltaf þótt sjálfsagt mál .
En það eru takmörk fyrir því hvað hver og einn maður getur lagt á sig .
Fækki í áhöfn þátta eins og Spegilsins og Víðsjár hlýtur það að koma niður á efninu , bæði magni og gæðum .
Þetta gerist á tímum þegar frekar hefði þurft að efla þessa þætti en hitt .
Ég hef miklar áhyggjur af því að það góða fólk sem eftir stendur gæti brunnið út á stuttum tíma .
Það er ekki eins og álagið hafi verið lítið fyrir .
" Verður að halda áfram Spurður hvort tilvist Rásar 1 sé hreinlega í uppnámi eftir aðgerðirnar nú neitar Þorgrímur að trúa því .
" Nei , fjandakornið .
Hún hlýtur að halda áfram .
Verður að halda áfram .
Sama máli gegnir um Rás 2 .
Hún er svo mikilvæg gagnvart íslensku tónlistarlífi .
" Fyrir utan afleiðingar aðgerðanna gagnrýnir Þorgrímur aðferðina harkalega .
Mjög klaufalega hafi verið að þessum breytingum staðið .
" Alltof bratt var farið í niðurskurðinn .
Það segir sig sjálft að breyta þarf starfsemi útvarpsins en hvers vegna mátti ekki gera það í samráði við starfsfólk ? Ég hef aðeins komið við innanhúss og skilst að fólk hafi beðið milli vonar og ótta eftir þessum skelfilegu fréttum .
Maður finnur að mórallinn hefur verið afskaplega slæmur í allt haust .
Ég skil ekki þessa leið sem Páll Magnússon og aðrir uppi í " turninum " í Efstaleitinu ákváðu að fara í þessu máli .
Þetta er afleit stjórnsýsla .
" Í máli útvarpsstjóra í vikunni kom fram að uppsagnirnar á RÚV hefðu verið óhjákvæmilegar .
Allur annar kostnaður hefði verið skorinn niður á undan .
Þorgrímur er hugsi yfir þessu .
" Það hefur oft flögrað að mér að nýtt bókhaldsfyrirkomulag sem tekið var upp eftir ohf-væðinguna hafi stórhækkað allan kostnað innanhúss , " segir hann .
" Allt sem tæknideildin gerir fyrir dagskrárdeildir og fréttastofu er verðlagt og peningar fljóta fram og til baka – eða eru það peningar ? Kannski bara kvittanir í margriti ? En ég er sannfærður um að þetta gerir stúdíótímann miklu dýrari en áður .
En hvert peningarnir fara veit ég hins vegar ekki .
" Minnir á langa jarðarför Fastráðnum starfsmönnum Rásar 1 fækkaði um helming í vikunni , auk þess sem fækkað hefur í hópi lausamanna við þáttagerð og pistlahöfunda .
Magnús R. Einarsson , starfandi dagskrárstjóri útvarps , segir þetta óhjákvæmilega hafa þá afleiðingu að dagskrá rásarinnar muni þynnast og styttast að einhverju leyti .
Alltént til skemmri tíma .
" Við erum að smíða nýja dagskrá sem væntanlega verður tekin í notkun eftir áramót .
Vonandi náum við að kynna þær áherslubreytingar um miðjan næsta mánuð , þegar við verðum farin að átta okkur betur á því hvað við höfum milli handanna .
Þangað til reynum við að gera eins vel og hægt er við þessar aðstæður , " segir Magnús .
Hann velur orðið " rústabjörgun " um vinnuna sem farin er í gang á Rás 1 .
26 dagskrárliðir falla niður Hlustendur hafa þegar orðið varir við breytingarnar en í gær féllu þrír þættir niður , Tilraunaglasið , Fimm / fjórðu og Litla flugan og í dag , laugardag , mun einn þáttur falla niður , Út um græna grundu .
Að sögn Magnúsar munu 26 dagskrárliðir falla niður á viku miðað við auglýsta dagskrá .
Í þeirra stað verður leikin tónlist úr safni Ríkisútvarpsins .
Alla vega fyrst um sinn .
Spurður um stemninguna í hópnum sem eftir er á Rás 1 segir Magnús hana minna einna helst á langa jarðarför .
Sorg , reiði og söknuður séu ríkjandi .
" Rykið er ennþá að falla eftir þá sprengingu sem varð og við eiginlega ennþá að ná áttum , " segir hann .
Sterk staða og ímynd Magnús vonar að skaðinn verði ekki varanlegur .
" Staða og ímynd Rásar 1 er mjög sterk í vitund þjóðarinnar og við höfum fengið alveg ótrúleg viðbrögð frá hlustendum , fólkinu sem á þessa stöð .
Vonandi verður hægt að draga úr skaðanum og helst koma í veg fyrir að hann verði nokkur .
" 