Vinkonurnar Sigríður Sigurðardóttir og Elsa Ævarsdóttir ákváðu í sameiningu að koma á fót blogg-síðunni Með kveðju frá Kína en þær eru báðar búsettar í Sjanghaí ásamt fjölskyldum sínum .
Með síðunni leitast þær við að segja fólki frá lífinu í Kína og fjalla þar um allt milli himins og jarðar , hvort heldur sem er menningu , mannlíf eða annað .
Gunnhildur Ásta Guðmundsdóttir gunnhildur@mbl.is Við erum báðar búnar að vera hérna í nokkur ár , og viða að okkur alls konar fróðleik .
Okkur langaði til að miðla því til samlanda okkar heima , hvort heldur sem er til ættingja og vina , og ekki síður þeirra sem hafa áhuga á að fræðast um Kína , hafa komið hingað eða langar að heimsækja landið , " segir Sigríður í viðtali við Sunnudagsblaðið .
Báðar hafa hún og Elsa unnið við miðlun ýmiskonar í gegnum tíðina en Sigríður er kennari , með meistaragráðu í menntunarfræðum , og Elsa er innanhússarkitekt , sem einnig hefur komið að ritun og bókaútgáfu um hönnun og hönnunartengd málefni .
Báðar hafa þær búið í Sjanghaí um nokkurra ára skeið með fjölskyldum sínum , sökum starfa maka sinna , Sigríður frá árinu 2010 og Elsa frá árinu 2007 .
Þær þekkja því orðið vel til staðhátta í stórborginni og nærliggjandi svæða .
En fyrir hverja hugsa þær bloggið ? " Ég vona að það sé í raun bara alls konar fólk sem les það .
Við tökum fyrir margskonar mál – förum vítt og breitt " segir Sigríður .
" Það hefur svo margt verið að breytast hérna og landið að opnast mikið á undanförnum árum .
Fréttir frá Kína sem rata heim til Íslands eru oftar en ekki viðskiptafréttir , fréttir af pólitík eða skrítnar fréttir – svo okkur langaði til að miðla aðeins af okkar reynslu og kannski fræða fólk í leiðinni , það er nú svona megintilgangurinn með vefsíðunni , " bætir hún við .
Sigríður og Elsa fengust til að gefa hér nokkrar ábendingar um staði sem vert er að skoða í Sjanghaí , eigi fólk þar leið um .
Þess ber að geta að aðspurð hver væri besta leiðin fyrir Íslendinga að komast til Kína í dag , segist Sigríður sérstaklega mæla með því að flogið sé í gegnum Helsinki í Finnlandi , væri þess einhver kostur .
" Það styttir svo lengri hlutann – frá Helsinki til Sjanghaí en um 9-10 klst flug er þar á milli .
Síðan er auðvitað líka hægt að fara í gegnum Kaupmannahöfn og London og fleiri velli en þá er seinni leggurinn lengri .
Finnlandsleiðin er ósköp þægileg , það munar um þessa klukkutíma , " sagði hún létt í bragði að lokum .
Fyrir áhugasama er hægt að nálgast bloggsíðu þeirra stallna á vefslóðinni : http://medkvedjufrakina.wordpress.com " Það er ómissandi fyrir ferðamenn sem koma til Sjangaí að heimsækja gamla bæinn ( Old Town ) .
Svæðið er gjarnan kennt við húsagarðinn Yu Yuan sem haldist hefur nær upprunalegur frá því um miðja 16. öld .
Þykir hann dæmigerður fyrir híbýli efnafólks í Kína fyrr á öldum .
Greiða þarf aðgangseyri til að skoða sjálfan garðinn en allt um kring eru markaðir og sölubúðir sem selja allskyns kínverskan varning .
Leyfi maður sér að villast út af mesta ferðamannasvæðinu má uppgötva þröngar og heldur fátæklegar götur þessa gamla borgarhluta .
" " Eitt fallegasta hverfi Shanghai-borgar er hverfið þar sem Frakkar réðu ríkjum .
Þar er urmul verslana og veitingastaða að finna .
Í hverfinu eru líka margar fallegar götur sem gaman er að ganga um .
Skemmtilegt er líka að heimsækja Fuxing Park , sérstaklega snemma á morgnana , þar sem sjá má heimamenn við morgunæfingarnar og dans .
" Matur og næturlíf " Shanghaí er milljónaborg og úrval veitingastaða í samræmi við það .
Kínversku veitingahúsin í borginni eru óteljandi en falla þó ekki öll að smekk útlendinga .
Ferðamönnum líkar oft vel við veitingahús sem bjóða mat frá héruðum Kína þar sem hefð er fyrir kryddaðri matargerð .
Dæmi um slíka staði eru Lost Heaven með mat frá Yunnan og Sichuan Citizen .
Taívanska veitingahúsakeðjan Din Tai Fung er þekkt fyrir ljúffenga " dumplings " ( deigkökur með fyllingu ) og 1221 er staður sem selur ferðamönnum ekki bara mat heldur líka skemmtilega stemmingu .
Sjálfsagt er fyrir gesti í borginni að njóta fjölbreytileikans sem veitingahúsaflóran býður upp á en kokkar frá öllum heimshornum hafa sett upp veitingastaði í borginni .
Sumir þeirra eru heimsþekktir eins og hinn franski Jean George Vongerichten sem rekur staðina Jean-George og Mercato á Bund og Jason Atherton frá Bretlandi sem á Table no. 1 og The Commune Social .
Sé áhugi á að borða , ítalskt , indverskt , nepalskt eða franskt er það einnig allt að finna í borginni , rétt eins og ameríska , ástralska og mexíkóska veitingastaði .
Pizzur má fá á Pizza Marzano , tapas á El Willy , sushi á Haiku eða Shintori og Simply Thai er vinsæll fyrir taílenskan mat .
Hér er aðeins fátt eitt talið en ætti að gefa einhverja mynd af úrvalinu .
Næturlíf borgarinnar þykir líka fremur blómlegt .
Barirnir í franska hverfinu eru óteljandi og flottir næturklúbbar þrífast vel á The Bund og víðar .
" " Heimsóknir á hina ýmsu markaði Sjanghaí eru spennandi fyrir ferðamenn .
Nokkrir perlu- og skartmarkaðir eru í Shanghaí , bæði í Yu garðinum og á Nanjing Road .
Perlumarkaðurinn Pearl City , á Hongmei Road , í Hongqiao-hverfi er einnig vinsæll meðal útlendinga .
Þar er heil hæð tileinkuð skartgripum en á öðrum hæðum hússins er verslað með silkivörur og eftirlíkingar , eins og víðar í borginni .
Ferðamenn fara flestir líka á South Bund fatamarkaðinn , þar sem þeir láta sauma á sig föt á kostakjörum á skömmum tíma .
Ótal sýnishorn eru á staðnum en skraddararnir sauma líka eftir blaðaútklippum og myndum af því sem hugurinn girnist .
" " Nanjing Road er frægasta gata Sjanghaí og var í byrjun síðustu aldar aðalgatan á yfirráðasvæði útlendinga í borginni .
Það er mikil upplifun að láta sig renna saman við mannfjöldann sem gengur niður götuna , helst að kvöldlagi þegar hún skartar mikilli ljósadýrð .
Haldið er í austurátt frá People ´ s Square ( Renmin Guang Chang ) í átt að The Bund sem er röð evrópskra stórhýsa frá síðustu öld sem standa við bakka Huangpu-árinnar .
Göngutúr gæti t.d. hafist með heimsókn í Shanghai Museum eða Urban Planning Museum , bæði söfnin eru nálægt torginu , og enda með drykk og / eða mat á einu af glæsilegu veitingahúsunum á The Bund og njóta um leið útsýnisins yfir ána og upplýsta háhýsabyggðina í Pudong .
" " Pudong er hverfið austan árinnar Huangpu sem liggur í gegnum borgina .
Þetta hverfi hefur allt byggst upp eftir 1990 og er miðstöð fjármála í borginni .
Gaman er að fara upp í einn af turnum háhýsanna þar og virða fyrir sér útsýnið .
Verið er að leggja lokahönd á aðra hæstu byggingu heims á þessum slóðum , The Shanghai Tower .
" " Marga gamla vatnabæi er að finna í næsta nágrenni Sjanghaí .
Sá þeirra sem flestir heimsækja er bærinn Zhujiajiao .
Hann er næst borginni en fyrir vikið er þar oft margt um manninn .
Fengjing er rólegri bær , aðeins fjær borginni .
Þar er líka hægt að komast í skemmtileg söfn .
Ef Sjanghaí er eini áfangastaðurinn í Kína er óhætt að mæla með dagsferð til Hangzhou , með heimsókn í Lingyin-hofið og göngu meðfram West Lake-vatninu .
Þegar farið er út fyrir borgina er einfaldast að kaupa sér leiðsögn en enskukunnátta heimamanna getur verið misjöfn .
Við getum til dæmis mælt með Shanghai Pathways , en það fyrirtæki er einnig með margar áhugaverðar ferðir innan sjálfrar borgarinnar .
" 