" Það var gaman að gera eitthvað svona með ömmustelpunni sinni .
Maður finnur hvernig það styrkir tengslin , að vera ekki bara amman heldur vorum við tvær manneskjur að búa eitthvað til saman , " segir Elísabet Kristín Jökulsdóttir .
Rithöfundurinn hefur skrifað barnabókina Músin sem flaug á skottinu en Jóhanna Líf Kristjónsdóttir , sonardóttir hennar , myndskreytti bókina .
Jóhanna er í Fjölbrautaskóla Suðurlands og hefur vakið athygli á Facebook fyrir fallegar myndir .
Rithöfundurinn segir bókina vera hennar fyrstu eiginlegu barnabók .
" Bókin á rætur að rekja til ársins 2004 þegar ég fór á leikritanámskeið á Írlandi og dvaldi hjá konu í einu afskekkasta þorpi landsins .
Hún átti sex dætur sem voru hinar glæsilegustu og voru alltaf að skottast í kringum mig .
Mig langaði svo að semja sögu handa einni þeirra , Claudiu , og byrjaði þar að möndla þessa sögu saman .
" Bókin hentar lesendum frá 5-7 ára og upp úr .
Elísabet naut einnig dyggrar aðstoðar fimm ára ömmustelpu sem var hennar tilraunadýr og var hæstánægð með afrakstur ömmunnar .
" Maður er oft svolítið kaldhæðinn í skrifum fyrir fullorðna þannig að þarna þurfti ég að setja mig í allt annan gír til að fá góðan tón .
Ömmustelpan mín litla var samt að spyrja mig ýmissa spurninga , eins og hvað væri einmanaleiki .
Ég ætlaði fyrst að taka slík orð út en hætti svo við og fór frekar þá leið að útskýra þau hugtök .
Bókin fjallar um einmanaleikann , músina sem á enga vini og stingur öðru hverju hausnum upp og hrópar : " Hæ vinir " .
Ævintýrin fara svo að gerast þegar hún fer að fljúga á skottinu .
Elísabet gefur bókina út sjálf og að venju mun hún vera í Melabúðinni með bókina og einnig selja hana eftir pöntunum .
Hægt er að hafa samband við Elísabetu á ellastina@hotmail.com .
