Í síðustu viku virtist vera sem AC Milan og Adriano Galliani myndu hætta farsælu 27 ára sambandi .
Allt fór á flug í Mílanóborg eftir að dóttir Silvios Berlusconi , Barbara , opinberaði þá skoðun sína að hún hefði ekki hugmynd um hvert AC Milan væri að stefna með Galliani í bílstjórasætinu .
Það setti af stað ótrúlega atburðarás .
Adriano Galliani , varaforseti AC Milan , sagði í síðustu viku að hann myndi hætta að starfa fyrir félagið en hann hefur verið nánasti bandamaður Silvios Berlusconi , eiganda félagsins , í 27 ár .
Galliani sem er 69 ára hefur starfað með Berlusconi , eiganda AC Milan , frá 1979 þegar þeir voru saman í sjónvarpsbransanum .
Galliani sagði upp eftir að Barbara Berlusconi hafði vegið að heiðri hans í sjónvarpsviðtali .
Barbara er dóttir Silvios og situr í stjórn AC Milan .
Þau hafa oft eldað grátt silfur en Barbara sagðist ekki hafa hugmynd um hvert Galliani væri að stefna með félagið .
Það var nóg til þess að Galliani hringdi í föður hennar og sagði upp .
En eitthvað virðist eigandinn , Silvio , hafa talað Galliani til því eftir að þeir hittust í villu Galliani við Arcore í fimm klukkutíma ákvað maðurinn með gula bindið , eins og Galliani er stundum kallaður , að halda áfram að vinna með Barböru og deila völdum í fjögur ár .
Bikararnir tala sínu máli AC Milan er stórveldi í evrópskum fótbolta og á marga stuðningsmenn víða um heim .
Undir stjórn Galliani hefur félagið unnið fimm Evrópubikara , átta sinnum hampað Seríu A-bikarnum og þá hefur hann fengið fjölmarga leikmenn til félagsins fyrir litla upphæð .
Nægir að nefna Zlatan Ibrahimovic og Kaká frá Real Madríd .
Leikmenn sem Galliani hefur komið með til félagsins hafa sex sinnum unnið Ballon d ´ Or-boltann eða gullboltann sem veittur er besta knattspyrnumanni Evrópu .
Eftir að Galliani tilkynnti að hann væri hættur sameinuðust stórmennin á bak við tjöldin , annaðhvort hringdu í hann eða sendu honum bréf .
Forseti Real Madríd , Florentino Perez , sem og Sandro Rosell , forseti Barcelona , hringdu í hann til að heyra í honum hljóðið .
Það þótti Galliani vænt um .
En það var símtal frá Zlatan sem honum þótti vænst um .
" Hann hringdi í mig og sagði að sér þætti leitt að heyra hvernig komið hefði verið fram við mig .
Hann hefur ekki talað við mig síðan ég settist niður með honum og sagði að Milan hefði ákveðið að selja hann til Parísar .
Hann var mér mjög reiður því ég sveik loforð – því við ætluðum ekkert að selja hann .
En símtalið hans var kærkomið .
" Tveir framkvæmdastjórar Ítalir eru blóðheitir þegar kemur að knattspyrnu en Gennaro Gattuso , fyrrverandi miðjumaður AC Milan , fór langt yfir strikið í ummælum sínum um Barböru í vikunni .
" Það ætti að sýna mönnum eins og Galliani meiri virðingu .
Konur ættu ekkert að koma nálægt fótbolta – ég kann ekki við að segja það en því miður er þetta staðreynd .
" Gattuso fékk bágt fyrir ummæli sín .
Silvio hefur nú ritað hvernig félagið verður rekið næstu fjögur ár og þar er að finna bæði nöfn dóttur hans og besta vinar .
Í raun er hann á milli steins og sleggju – hvorn styður hann í þessari valdabaráttu ? " Ég er mjög glaður að þetta nýja skipulag sé komið til að vera .
Nú erum við með tvo framkvæmdastjóra , Galliani verður yfir íþróttamálum og Barbara verður yfir öðrum málum eins og til dæmis markaðsmálum og auglýsingum , " sagði eigandinn hress og kátur þegar hann las upp yfirlýsingu .
Þetta hefur ekki beint verið besta ár Silvios Berlusconi á hans ferli .
Hann var dæmdur í fangelsi fyrr á þessu ári fyrir skattsvik í tengslum við fjölmiðlaveldi hans .
Forsætisráðherrann fyrrverandi er einn af auðugustu mönnum Ítalíu en hefur líka verið talinn einn sá litríkasti .
Margir hafa því velt fyrir sér viðbrögðum hans við dómnum .
Hæstiréttur Ítalíu gaf honum kost á því að vera í stofufangelsi í 12 mánuði eða vinna samfélagsþjónustu og kaus fyrrverandi forsætisráðherrann að taka samfélagsþjónustuna frekar en stofufangelsið .
Treystir um of á umboðsmenn Hlutur Barböru í málinu er mikill en orð hennar , að hún hefði ekki hugmynd um hvert Galliani væri að fara með félagið , komu þegar rætt var um félagaskipti á Ítalíu .
Sagði hún að Galliani treysti of mikið á umboðsmennina Mino Raiola og Ernesto Bronzetti í staðinn fyrir að setja upp net njósnara að finna unga og efnilega leikmenn úti í heimi .
Hvort það verður að veruleika eftir fjögur ár þegar Galliani hættir eða kemur fyrr verður tíminn að leiða í ljós .
Árangur AC Milan inni á vellinum hefur einnig verið slakur það sem af er tímabili .
Fyrir leiki helgarinnar er liðið í níunda sæti , heilum 20 stigum á eftir toppliði Juventus .
Spilamennska liðsins hefur ekki heillað marga en þó vann liðið Catania um síðustu helgi með þremur mörkum gegn einu á útivelli .
Var það fyrsti útisigur liðsins á tímabilinu og fyrsti sigurleikurinn síðan 19. október .
Galliani og Barbara voru á leiknum og voru bæði kát og glöð í leikslok .
Hvort þau vinna vel saman næstu fjögur árin verður að koma í ljós en sápuóperunni í Mílanóborg er væntanlega ekki lokið .
Það er bara rólegi kaflinn núna .
