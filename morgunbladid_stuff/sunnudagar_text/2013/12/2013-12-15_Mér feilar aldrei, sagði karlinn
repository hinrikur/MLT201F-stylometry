Engum er hollt að velta fyrir sér hverjir kynnu að hafa verið villtustu draumar Stalíns .
Hann var jú annar mesti fjöldamorðingi síðari tíma sögu , næstur á eftir Maó og næstur á undan Hitler .
Ekki eru margir líklegir til að telja sig þurfa að afsaka ónóg " afrek " af framantöldu tagi .
En svo sannarlega er ekki útlokað að Adolf Hitler hefði talið slíkt við hæfi og gæti hann þá vitnað til þess að samanburðurinn á milli hans og Stalíns væri ekki sanngjarn af tveimur ástæðum .
Hin fyrri væri þá væntanlega sú , að Stalín hefði haft mun lengri tíma til illvirkja en Hitler gafst og hin , að félagi Lenín var kominn vel af stað í Rússlandi og leppríkjunum , þegar röðin kom að Stalín að verða fremstur meðal öreiga .
Myljandi möguleikar En " villtustu draumar " eru í almennri umræðu ekki teknir bókstaflega og samkvæmt henni geta menn haft margar tegundir af villtum draumum .
Eina slíka mætti tengja við Stalín og raunar keppinauta hans tvo , þótt hún sé fjarri því að vera jafn óhugnanleg og villtasti draumur slíkra hlyti að vera .
Hinir miklu leiðtogar og enn meiri misindismenn áttu það sameiginlegt að styðja takmarkalítil völd sín við her og lögreglu og þá ekki síst leynilögregluna .
Nöfnin Gestapo og KGB vekja enn minningar um skelfingu og ógnir .
Leiðtogarnir miklu sögðust eingöngu starfa í þágu og umboði fjöldans .
Þeir bættu því gjarnan við , í lítillæti sínu , að án hans mættu þeir sín einskis .
En þrátt fyrir svo ríkulegan bakhjarl , sem öll alþýðan var , dugði hann ekki til .
Víða voru samsærismenn , útsendarar og gagnbyltingarmenn á sveimi .
Með þeim var óhjákvæmilegt að fylgjast rækilega til að koma í veg fyrir vélabrögð þeirra gegn vinum fólksins .
Og það var einmitt beinlínis með heill og hamingju alþýðunnar í huga sem það var gert .
Leyniþjónusturnar voru ekki aðeins öflugar og með víðtækar heimildir , ef ekki ótakmarkaðar , heldur einnig mjög fjölmennar .
Og það dugði ekki til og því voru laustengdir hjálparkokkar víða .
Eins voru börn fengin til að njósna um foreldra sína og láta yfirvöld vita yrðu þau vör við andfélagslegar hugsanir .
Þau börn , sem bestum árangri náðu , voru heiðruð sem hetjur ungliðanna og fengu skjöl og borða fyrir sína dáð .
Foreldrarnir gátu auðvitað ekki notið augnabliksins með þeim , en urðu að láta sér duga að hugsa af föður- og móðurlegu stolti og hlýju í köldum klefum sínum .
Það hefur ræst verulega úr mannréttindamálum veraldar síðan þetta var , þótt enn sé víða pottur brotinn .
Villtir draumar í villtu vestri En víkur þá sögunni aftur að " villta draumnum .
" Á Vesturlöndum , háborg frelsis og lýðræðis , hefur orðið tæknibylting síðustu áratugina .
Tökum dæmið frá litla sæta Íslandinu okkar .
Fyrir rétt rúmri öld rifust menn um það , hvort leggja ætti síma til landsins og um það .
Góðbændur risu upp og fylktu liði til mótmæla og Þorsteinn myndarbóndi á Móeiðarhvoli rétti Hannesi ráðherra Hafstein mótmælin fyrir þeirra hönd í Stjórnarráðinu .
Þessi mótmæli bænda eru einatt lögð út á hinn versta veg , en þá er öll sagan sjaldnast sögð .
Til þess gefst ekki rúm hér að sinni .
En aðeins rúmlega öld síðar er síminn alls staðar nálægur , enda ein helsta forsenda nútímalífs .
Hlutverk hans er orðið annað og meira en nokkurn hefði grunað að gæti orðið .
Það er kannski ofmælt að halda því fram að hans gamla og góða hlutverk sé orðið aukaatriði , en þó hafa meiri ýkjur en þær verið hafðar uppi .
Síminn gerði fólki , sem var fjarri fært að tala saman og fréttum að berast undraskjótt heimshorna á milli .
Slíkt gagn gerir síminn enn .
En hann gerir svo miklu meira .
Hann er myndavél , upptökuvél , dagbók , tölva , reiknistokkur , vekjaraklukka , ritsími og eru þá aðeins brotabrot á stangli upp talin .
Menn rifja upp sér til skemmtunar hvernig sveitasíminn var að hluta til almannagagn og ekki aðeins óprúttnir lögðust á línuna , heldur allir sem gátu .
Það kom mönnum hins vegar í opna skjöldu þegar hinir hátæknivæddu símar urðu skyndilega verri en gömlu sveitasímarnir að þessu leyti .
Hvernig má það vera ? Jú , það vissu allir um ágalla sveitasímans og höguðu sér samkvæmt því .
Með sama hætti töldu " allir " sig mega treysta hátæknivæddum símum nútímans og höguðu sér samkvæmt því og stóðu margir berstrípaðir eftir .
Meira að segja Merkel , kanslari Þýskalands , með öfluga leyniþjónustu í kringum sig , bjó við það í 10 ár að Bandaríkjamenn , bræður og vinir , hleruðu hennar síma .
Forseti Bandaríkjanna lofaði Merkel að hætta að hlera síma hennar , en heldur því opnu að hlera þá síma sem kanslarinn hringir í .
Íslenskt fyrirtæki , Vodafone , þverbraut reglur um eyðingu gagna , og hafði í fórum sínum margvísleg viðkvæm málefni einstaklinga árum saman og hefur komist upp með að gefa ekki frambærilegar skýringar á því .
Enginn veit hvort eða hvernig eigendur þess fyrirtækis kunna að hafa notað þann upplýsingasjóð sem þeir höfðu engan rétt til að hafa undir höndum .
Heimurinn upplýstur Tveim tölvuunglingum , Manning og Snowden , tókst að veita öflugustu njósnastofnunum heims nokkur óbætanleg högg .
Það er líklegt að þessir tveir hafi brotið gildandi lög í sínu heimalandi með sínum gerðum .
Þessi ungu menn beindu þunnum ljósgeisla inn fyrir rammgerðan leyndarhjúpinn .
Þótt glufan væri lítil , sem lýst var inn um , kom í ljós umfangsmikil starfsemi af því tagi sem aðeins framleiðendur hasarmynda í framúrstefnustíl hefðu haft ímyndunarafl til að lýsa óséðri .
Eins og fyrr sagði má gefa sér að uppljóstrararnir séu lögbrjótar .
En ef sú starfsemi sem þeir gáfu umheiminum færi á að sjá glitta í er í samræmi við lög , hefur það vald sem slík lög setur farið alvarlega út af sporinu .
Í ljós er komið , að hin vestrænu stórríki " hlera " því sem næst hvern einasta mann í eigin löndum , svo ekki sé minnst á annarra ríkja menn .
Og þetta er gert í þeim göfuga tilgangi að reyna að koma auga á hryðjuverkamenn áður en þeir láta til skarar skríða .
Hver getur verið á móti því , eftir það sem gerðist 11. september 2001 og fyrir og eftir þann tíma ? Auðvitað enginn .
En vandinn er sá að " hryðjuverkamaður " er dálítið óljóst hugtak .
Leyniþjónustur hafa því ekki fundið annan nýtilegan kost en þann að líta á mannheim allan sem hugsanlegan tilvonandi hryðjuverkamann og því er mannheimur hleraður .
Og síminn í öllum sínum margvíslegu myndum og tölvurnar gera mönnum þetta kleift .
Nú fara opinberir starfsmenn til vinnu sinnar að morgni í Phönix í Arisóna og nota pinna og tölvuskjá til að stýra drónaflugvél í Yemen eða Pakistan .
Á góðum degi næst að drepa þar grunaðan hryðjuverkamann og helst sem fæsta aðra í leiðinni og komast heim í kvöldmat á siðlegum tíma .
Þetta er snyrtileg , áhættulaus og virt og vellaunuð vinna .
Vera má að samið sé um bónusgreiðslur .
Með sama hætti geta menn " hlerað " hvar sem er .
Tæknin hefur auðveldað líf okkar mjög og ekki bara þeirra sem ekki eru njósnarar .
Nú þurfa menn ekki að stela bréfum og opna þau með varúð yfir gufu og hnýsast , setja þau aftur í umslagið og koma þeim fyrir aftur , svo engan gruni neitt .
Daglega sitja hundruð þúsunda verðlaunanemenda í tölvunarfræðum í Illinois eða London og láta tölvurnar hlera aðrar tölvur og síma , skrá og raða saman í heillegar myndir .
Á góðum degi á þessum vinnustað minnir ein mynd af milljón á forskrift af hryðjuverkamanni .
Óafvitandi taka allir þátt Nánast allir eiga farsíma og hafa hann með hvert sem þeir fara ( nema í heita pottinn ) .
Og þannig skrá sig nánast allir til leiks .
Þeir sjálfir muna sjálfsagt ekki deginum lengur hvaða leið þeir fóru á þennan staðinn eða hinn .
En þeir þurfa ekki að hafa áhyggjur af því .
Það er allt saman skráð og jafnvel miklu lengur en gert var hjá Vodafone .
Og það er einnig skráð hverjir hittast .
Því símarnir sýna fjarlægðina sem er á milli þeirra .
Og þegar 3 , 5 eða 7 símar eru á litlum reit þá vita þeir hlerunardrengirnir að menn eru sennilega á fundi .
Og ef grunsamlegt nafn tengist einum símanum er þegar í stað hægt að breyta einum af 5 í upptöku- og sendingartæki og skiptir ekki máli þótt samviskusamlega hafi verið slökkt á þeim .
Að loknum þessum " fundi " fer hver og einn áleiðis heim til sín og kemur við í sinni Melabúð hér eða þar um veröldina .
Hann verslar og borgar með greiðslukortinu sínu og allar þær upplýsingar eru skráðar jafnharðan ef ástæða þykir tilsettar með öðrum upplýsingum um þá persónu .
Árum saman er skráð hvað viðkomandi keypti af rúsínum , ostum , sveppum og gosdrykkjum .
Hvað réttlætir það ? Er það af heilbrigðisástæðum svo leyniþjónusturnar geti gripið inn í ef mannheimur fitnar eða tennur taka að skemmast af sykuráti ? Nei , nei , nei .
Ekki gefa til kynna að þú sért með snert af ofsóknarbrjálæði .
Þetta er eingöngu gert til að sjá hvort handhafar síma og greiðslukorta sem að auki hafa hugsanlega hist eru að kaupa efni sem nota mætti til sprengjugerðar , ef það kemur saman í nægjanlegu magni .
Smáskammtarnir vekja sjaldan grunsemdir .
Þess vegna þarf að sjálfsögðu að fylgjast með smákaupum , og hvort smákaupendur hafi tengsl og nota svo margföldunartöfluna .
Þar gætu hryðjuverkamenn framtíðarinnar verið á ferð .
Ósennilegt er að Stalín gamli hefði hrotið um slíkt og þvílíklegt í sínum villtustu draumum um eftirlit með almenningi .
En þrátt fyrir allt Vegna hryðjuverkaógnarinnar hefur leyniþjónustumönnum fjölgað mikið og við bætist fjöldi verktaka á þeirra vegum .
Tilfinningin segir mönnum að fjöldinn , menntunarstigið , ómælt féð og fínasta tækni ætti að tryggja að fæst fari fram hjá hinu alsjáandi auga .
Þrjátíu ár eru síðan sagt frá því að gervitungl njósnastofnana sæju eldspýtnastokk út úr geimnum og gætu lesið textann á honum .
Samt sáu þær bin Laden ekki í 10 ár .
Þó var fleiri gervitunglum beint að meintum verustöðum hans en tíu heimsborgum samanlagt .
Bin Laden var nærri tveir metrar á hæð og menn geta í huganum borið hann saman við eldspýtnastokk .
Bandaríkjaforseta er betur gætt en nokkurrar annarrar mannveru .
Hann stóð og hélt langa ræðu í minningu Mandela á dögunum .
Hinn eini sem fékk að vera við hlið forsetans , svo séð yrði ( ekki glitti í neinn lífvörð ) var táknmálstúlkurinn frægi .
Engin af öllum þessum njósnastofnunum vissi að táknmálstúlkurinn vissi ekki hvað táknmál var .
Og þær vissu ekki heldur að maðurinn , sem einum var treyst til að standa lengi þétt við hlið Bandaríkjaforseta , hafði verið fangelsaður fyrir þjófnað og að auki ákærður fyrir nauðgun og morð .
Sjálfsagt er að gæta sín á að hlæja ekki upphátt að þessu .
Því það yrði þá ekki til annars en að ýta undir þau sjónarmið að núverandi njósnastig mannkyns væri augljóslega allt of lágt .
