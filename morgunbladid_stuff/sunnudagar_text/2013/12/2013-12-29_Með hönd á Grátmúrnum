Kyrrð er yfir Grátmúrnum þar sem rétttrúaðir og hófsamir gyðingar standa hlið við hlið og biðjast fyrir .
Þetta er heilagasti staður allra gyðinga , hvaðan sem þeir eru ættaðir .
Hin hliðin birtist í viðbrögðum rétttrúaðra gyðinga við andlát og útför áhrifamikils rabbína .
Mennirnir með svörtu hattana slást um stöðu við leiðina að grafreitnum svo þeir geti frekar snert líkbílinn .
Vesturmúrinn , hinn svonefndi Grátmúr , er í raun stoðveggur Musterishæðarinnar .
Hvolfþök moskna múslima og bænaturn gnæfa yfir og uppgangur að þeim er um trébrú sem liggur yfir bænasvæði kvenna við Grátmúrinn .
Þetta er nástaða trúarbragðanna .
Ég set á mig gyðingakollhúfu , legg lófa að veggnum og fer með mína persónulegu bæn í hljóði .
Við vegginn eru gyðingar sem aðhyllast ýmsar stefnur í trúnni , hófsamir , íhaldssamir og þeir sem velja rétttrúnaðinn í mismunandi öfgum .
Erfitt er að átta sig á muninum , nema vitaskuld klæðnaðinum .
Þeir sem eru í svörtu fötunum , með slöngulokka í börtum , með svarta hatta og aka sér fram og til baka og til hliðar á meðan þeir fara með bænir sínar munu vera rétttrúnaðarmenn .
Sumir eru með bænasjöl og ýmiskonar búnaður er notaður til að tengjast betur almættinu .
Og þeir biðja upphátt , lesa ritningargreinar og sálma – og það mun vera hefð að biðja fyrir friði í Jerúsalem .
Fullorðnir menn sitja í hvítum plaststólum við múrinn og lúta höfði í lotningu fyrir staðnum og Guði .
Einnig er setið í hliðarherbergi við stórt veggteppi með mynd af Musterinu .
Það leynir sér ekki hvar hugur gyðinga er .
Aðrir reyna að troða bænarefnum á skrifuðum miðum í rifur á milli steina í Grátmúrnum sem raunar eru fullar af skilaboðum til Guðs .
800 þúsund manna jarðarför Ekki er langt að bíða þess að fá innsýn í annan veruleika , ólíkan friðsældinni við Grátmúrinn .
Einhver spenna er loftinu og götur lokaðar þegar túristarútunni er ekið inn í Vestur-Jerúsalem .
Bílstjórinn segir aðspurður að rabbíni hafi dáið um morguninn og margir vilji fylgja honum til grafar .
Á hótelinu kemur í ljós að þetta er ekki " einhver " rabbíni heldur áhrifamesti trúarleiðtogi gyðinga , Ovadia Yosef , sem jafnframt var stofnandi og andlegur leiðtogi stjórnmálaflokks rótttækra rétttrúaðra gyðinga .
Þótt hann væri orðinn háaldraður og hefði verið veikur um tíma vekur fréttin um andlát hans sterkar tilfinningar meðal gyðinga , ekki aðeins skoðanabræðra hans meðal hinna rétttrúuðu heldur einnig venjulegra íbúa .
Þannig segir rabbíni á hótelinu , vel að merkja maður sem ekki gengur með svartan hatt , að Yosef hafi verið merkasti rabbíninn í þúsund ár .
Aldraðir gyðingar , ferðamenn frá Bandaríkjunum , tárast þegar þeir ræða um hinn látna trúarleiðtoga .
Útförin fer fram samdægurs og sýnt er beint frá henni í sjónvarpinu .
Annar svipur er yfir rétttrúuðum gyðingum við þá athöfn en við Grátmúrinn .
Líkbíllinn strandar hvað eftir annað á götunum vegna mannfjöldans sem vill fylgja Yosef til grafar og snerta bílinn .
Um tíma er töluverður æsingur , menn beita afli til að komast að bílnum .
Fáir lögreglumenn sjást og geta lítið gert til að koma bílnum í gegn um þvöguna .
Í dagblöðunum morguninn eftir kemur fram að 800 þúsund gyðingar hafi fylgt Yosef til grafar .
Það er ótrúlegur fjöldi miðað við að íbúar borgarinnar , arabar og gyðingar , eru innan við 900 þúsund og aðeins rétt liðlega milljón á öllu Jerúsalem-svæðinu .
