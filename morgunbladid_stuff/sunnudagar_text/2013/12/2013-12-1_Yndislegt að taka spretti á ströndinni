Spjótkastarinn Ásdís Hjálmsdóttir er fremsti spjótkastari landsins .
Dísa , eins og hún er kölluð , er búsett í Sviss þessa dagana þar sem hún æfir af kappi .
Hversu oft æfir þú í viku ? Það er ansi mismunandi eftir tímabilum en fer í 8-10 æfingar í viku þegar mest er og þá svona 1,5-3 tíma í senn .
Hvernig æfir þú ? Ég geri eiginlega allt mögulegt , ég hleyp spretti , hoppa , lyfti , kasta boltum , geri tækniæfingar og þrekæfingar , kasta spjótum og margt fleira .
Spjótkastarar þurfa að vera í mjög góðu alhliða formi þar sem þetta er mjög krefjandi grein .
Henta slíkar æfingar fyrir alla ? Mikið af því sem ég geri er náttúrlega mjög sérhæft fyrir spjótkast en alhliða æfingarnar eru góðar fyrir alla .
Hvernig er best fyrir nýliða að koma sér af stað ? Það er bara langbest að hafa samband við íþróttafélag í þínu hverfi eða því næsta og skella sér svo bara á æfingu .
Þjálfararnir hafa næga þekkingu á því hvað fólk þolir og setja ekki nýliða í brjálaðar æfingar sem þeir ráða ekki við .
Það er alltaf eitthvað fyrir alla í frjálsum .
Hver er lykillinn að góðum árangri ? Að hafa alveg ótrúlega gaman af því sem þú ert að gera og njóta þess .
Hvað er það lengsta sem þú hefur hlaupið ? Úff , ég veit ekki hvort ég á að vera að segja frá því .
Nei nei , segi svona , ég hef nú alveg farið 10 km .
Hvað ráðleggurðu fólki sem vill hreyfa sig meira ? Að gera hlutina ekki of flókna .
Margir tala um að þeir hafi ekki tíma til að æfa en það þarf ekki endilega að mæta á líkamsræktarstöð .
Það geta allir gert einfalda hluti eins og að ganga meira , taka stigann í staðinn fyrir lyftuna , leggja lengra frá húsinu og jafnvel gera ýmsar æfingar heima fyrir .
Líður þér illa ef þú færð ekki reglulega útrás fyrir hreyfiþörfina ? Já , algjörlega ! Ég verð alltaf hálfeirðarlaus á frídögum og ég tala nú ekki um ef þeir eru fleiri en einn í einu .
Hvernig væri líf án æfinga ? Mjög skrítið og klárlega ekki jafn skemmtilegt .
Hvað er það lengsta sem hefur liðið á milli æfinga hjá þér ? Jahá , þegar stórt er spurt ! Það er nú ekki mjög langt .
Mér hefur verið skipað að taka vikufrí af og til en ég held að það nái ekki tveim vikum .
Hvernig heldurðu þér í formi þegar þú ferð í frí ? Þá nýti ég mér það sem er til staðar , fer út að hlaupa eða hjóla og geri æfingar með eigin líkamsþyngd .
Það er alveg yndislegt að taka spretti á ströndinni til dæmis .
Ertu almennt meðvituð um mataræðið ? Já , mjög .
Hvað borðarðu til að halda þér í formi ? Ég borða alltaf sem minnst unninn mat og forðast sykur og hveiti .
Þannig líður mér einfaldlega best .
Hvaða óhollustu ertu veik fyrir ? Ís og dökkt súkkulaði eru algjörlega mínir veikustu hlekkir .
Hvað ráðleggurðu fólki sem vill bæta mataræðið ? Að gera það í skrefum og ekki fara " í megrun " heldur breyta um lífsstíl .
Ef fólk setur sér fáránlega strangar reglur allt í einu einn daginn þá heldur það mjög líklega bara út í ákveðinn tíma .
Þetta er meira spurning um að breyta hugarfarinu gagnvart mat og finna hvað manni líður miklu betur við að borða hollan mat .
Hvaða gildi hefur hreyfing og líkamsrækt fyrir þig ? Það hefur augljóslega mikið gildi fyrir mig þar sem þetta er ekki bara það skemmtilegasta sem ég geri heldur líka bókstaflega vinnan mín .
Ég get alveg fullyrt það að þetta er draumastarfið .
Hver eru erfiðustu meiðsli sem þú hefur orðið fyrir ? Það eru tvenn sem berjast hart um þann titil en það er álagsbrot í rist 2005 og rifin sin í olnboga 2007 .
Hvortveggja meiðslin hefðu getað endað ferilinn og það var ekki vitað lengi vel á hvorn veginn það færi .
Þetta tók verulega á andlega .
Hversu lengi varstu að ná þér aftur á strik ? Þegar ég fékk álagsbrotið var ég í spelku í tvo mánuði og svo liðu aðrir tveir mánuðir áður en ég mátti byrja að skokka létt .
Það tók svo tíma að koma sér aftur á sama stað og áður þar sem fóturinn rýrnaði svo svakalega .
Þegar ég reif sinina í olnboganum tók nú bara hálft ár að fá á hreint hvað væri að og koma mér í aðgerð .
Síðan liðu þrír mánuðir frá aðgerð og þangað til ég mátti byrja að kasta aftur .
Það er nú samt rétt að taka það fram að allan þennan tíma var ég samt að æfa í kringum þessi meiðsli .
Hver eru heimskulegustu meiðslin sem þú hefur orðið fyrir ? Æi ætli það sé ekki eitthvað af klaufalegu skiptunum sem ég hef misstigið mig en þar er af nógu að taka .
Hvað eru algeng mistök hjá fólki við æfingar ? Að ætla sér of mikið og hlusta ekki á líkamann .
Hver er erfiðasta mótherjinn á ferlinum ? Ég sjálf .
Hver er besti samherjinn ? Það er líka ég sjálf , bara ekki á sama tímapunkti .
Hver er fyrirmynd þín ? Pabbi minn , Jan Zelezny og Ólafur Stefánsson Hver er besti íþróttamaður allra tíma ? Úff , þessi er erfið ! Ég myndi allavega segja að Carolina Klüft væri ansi nærri því .
Skemmtileg saga / uppákoma frá ferlinum ? Þær eru nú ansi margar ! Ætli það standi ekki upp úr þegar við vorum í Japan í æfingabúðum fyrir Ólympíuleikana í Peking .
Ég hef aldrei upplifað aðra eins meðhöndlun og þar en það var farið með okkur alveg eins og kóngafólk .
Það var meira að segja rauður dregill frá rútunni að innganginum á völlinn þegar við fórum á æfingu .
Þegar við komum inn á völlinn var fullt af ljósmyndurum í stúkunni að taka myndir af okkur æfa .
Þeir stoppuðu okkur svo oft fyrir utan völlinn og fengu okkur til að árita myndir frá deginum á undan .
Ég var með minn eigin " þjón " sem var alltaf tilbúinn með handklæði eða vatn fyrir mig á æfingu eða að redda áhöldum sem ég þurfti .
Á hótelinu var svo fullt af fólki sem var tilbúið að gera allt fyrir okkur og fór meðal annars með okkur að versla einn daginn og út að borða á ekta japanskan sushi-stað .
Það var náttúrlega ágætis menningarsjokk að koma til Japans í fyrsta skipti og þetta allt saman gerði upplifunina enn magnaðri .
