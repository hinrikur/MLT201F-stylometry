Þegar börnin þrjú voru farin að heiman og mig vantaði verkefni þá byrjaði ég að skrifa ljóð .
Mér finnst ljóðformið vera best , " segir skáldkonan Þóra Jónsdóttir frá Laxamýri .
Hún bætir við að ljóð segi í raun fátt , þau séu hálfgerðar gátur .
" En þegar ég les ljóð finnst mér að það sé svo margt á milli línanna .
Það fannst mér strax þegar ég byrjaði að lesa ljóð .
Ég hafði sem barn og unglingur mikla lestrarþörf og heima var erfitt að ná í bækur ; ég gat bara lesið það sem til var á heimilinu og ljóðin voru við höndina .
" Þóra bætir við að hún hafi verið alin upp við vinnusemi , fannst þá og finnst enn að það sé alvöru líf en hitt , eins og að skrifa , sé aukaafurð .
Á dögunum kom út ellefta ljóðabók Þóru , Elst milli hendinga , en auk þess hefur hún þýtt ljóð og sendi síðast frá sér safn örsagna , Hversdagsgæfa .
Fyrsta bókin kom út árið 1973 .
Hún segir handritið að nýju bókinni í raun hafa verið tilbúið fyrir þremur árum en örsögurnar komu út fyrst .
" Ljóðin hafa kannski ekki verið fullgerð .
Ætli það hafi ekki verið tímanum að kenna , maður hefur ekki annað að gera en hugsa sig um , og lifa , " bætir hún við .
Við sitjum á heimili Þóru og eiginmanns hennar , Páls Flygering , fyrrverandi ráðuneytisstjóra .
Á veggjum er fjöldi fagurra myndverka , sumar myndanna eru eftir Þóru sem málar auk þess að skrifa , ljóðrænar abstraktstemningar auk þess sem sumar myndanna sýna útsýnið frá æskuheimilinu að Laxamýri í Aðaldal .
En við erum að tala um ljóðin og Þóra segir viðfangsefni sín í þessari nýju bók vera blöndu af einhverju sem hún hefur upplifað og hugrenningum .
" Ég get ekki skrifað um annað en það sem ég hugsa , upplifi eða hef reynt .
Lífsreynslan breytir um form þegar hún er komin í orð .
Bætir við sig og dregur frá .
Þetta blandast allt í minningunni , " segir hún .
Í bókinni standa línuteikningar eftir Þóru með sumum ljóðanna og segir hún sumar þeirra vera gerðar fyrir viðkomandi ljóð , aðrar ekki .
En margar sýna staði sem eru henni kærir , eins og fagurt Kistufellið í Esju , sumarbústað þeirra hjóna í Grímsnesi og Kinnarfjöllin á æskuslóðunum .
" Ég hafði gaman af að gera þessar teikningar , hafði aldrei gert svona fyrr .
Mér finnast þær eiga vel við ljóðin , " segir hún .
Við teikninguna af Kinnarfjöllunum er þetta ljóð , " Með fjöll í fasi " : Hvað þau skrafa sín á milli veit Fjallkonan ein Hæglát horfa þau til þín lífsreyndum móðuraugum anda á sál þína blárri kyrrð Allir laðast að fólki með fjöll í fasi Aldrei hefur fjall sagt sitt síðasta orð Þau voru sex syskinin á Laxamýri og fjögur þeirra hafa sent frá sér bækur ; auk Þóru þeir Björn , Vigfús Bjarni og Hallgrímur .
" Já , við höfum verið að skrifa .
Ég missti einn bróður þegar hann var ungur en sú fimmta , systir mín , er eflaust jafn fær um það og við hin , " segir Þóra og brosir .
Hún heldur að ætternið hafi talsvert um þetta að segja .
Bessastaðir og Laxamýri " Jóhann Sigurjónsson ólst líka upp á Laxamýri og var af skáldaættum .
En það var líka skáldskapur í ættum okkar systkinanna sem komum þangað á eftir fólkinu hans .
Ég held að sá strengur hafi legið í fjölskyldunni , ætterni og erfðir skipta máli .
En líka umhverfið , það er einstakt .
Maður lifði mikið í náttúrunni .
Laxamýri er dálítið afskekkt , því þótt bærinn hafi verið í þjóðbraut og mikill gestagangur , þá var hann fjarri öðrum bæjum .
" Þóra fæddist á öðru stórbýli , Bessastöðum á Álftanesi , og þar fæddust þrjú systkinanna .
En foreldrar þeirra , Jón Helgi Þorbergsson og Elín Vigfúsdóttir , keyptu Laxamýri þegar Þóra var þriggja ára .
" Pabbi og mamma tóku sig upp og fluttu með búslóð , vinnufólk og ættingja á skipinu Dronning Alexandrine norður til Húsavíkur .
Þar var engin bryggja og við vorum sett þar í bát , menn og skepnur , og það var ný reynsla fyrir alla .
Þetta var að vorlagi og kindurnar báru , hænsnin verptu og það þurfti að passa þetta allt .
Laxamýri var stórbýli og mikil hlunnindi , lax og fugl .
Þess vegna vildu foreldrar mínir flytja norður , pabbi var sauðfjárbóndi og fannst ekki nægt beitarland á Bessastöðum .
" Þóra fór í skóla á Akureyri en var heima á Laxamýri á sumrin .
" Svo var ég alfarin rúmlega tvítug .
Það var margt fólk heima á sumrin , fram að stríði .
Þá fórum við börnin að vinna öll störfin , ekki fékkst vinnufólk lengur .
Það var ágætt fyrir þjóðfélagið að fólk hafði önnur úrræði en vinnumennsku .
En það var alltaf nóg að gera hjá okkur .
" Talið berst aftur að ljóðum .
Þóra kynntist þeim ung , eins og fyrr segir , og segist hafa lesið ljóð alla ævi .
" Það er mitt eftirlætislestrarefni .
Mér finnst skáldsögur svo orðmargar , ég er fyrir stutta prósa .
" Er sköpunarkrafturinn sterkur drifkraftur í lífi Þóru , þar sem hún yrkir og málar ? " Það er að minnsta kosti eitthvað sem rekur mig til að gera eitthvað , " svarar hún .
" En mér finnst að ljóðin eigi að segja það sem þarf að segja .
Það gleður mig líka ef fólk hefur ánægju af ljóðunum mínum .
" 