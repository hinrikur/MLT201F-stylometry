Mörgum , sem komnir eru til vits og ára , er Tónlistarkrossgátan án efa í fersku minni .
Þessi skemmtilegi fjölskylduþáttur var á dagskrá Rásar 2 í árdaga stöðvarinnar : Jón Gröndal við stjórnvölinn , samdi krossgátuna og lék lög fyrir hlustendur ; þar leyndust vísbendingar sem áttu að hjálpa þeim við að leysa gátuna .
Gröndal endurtekur leikinn í dag , sunnudag , í tilefni 30 ára afmælis rásarinnar en rétt er að benda gömlum aðdáendum þáttarins á að hann er ekki kominn á dagskrá á ný til frambúðar heldur verður aðeins varpað út í þetta eina skipti sem hefst kl. 15.00 .
" Þetta var einn af elstu þáttunum á Rás 2 , ég byrjaði á þriðja eða fjórða mánuði stöðvarinnar og þátturinn gekk í ein fjögur ár , " sagði Jón í samtali við Sunnudagsblað Morgunblaðsins í tilefni tímamótanna .
Þess má geta að krossgátan birtist jafnan í Morgunblaðinu á sunnudögum , eins og hér í dag ; fjöldinn klippti hana úr blaðinu , fyllti inn rétt svör og sendi Jóni í pósti .
Verðlaun voru veitt og segir Gröndal að þátturinn hafi einmitt verið einn sá fyrsti þar sem fyrirtæki úti í bæ ( gjarnan kölluð " sponsorar " upp á útlensku ) hafi gefið vinninga .
Iðulega bárust þættinum 300 til 400 svör á viku .
Jón segir að góður helmingur , að minnsta kosti , hafi verið utan af landi .
" Þetta var vinsælla hjá fólki úti á landi en í Reykjavík og mér fannst alltaf merkilegt hve margir lögðu mikið í svörin .
Ég þekkti orðið fólk á bæ eftir bæ í heilu sveitunum og það var virkilega gaman að ferðast út um land þegar ég var með þáttinn .
Þegar ég birtist þekkti fólk röddina .
" Jón Gröndal sá um tónlistarþætti á Rás 1 áður en Rás 2 varð að veruleika .
" Ég var þar í ein fjögur ár líka ; maður fór í loftið eftir tíufréttir á kvöldin og lék ýmis ljúf lög .
" Jón fékk hugmyndina að Tónlistarkrossgátunni eftir að hafa orðið var við sambærilegan þátt í sænska útvarpinu .
" Hugmyndin féll strax vel í kramið , " segir hann .
Jón kveðst ekki hafa hafa verið lengi að búa til hverja krossgátu .
" Takmarkið var alltaf að blanda saman ýmiss konar tónlist ; að vera með nýjustu tónlistina þar sem unga fólkið gat skilið vísbendingarnar , yfir í létta klassík og allt þar á milli .
Þetta var líka hugsað sem efni fyrir þá sem ekki vildu leysa krossgátuna ; einfaldlega góður tónlistarþáttur .
" Jón lék lag og spurði um eitthvað sem því tengdist ; nafn á borg eða hvaðeina .
" Ef fólk átti t.d. að finna sögnina að veiða lék ég jafnvel Guðmund Jónsson syngja lagið um laxinn eða spilaði Gone fishing með Bing Crosby .
" Jón hefur lengi starfað sem kennari og vinnur í dag í Ölduselsskóla , öðrum tveggja skóla í Seljahverfinu .
" Ég hef aðallega fengist við sérkennslu síðustu ár , " segir hann .
Jón hefur ekki unnið við útvarp síðan hann var með krossgátuþáttinn á sínum tíma en hafði velt því fyrir sér , þegar hann fór að taka þennan eina þátt upp , hvort hann ætti að bjóða RÚV eina tíu slíka til flutnings .
" Ég tók upp þáttinn á miðvikudaginn , sem reyndist ekki góður tími til að brydda upp á slíku .
" Þann dag var tugum starfsmanna RÚV sagt upp störfum .
Verðlaun verða veitt fyrir krossgátu dagsins að vanda .
Lausnir þarf að senda , merktar : Tónlistarkrossgátan , Rás 2 , Efstaleiti 1 , 150 Reykjavík .
Dregið verður úr réttum svörum í helgarþætti Margrétar Blöndal á laugardag eftir viku .
