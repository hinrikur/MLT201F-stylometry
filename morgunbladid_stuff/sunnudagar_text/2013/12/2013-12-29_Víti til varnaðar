Unglingur hlaut mikil brunasár í andliti eftir alvarlegt flugeldaslys á gamlárskvöld fyrir nokkrum árum .
Þrír félagar kveiktu þá í heimatilbúinni sprengju úti á götu og hún sprakk í höndunum á þeim með þeim afleiðingum að allir slösuðust , þó mismikið .
Sá sem mest slasaðist hlaut annars stigs brunasár í andlitinu en slapp við augnskaða .
Viðkomandi ákvað strax eftir áramótin þegar hann slasaðist að segja frá slysinu í Morgunblaðinu ef það mætti verða til þess að aðrir létu sér reynslu hans að kenningu verða .
Púður í poka " Við vorum með sprengipúður úr vítistertu sem við settum í poka , " sagði drengurinn .
" Síðan gerðum við smágat á pokann og kveiktum í .
Við vissum ekki hvað þetta var kraftmikið fyrr en sprengingin varð .
Rétt eftir að kviknaði í púðrinu blindaðist ég og gat ekki dregið andann en síðan tókst mér að ná andanum .
Ég heyrði vini mína öskra og þeir bönkuðu á nálægar dyr .
Vinur minn sem minnst slasaðist kom síðan og sótti mig og færði mér blautt handklæði .
Við biðum síðan í smástund eftir sjúkrabíl .
Við fengum kæligel hjá sjúkraliðunum og vorum fluttir á slysadeildina .
" Hélt á sprengjunni Pilturinn hélt á sprengjunni í höndunum þegar hún sprakk og segir þá félaga ekki hafa hugsað út í það hvað myndi gerast , annað en að það kæmi " smáblossi " .
Síðan ætlaði hann að sleppa sprengjunni .
En það fór öðruvísi því krafturinn var miklu meiri en þeir bjuggust við .
Hann segist hafa liðið miklar kvalir strax eftir slysið .
Brunameðferðin á spítalanum var hins vegar bærileg og ekki sársaukafull , að undanskildu svonefndu " brunabaði " sem fólst í hreinsun andlitsins .
Voru það óhreinindi , m.a. púður , í andlitinu sem voru fjarlægð í þessu brunabaði .
Pilturinn segir marga hafa varað sig við sprengjutilraunum en hann hafi hins vegar alltaf talið sig öruggan .
Flugeldaslys , sem alltaf séu í umræðunni fyrir hver áramót , séu nokkuð sem geti hent " aðra " .
