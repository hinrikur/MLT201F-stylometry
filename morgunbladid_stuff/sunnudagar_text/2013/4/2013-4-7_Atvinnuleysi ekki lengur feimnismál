" Þótt það sé áfall að missa vinnuna þarf alls ekki að vera leiðinlegt að vinna úr því , " segja María Björk Óskarsdóttir viðskiptafræðingur og Sigríður Snævarr sendiherra en námskeið þeirra fyrir atvinnuleitendur , " Nýttu kraftinn " , féllu í frjóa jörð þegar þau fóru af stað eftir hrunið .
Nú fjórum árum síðar hafa hátt í eitt þúsund manns tekið þátt hjá þeim og á þriðja tug nýrra fyrirtækja litið dagsins ljós .
Á dögunum létu stöllurnar kné fylgja kviði og gáfu út bók í þeim tilgangi að ramma starfið inn og ná til fleira fólks .
Þær segja hlutverki sínu hvergi nærri lokið .
Texti : Orri Páll Ormarsson orri@mbl.is Myndir : Styrmir Kári Erwinsson styrmirkari@mbl.is Styrmir Kári vill fara með þær út til að taka ljósmyndir .
Hvað annað ? Maður með slíkt nafn , hann unir sér varla inni .
Þær eru til í tuskið en meðan ljósmyndarinn leitar að heppilegum stað á lóð Norræna hússins komast þær að raun um að blíðan er fölsk , það er gluggaveður .
Og þær alls ekki vel klæddar .
" Eigum við ekki bara að fara inn ? Það slær að þér , " segir Sigríður Snævarr við stöllu sína , Maríu Björk Óskarsdóttur , sem er aðeins farin að yggla sig .
" Það er óþarfi að gera fimm börn móðurlaus .
Skiptir svo sem minna máli með mig , ég er eldri og á bara eitt barn .
Það er verra með Maríu , hún á fjögur , " heldur Sigríður áfram , sposk á svipinn .
Ég fyllist að vonum samviskubiti yfir að hafa stofnað til þessarar svaðilfarar og gef Styrmi Kára merki um að koma inn .
Það er svo sem ekki í kot vísað , brúðarkjóll sjálfrar Vivienne Westwood blasir við á bókasafninu – í allri sinni dýrð .
Við þangað .
Það er engin tilviljun að ég hitti Maríu Björk og Sigríði í Norræna húsinu , þar hófst vegferð þeirra með atvinnuleitendum í þessu landi fyrir rúmum fjórum árum undir yfirskriftinni " Nýttu kraftinn " .
Þrjátíu námskeið eru að baki og nú er komin út bók með sama heiti sem hefur það markmið að hjálpa fólki í atvinnuleit , hverjar sem forsendurnar kunna að vera , að standa betur að vígi í samkeppninni á vinnumarkaði og öllum þeim sem þurfa eða vilja að finna tíma sínum og kröftum nýjan farveg .
" Einhvers staðar urðum við að byrja og það gerðum við hér í Norræna húsinu , yndislegur staður , mátulega hlutlaus og hér er alltaf mannlíf .
Tilgangurinn var að draga fólk út af heimilum sínum , það er mjög hættulegt fyrir atvinnulausa að fara inn í skelina .
Þeir verða að fara út á meðal fólks .
Við máttum engan tíma missa enda voru atvinnuleysistölurnar ógnvekjandi eftir hrunið , " segir María Björk og Sigríður bætir við að nauðsynlegt sé fyrir atvinnulausa að vera sýnilegir , það fenni svo fljótt í sporin .
" Líkurnar á því að einhver banki upp á hjá þér með draumastarfið eru afar litlar , þú þarft að sýna frumkvæði og sækja fram .
Það er hins vegar ekki sama hvernig það er gert , það þarf að leggja á sig markvissa vinnu og vanda sig á öllum sviðum til að ná árangri .
Samkeppnin um störfin er hörð en það er vel hægt að ná árangri , " segir María Björk .
Hættir til að missa móðinn Þær leggja áherslu á að fólk drífi sig sem fyrst af stað eftir áfall eins og atvinnumissi , að öðrum kosti geti verið hætta á ferðum .
Hægt er að festast , bágt mun úr að víkja , eins og skáldið sagði .
" Það er mikill munur á því að vera atvinnulaus í einhverja daga eða mánuði og jafnvel ár .
Fólki hættir til að missa móðinn , " segir María Björk .
María Björk er viðskiptafræðingur með yfir tuttugu ára reynslu af markaðs- og verkefnastjórnun og fyrirtækjarekstri .
Hún hefur nokkrum sinnum sótt um og fengið störf auk þess sem henni var sagt upp starfi í hópuppsögn Landsbankans í hruninu .
Sigríður hefur aldarfjórðungskynni af atvinnuleysi en hún hefur starfað í mörgum löndum þar sem það hefur verið landlægt , var meðal annars sendiherra í Finnlandi og Svíþjóð á tíunda áratugnum þegar kreppan mikla gekk þar yfir með tilheyrandi atvinnumissi .
Þær þekktust lítið sem ekkert en eftir að Sigríður ákvað að taka sér leyfi frá störfum til að ganga til liðs við þá sem vildu miðla af reynslu sinni og bjargfastri trú á framtíðina eftir bankahrunið í október 2008 lágu leiðir þeirra Maríu Bjarkar saman .
Þær unnu hratt allan nóvember og fóru af stað með tilraunahóp í desember sama ár til að sjá hvort hugmyndir þeirra og aðferðir gætu virkað .
Jákvæð upplifun þátttakenda varð til þess að María Björk og Sigríður ákváðu að láta slag standa og stofna fyrirtæki utan um verkefnið .
Þær fóru á stúfana til að kynna sig og verkefnið og leita samstarfs við þá sem helst vinna með atvinnuleitendum .
Fyrsti hópurinn fór af stað í febrúar 2009 og síðan hafa hátt í 1.000 manns verið í þrjátíu hópum hjá " Nýttu kraftinn " .
" Árangur þátttakenda hefur verið góður , þeir fá meira sjálfstraust og gengur upp til hópa vel að skapa sér ný tækifæri .
Ennfremur má rekja stofnun á bilinu 25 til 30 sprotafyrirtækja til starfsins , " segir María Björk .
Stöllurnar fagna þessu að vonum og nota tækifærið til að hvetja stjórnvöld til að hlúa betur að slíkum fyrirtækjum .
Í því séu ótvíræð sóknarfæri fólgin .
Enginn er menntunarlaus Sigríður segir hreyfinguna táknræna , atvinnulausir megi alls ekki festast í sama farinu og byrja að færa rök gegn eigin hagsmunum .
" Ég er of gamall " , " ekki nógu góður " , " hef of litla menntun " og svo framvegis .
Slíkt hugarfar sé ekki vænlegt til árangurs .
" Fólk má gæta sín , það má snúa öllu upp á andskotann , " segir Sigríður og grípur fyrir munninn .
" Það er eins gott að sonur minn heyrir ekki í mér núna .
Hann myndi sekta mig um hundraðkall fyrir orðbragðið .
" Henni er sérstaklega í nöp við orðið " menntunarlaus " .
" Það er enginn maður menntunarlaus .
Ég verð alveg vitlaus þegar fólk byrjar að tala svona , ekki síst fólk með áratuga starfsreynslu .
Þetta er bara spurning um hvernig við skilgreinum menntun .
" María Björk segir þær ekki kalla fólk saman til að gráta orðinn hlut heldur til að byggja það upp .
" Þetta er ekki kaffibolli vonleysisins .
Við leggjum upp með hvatningu , stuðning og gleði og finnum ekki annað en að fólk kunni að meta það sem við höfum fram að færa .
En þetta snýst ekki bara um okkur , fólkið í hópunum hefur auðvitað styrk hvað af öðru líka þess vegna leggjum við svo mikið upp úr hópamynduninni .
Þátttakendurnir hafa oftar en ekki gengið í gegnum sömu reynslu hversu ólíkur bakgrunnur þeirra og reynsla kann að vera og það hefur í flestum tilvikum miklu að miðla , " segir María Björk og Sigríður bætir við að " Nýttu kraftinn " sé fyrst og fremst jafningjafræðsla .
Þetta eru tjaldbúðir Nýttu kraftinn-ferlið hefur almennt náð yfir nær þrjá mánuði og hitta María Björk og Sigríður hópana samtals fimm sinnum og er samveran aldrei á sama stað .
" Við gengum út frá því strax í byrjun að þetta væru tjaldbúðir og það hefur gefist vel , " segir Sigríður og María Björk bætir við að mikilvægt sé fyrir fólk sem hefur orðið fyrir áfalli eins og að missa vinnuna að takast á við ólíkar aðstæður .
" Atvinnuleitendur þurfa að máta sig við nýja og nýja staði .
" María Björk og Sigríður segja hópana hafa verið jafnólíka og þeir eru margir en algengast er að þátttakendur séu á bilinu tuttugu til þrjátíu í hvert sinn .
Það er þverskurður samfélagsins , arkitektar , iðnaðarmenn , bankamenn , hönnuðir og flugfólk , svo dæmi séu tekin .
Sumir hafa verið án atvinnu í lengri tíma en aðrir nýbúnir að missa vinnuna .
Og allt þar á milli .
Ekki er óalgengt að fólk sé kvíðið í byrjun og hefur Sigríður tekið mesta hrollinn úr mannskapnum með eins konar uppistandi í byrjun .
" Ég byrja á því að röfla og hálfpartinn leika okkur öll , til að létta andrúmsloftið , " segir hún .
" Þótt það sé áfall að missa vinnuna þarf alls ekki að vera leiðinlegt að vinna úr því .
" Þær segja það ótvíræðan kost að vera tvær , meðan önnur tali við hópinn geti hin upplifað einstaklingana betur til að ná betri tengingum .
Þær segjast hafa mjög gaman af þessu starfi , annars næðu þær ekki árangri .
" Það má kalla þetta ástríðu eða köllun , aðalatriðið er samt það að við erum bara við sjálfar .
Vinnum út frá okkar reynslu og sýn á lífið , " segir María Björk .
Komnir með skýra framtíðarsýn Eftir tólf vikur , þegar María Björk og Sigríður hafa hitt hópana í fimm skipti , útskrifast þátttakendur og þá eiga þeir að vera komnir með skýra framtíðarsýn , aðal- og varaáætlun um það hvernig þeir ætla að finna sér vinnu .
" Sumir hafa enga áætlun þegar þeir setjast inn í hópinn , ekkert svar , en oftast kemur það mjög fljótlega og þá fylgir útgeislunin svo sannarlega með , " segir Sigríður .
Best er auðvitað að fólk þurfi ekki að klára námskeiðið – sé komið með vinnu áður .
En jafnvel þótt þátttakendur séu komnir með vinnu hafa margir þeirra samt fengið frí til að vera viðstaddir fundina og útskriftina .
Þær segja lykilatriði að atvinnulaust fólk nái vopnum sínum og komist yfir höfnunina og skömmina sem oft fylgir því að vera sagt upp störfum .
" Ísland er vinnusamt samfélag og þess vegna er meiri hætta á því að þeir sem eru án atvinnu verði fyrir skaða , " segir Sigríður .
Ekki eru allir atvinnuleitendur atvinnulausir og þær segja enga ástæðu til að gefa draumastarfið upp á bátinn eða vera feiminn við að leita .
Gott geti þó verið að keyra ekki væntingar úr hófi fram , allra síst við þær aðstæður sem verið hafa í þjóðfélaginu síðustu misseri .
Eitt af meginmarkmiðum " Nýttu kraftinn " er að byggja upp sjálfstraust fólks og búa það undir atvinnuviðtöl .
" Við kennum fólki meðal annars að setja sig í spor þeirra sem ráða í störf og hvetjum það til að haga sér eins og frambjóðendur í kosningum .
Leggja allt undir , " segir Sigríður og María Björk bætir við að það sé gert til að hvetja fólk en ekki breyta því .
" Lykildyggðirnar í þessu öllu saman eru heiðarleiki og einlægni og sjálfskoðun liggur hvorutveggja til grundvallar .
" Skemmtilega ósvífnar " Við getum verið skemmtilega ósvífnar , kennum fólki til dæmis að svara fyrir sig , " segir Sigríður en fordómar í garð atvinnulausra birtast í ýmsum myndum , ekki síst þeirra sem lengi hafa verið án atvinnu .
Margir kannast við yfirlætislegar spurningar eins og " hvað ertu að gera núna ? " eða " ertu ennþá atvinnulaus ? " María Björk og Sigríður beina líka sjónum að aðstandendum atvinnuleitenda .
Þeir þurfi að finna hinn gullna meðalveg , hvorki letja né hvetja úr hófi .
" Oft er atvinnumissir ekki síður erfiður fyrir makann eða aðra nána aðstandendur en þann sem missir vinnuna , ekki síst ef sá atvinnulausi sekkur niður í sófann .
Hvað eiga aðstandendur þá til bragðs að taka ? Við því er ekkert einfalt svar en brýnt er að hafa aðgát , hvorki brjóta atvinnuleitandann niður né skrúfa væntingar hans upp úr öllu valdi , " segir María Björk .
" Við verðum að virða tilfinningar hvers og eins en það er mikilvægt að festast ekki í reiðinni og biturleikanum .
Það ræður enginn reiðan mann í vinnu ! " Sigríður tekur upp þráðinn : " Mín skilaboð eru þessi : Stöndum með okkar fólki en ofvökvum aldrei plöntuna ! Einstaklingurinn verður að ráða ferðinni sjálfur .
" Þegar hart er í ári er kjarkur vinnuveitenda til að ráða fólk ekki eins mikill , segja rannsóknir .
Þeir hneigjast frekar til þess að bæta verkefnum við starfsfólk sem fyrir er en að ráða nýtt fólk .
Sigríður kynntist þessu vel á níunda áratug síðustu aldar þegar hún var sendiherra í Svíþjóð og Finnlandi .
" Þetta kostaði Finna glötuðu kynslóðina .
Fólk sem missti af lestinni og kemur aldrei til með að vinna , " segir hún .
" Í lok hverrar fjármálakreppu er mikilvægt að taka áhættuna , ráða nýtt fólk í stað þess að bæta verkefnum á þá sem fyrir eru .
Í ýmsum Evrópulöndum , ekki bara Finnlandi , er fólk sem aldrei hefur komist út á vinnumarkaðinn og verður fyrir vikið á framfæri hins opinbera allt sitt fullorðna líf , sextíu , jafnvel áttatíu ár .
Lífslíkur manna eru alltaf að aukast .
Vonandi gerist þetta ekki hér , það yrði hroðalegt slys .
" Stuðningur á undanhaldi María Björk segir mikinn stuðning hafa verið við atvinnuleitendur hér á landi frá hruni enda hafi skilningur á vandanum aukist með fjöldauppsögnum í ýmsum greinum og umræðan opnast .
Atvinnuleysi sé ekki lengur feimnismál á Íslandi .
Flestir landsmenn hafi reynt atvinnuleysi , ef ekki á eigin skinni þá gegnum einhvern nákominn .
" Tæplega sextíu þúsund manns hafa verið skráð atvinnulaus hjá Vinnumálastofnun frá hruni , í lengri eða skemmri tíma , og þá er hver kennitala aðeins skráð einu sinni .
Það er ekkert smáræði , miklu meira en flesta grunar og það eru ekki einu sinni allir sem fara á skrá hjá Vinnumálastofun " segir Sigríður .
Tilfinning þeirra er sú að stuðningur við þetta fólk sé aðeins á undanhaldi .
" Ég held að það sé bæði vegna skorts á úthaldi og fjármagni .
Við Íslendingar erum ekki vanir að glíma við atvinnuleysi svona lengi .
Fyrir vikið er ennþá mikil þörf fyrir það sem við Sigríður erum að gera , enda þótt atvinnuleysi hafi eitthvað minnkað þurfa atvinnuleitendur ennþá á öllum tiltækum stuðningi að halda , virknin á meðan fólk er utan vinnumarkaðar skiptir öllu máli , ekki bara fyrir einstaklinginn sjálfan heldur líka fyrir samfélagið , " segir María Björk og bendir á , að atvinnuleysi sé að einhverju leyti falið , sumir hafi farið í nám og aðrir flutt til útlanda .
Þá sé nokkur fjöldi fólks að detta út af atvinnuleysisbótum um þessar mundir eftir fjögur ár og færast yfir til sveitarfélaganna .
Það sé áhyggjuefni .
Aðferðafræðin virkar Bók þeirra stallna , " Nýttu kraftinn " , kom út á dögunum og segja þær hana rökrétt framhald á því starfi sem unnið hafi verið undanfarin fjögur ár .
" Á þeim tíma sem við höfum verið starfandi höfum við fundið að aðferðafræðin hefur virkað .
Það er hvatinn .
Fólkinu sem leitar til okkar hefur almennt vegnað vel og það talar um að það sé vel undirbúið þegar það sækir um störf .
Tilgangur bókarinnar er að ramma starfið inn og víkka það út , við viljum gjarnan ná til fleira fólks , bæði einstaklinga og hópa .
Við erum komnar með mikla reynslu á þessu sviði og er ljúft og skylt að miðla af henni , " segir María Björk og bætir við að auk þeirra framlags sem sé mjög heilstætt , allt frá áfallinu við að missa starf eða vera hafnað í umsóknarferlinu til þess að komast alla leið .
Í bókinni er fjöldinn allur af ábendingum og verkefnum .
Lesendum gefst kostur á víkka hugann með því að svara spurningaskránum sem fylgja hverjum kafla og njóta þeirra lærdóma sem að baki búa reynslu hinna þúsund þátttakenda .
Síðast en ekki síst má finna í bókinni framlag þeirra fjögurra fyrirlesara sem gáfu þátttakendunum svo sannarlega hlutdeild í lífi sínu sínu og lærdómum hvert á sínu sviði ; Önnu Sigríði Pálsdóttur presti , Grétu Matthíasdóttur náms- og starfsráðgjafa , Ólafi Erni Haraldssyni þjóðgarðsverði og Sigurði Þórðarsyni verkfræðingi .
Þær ítreka að bókin sé ekki aðeins fyrir atvinnulausa og aðstandendur þeirra , heldur ekki síður þá sem vilja taka skrefið og skipta um starfsvettvang sem og fyrir þá sem eru að ljúka starfsævinni .
" Bókin er ætluð öllum atvinnuleitendum í sinni víðustu mynd , " segir María Björk og Sigríður bætir við að nú sé rétta augnablikið til að gefa hana út .
Málefni atvinnuleitenda séu og verði í brennidepli .
" Gaman verður að sjá hvernig bókinni verður tekið .
" Eftir því sem þær komast næst hefur þessi bók mikla sérstöðu , ekki síst núna þegar þörfin er mikil og fólk virkilega þarf leiðbeiningar .
" Þessi bók á að vera vinur þinn , skemmtilegur og gagnlegur vinur á krossgötum lífs þíns , " segir María Björk .
Stöllurnar nýta kraft sinn með ýmsum hætti .
Um líkt leyti og verkefnið fór af stað byrjaði María Björk að stunda líkamsrækt af meira kappi en áður og hefur gert það fram á þennan dag enda þótt hún hafi eignast eitt barn í millitíðinni .
Fljótlega sneri hún sér að kraftlyftingum og í næsta mánuði mun hún keppa á sínu fyrsta móti , 45 ára gömul .
" Hver hefði trúað því ? Svona getur gerst þegar maður opnar nýjar dyr , " segir hún hlæjandi .
Sigríður hefur látið lóðin eiga sig .
" Ég dáist að Maríu en geri síður ráð fyrir að feta í fótspor hennar í lyftingunum .
Ég myndi hins vegar vilja enska útgáfu af bókinni okkar , hún á nefnilega erindi víðar .
Það yrði mitt kraftlyftingamót .
" Brot úr bókinni Hef ég svona fallega rödd ? " Þessi umsögn kom einum þátttakanda hjá okkur skemmtilega á óvart , ekkert skrítið fannst okkur hinum í hópnum því að röddin hennar er svo einstaklega glaðleg og hlý .
Að auki er hún svo hláturmild að allir komast í gott skap við að heyra í henni .
Röddin var í þessu tilviki klárlega mikill styrkleiki því að hún leitaði sér að starfi í móttöku og símsvörun .
Þátttakendur í hópunum skoruðu á hana að senda upptöku af röddinni með umsókn sinni um starfið – það myndi slá í gegn ! Sumir í hópnum okkar sem hafa beðið hvað lengst hafa á endanum fengið draumastörfin sín þrátt fyrir allt .
Metið hjá einstaklingi í hópi hjá okkur er líklega fimm ár utan vinnumarkaðar í kjölfar slyss .
Þegar hann var loksins orðinn vinnufær skall hrunið á og hann taldi sig enga möguleika hafa .
Smám saman dró úr honum kjark .
Í hópnum var hann hins vegar hvattur til að skilgreina starf sitt upp á nýtt .
Eftir markvissa sjálfskoðun greip hann hvert tækifæri sem gafst til að sýna frumkvæði og æfði atvinnuviðtöl af kappi .
Þessi einstaklingur var valinn úr stórum hópi umsækjenda í starf þar sem menntun og fjölbreytt reynsla voru þeir styrkleikar hans sem fyrirtækið þurfti á að halda .
Meirihlutinn með vinnu Fyrstu tvö til þrjú árin voru um 75% þátttakenda í " Nýttu kraftinn " komin í nýtt starf , farin eða á leiðinni í nám eða búin að finna sinn farveg um það leyti sem þau voru útskrifuð .
" Undanfarin eitt og hálft til tvö ár höfum við hins vegar ekki getað haldið markvisst utan um þetta af mörgum eðlilegum ástæðum , m.a. vegna þess að þrátt fyrir lækkandi atvinnuleysistölur þá hefur verið þyngra yfir ráðningum á vinnumarkaðinum , tekur lengri tíma fyrir fólk að finna starf , " segir María Björk .
" Minnkandi atvinnuleysi skýrist kannski helst af fjölgun þeirra sem fara í nám , flytja til útlanda eða eru hreinlega utan vinnumarkaðar .
Það hefur tekið lengri tíma hjá fólki að finna vinnu og við fáum þá ekki endilega fréttirnar frá þátttakendum innan þess tíma sem þeir eru hjá okkur eða um það leyti sem þeir útskrifast .
" Hún segir fjölda þátttakenda í heild sinni og fjöldann í hverjum hópi hjá þeim hafa verið að aukast sem hafi gert eftirfylgnina erfiðari en þær eru auðvitað háðar því að hver og einn láti þær vita .
" Margir láta okkur vita þó þeir séu löngu útskrifaðir en aðrir ekki , stundum fréttum við það löngu síðar og um aðra vitum við ekkert eins og gengur .
" María Björk rakst á dögunum á konu sem útskrifaðist fyrir tæpu ári .
" Hún sagði mér þau gleðitíðindi að hún væri nýbúin að ráða sig í vinnu , alsæl og við fögnuðum innilega .
Hún sagði mér jafnframt að hún og nokkrir úr hennar hópi væru enn að hittast reglulega , sem er mjög algengt að hóparnir okkar geri , og út frá þessu gat hún upplýst mig um að a.m.k. tveir aðrir sem komu til tals í umræðum okkar væru líka komnir með vinnu .
Við erum alltaf að fá svona fréttir .
Það er bara yndislegt og þannig reynum við að fylgjast með fólkinu okkar ef við mögulega getum .
" Næsti hópur kemur saman 17. apríl , skráning og allar nánari upplýsingar er að finna á www.nyttukraftinn.is .
Þátttökugjald í algjöru lágmarki Námskeið á vegum " Nýttu kraftinn " eru fjármögnuð með þátttökugjaldi .
Í flestum tilvikum fá atvinnuleitendur stuðning til þátttöku , ýmist að hluta eða öllu leyti , t.d. frá Vinnumálastofnun , stéttarfélögum , Virk starfsendurhæfingu eða félagsþjónustu sveitarfélaganna en að sögn Maríu Bjarkar eru alltaf einhverjir sem greiða sjálfir úr eigin vasa .
" Frá upphafi hefur þátttökugjaldið verið í algjöru lágmarki , nú 60.000 kr. á þátttakanda fyrir allt ferlið .
Það er miklu mun lægra en það þyrfti að vera því það stendur í raun ekki undir nema lágmarks rekstrarkostnaði af starfsemi okkar , þ.e.a.s. útlögðum kostnaði og lágmarkslaunum fyrir mig en Sigríður hefur frá upphafi gefið alla sína vinnu því starfsemin hefur ekki borið launakostnað tveggja .
Það er dýrt að reka fyrirtæki þó það sé svona pínulítið eins og okkar , " segir María Björk .
Hið opinbera hefur ekki styrkt starfsemina sem þó mætti gerast því þetta er klárt samfélagsmál og alltaf spurning um úthald einstaklinga sem velja að gefa af sér .
" Auðvitað væri gott að hafa úr meira fé að spila .
Það má segja að aðstæður og viðfangsefnið hafi ráðið þátttökugjaldinu í upphafi og erfitt að breyta því .
Atvinnuleitendur hafa eðlilega sjaldnast fjárhagslegt bolmagn til að greiða sjálfir fyrir þátttöku á námskeiðum eins mikið og þeir þurfa á því að halda að styrkja sig .
Réttur atvinnuleitenda á stuðningi til þátttöku á námskeiðum er mjög mismunandi og getur verið takmarkaður .
Hann hefur í raun farið minnkandi eftir því sem lengri tími hefur liðið frá hruni .
" Vinna allt hagkvæmt Þess utan liggur mikill tími , vinna og hugsun á bak við allt starf Maríu Bjarkar og Sigríðar , hvort sem er mótun aðferðafræðinnar í upphafi , stöðug þróun við ný verkefni sem þær telja að geti gagnast þátttakendum vel sem og auðvitað undirbúningur og umsjón með hverjum hópi .
" Við tókum meðvitaða ákvörðun í upphafi að vinna allt mjög hagkvæmt , við erum ekki með neina yfirbyggingu , enga skrifstofu og höldum öllum rekstrarkostnaði í eins miklu lágmarki og við getum , treystum svo sannarlega á velvilja margra í starfi okkar í þágu atvinnuleitenda .
Við höfum t.a.m. notið mikils velvilja hjá fjölmörgum fyrirtækjum og stofnunum sem hafa vegna málefnisins opnað dyrnar fyrir okkur þegar við erum með samveru og ótal margir einstaklingar hafa gefið af tíma sínum , ýmist með því að koma og halda erindi til hvatningar þegar við erum með samveru eða tekið að sér mentorahlutverk eins og við vorum með í upphafi .
Öðruvísi gætum við þetta ekki og við erum öllum afar þakklátar , " segir María Björk .
Gefandi og skemmtilegt Hún segir þær ekki hafa lagt af stað í þennan leiðangur með fjárhagslegan ávinning að markmiði heldur hugsunina að vilja leggja lið og sporna við atvinnuleysinu : " Þó það væri ljóst hvað mig persónulega varðar að ég gæti ekki unnið launalaust .
Við áttum auðvitað ekki fremur en nokkur annar von á því að atvinnuleysið yrði svona langvinnt og að það yrði þörf fyrir okkur á þessum vettvangi svona lengi , hvað þá að við myndum skrifa bók sem gæti hjálpað enn fleirum .
" Það sem hefur umfram allt drifið þær áfram allan þennan tíma er það að starfið hefur í öllum skilningi verið einstaklega gefandi og skemmtilegt .
" Árangurinn hefur verið einstakur , held ég að mér sé óhætt að segja , en hann mælum við fyrst og fremst í upplifun og atgervi þeirra þátttakenda sem til okkar hafa komið .
Það hafa verið hrein forréttindi að kynnast öllu þessu frábæra og duglega fólki og að sjá það blómstra er besta uppskeran okkar .
" 