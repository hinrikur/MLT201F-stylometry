Ný tónleikaröð , Hljóðön , hefst í Hafnarborg á sunnudag klukkan 20 með tónleikunum " Tilbrigði fyrir Atla Heimi " þar sem fram koma Frank Aarnink slagverksleikari og Una Sveinbjarnardóttir fiðluleikari .
Á efnisskránni eru verk frá seinni hluta 20. aldar og fram á okkar daga .
Meðal höfundanna eru Atli Heimir Sveinsson , Morton Feldman , Iannis Xenakis , Györgi Kurtág og fiðuleikarinn Una Sveinbjarnardóttir .
Tónleikaröðin Hljóðön er sögð tileinkuð tónlist frá 20. og 21. öld og leiði einstök hugmyndaauðgi og listræn glíma tónskáldanna áheyrendur inn á áður ókunnar slóðir .
Þráinn Hjálmarsson er listrænn stjórnandi tónleikanna .
Hann segir fyrirhugað að halda tvenna að vori og tvenna að hausti .
Hann vinnur með flytjendunum að efnisskránni .
" Við reynum að byggja brýr og tengja heima á hverjum tónleikum , til dæmis út frá efnistökunum , " segir hann .
" Stundum otum við einhverju ólíku saman , eins og í september í haust þegar tónleikar verða helgaðir tungumálinu og verkin eru öll byggð á tungumáli sem tónlistarlegum efnivið .
" Hann segir stefnt að því að flytjendurnir nái að skína á tónleikunum og liður í því er að á hverjum tónleikum munu flytjendur leika eigin verk , auk tónsmíða annarra .
Því er verk eftir Unu nú á efnisskránni .
" Mitt hlutverk er að eiga í samræðu við flytjendurna og finna þræði sem gera efnisskrána enn áhugaverðari en ella , og hjálpa áheyrendum jafnframt að kynnast þeim hugmyndum og hugleiðingum sem liggja að baki verkunum , " segir Þráinn .
Tónleikarnir á sunnudag eru kenndir við tilbrigði við verk Atla Heimis .
Hvernig tengjast verkin tónsköpun hans ? " Það er svo merkilegt hvað Atli hefur ráðið við að vinna í fjölbreytilegum stílum .
Löngu áður en farið var að tala um póst-módernisma var hann að semja á slíkan hátt .
Við setjum ólík verk með hans verkum en þau eiga það engu að síður sameiginlegt að það má líta á þau sem ólíka kafla í einu verki .
Þau límast öll vel saman og við leikum okkur að þeirri hugsun að þetta gætu hafa verið verk samin af Atla , " segir hann .
Nafn tónleikaraðarinnar skírskotar til smæstu merkingargreinandi hljóðeininga tungumála , grunneininga sem púsla má ólíkt saman svo úr verði tilraun til merkingar .
Frank Aarnink slagverksleikari er slagverks- og pákuleikari við Sinfóníuhljómsveit Íslands .
Auk þess er hann helmingur tvíeykisins Duo Harpverk ..
Una leikur einnig með Sinfóníuhljómsveit Íslands og kennir víða .
Hún hefur leikið með Kammersveit Reykjavíkur frá 1995. efi@mbl.is 