Skuldunautar er ný ljóðabók eftir Steinunni G. Helgadóttur sem Uppheimar gefa út .
Þetta er önnur ljóðabók Steinunnar og hér glímir hún við spurningar um samband manns og náttúru , tengsl nútíðar og fortíðar , skáldskapar og tungumáls .
" Í þessari bók má segja að ég fari í gegnum tímann , " segir Steinunn .
" Genetískt berum við í okkur þá sem voru á undan okkur og munum gefa til þeirra sem koma á eftir okkur .
Við erum aldrei kyrr .
Bókin fjallar um þessa ferð .
" Steinunn er myndlistarkona og er spurð hvort myndlistin hafi áhrif á ljóðagerðina .
" Ég er sannfærð um það , " segir hún .
" Sem myndlistarmaður skoða ég umhverfið á ákveðinn hátt og ég held að það skili sér í ljóðin .
Annars byrjaði ég að skrifa áður en ég sneri mér að myndlistinni .
Ætli ég sé ekki alltaf að búa til myndir , hvort sem ég nota til þess orð eða verkfæri .
" Er engin togstreita á milli myndlistarmannsins og ljóðskáldsins ? " Nei , ekki lengur en það var viss togstreita milli myndlistarmannsins og ljóðskáldsins á því tímabili þegar ég geymdi allt það sem ég skrifaði niðri í skúffu og starfaði einungis við myndlistina .
Ég er enn að vinna við myndlist og mér líður mjög vel með það en ég er líka að skrifa .
" Fyrsta ljóðabók Steinunnar var Kafbátakórinn sem kom út árið 2011 , sama ár og hún fékk Ljóðstaf Jóns úr Vör .
Þetta var minnisstætt ár í lífi Steinunnar .
" Það var þrennt sem gerðist þetta ár varðandi skáldskapinn .
Ég hafði lengi verið að yrkja og þegar ég fékk þriggja mánaða frí frá vinnu þá fór ég að taka til og flokka pappíra og laga og snyrta ljóðin mín .
Þá datt mér í hug að senda bókaforlaginu Uppheimum nokkur ljóð .
Ég fékk mjög jákvætt svar frá þeim sem varð til þess að ég þorði að senda ljóð í keppnina um Ljóðstafinn .
Svo hreppti ég Ljóðstafinn sem var mikil hvatning og Kafbátakórinn kom út .
" Saga eftir Steinunni hefur birst í tímariti Máls og menningar , auk þess sem ljóð hafa birst eftir hana í tímaritum .
Hún segist einnig hafa skrifað leikrit og ýmislegt fleira sem sé í skúffum .
" Ég þarf að skoða þessi skrif betur og dusta af þeim rykið .
" segir hún .
Hún er spurð hvort hún hafi ætíð verið mikill ljóðaunnandi og segir : Já , faðir minn kunni heilu ljóðabálkana utan að og var iðinn við að fara með þá .
Ég ólst upp í ljóðaumhverfi .
Ég var svo í menntaskóla í Malmö og konan sem kenndi bókmenntafræði var dugleg við að halda ljóðum að okkur nemendunum .
Það hafði sömuleiðis áhrif á mig .
" Steinunn er annar sýningarstjóri sýningarinnar Orðin , tíminn og blámi vatnsins sem opnuð var um þessa helgi í Listasafni ASÍ en þar eru sýnd verk Kristínar Jónsdóttur frá Munkaþverá .
" Ég er ákaflega stolt af því að koma að þessari sýningu , " segir Steinunn .
" Á sýningunni eru verk frá árunum 1984-2013 sem sýna ýmsar hliðar á listsköpun þessarar einstöku listakonu , sem orðin er áttræð .
Þarna eru verk unnin úr þæfðri ull með handskrifuðum texta , verk máluð á plexígler og vatnslitamyndir unnar á pappír .
Þetta eru verk sem fjalla um orð og vatn , tíma og hverfulleika .
Kristín fæst við alls kyns efni , er óhrædd við að byrja á einhverju nýju og opin fyrir öllu .
" Bækur Kolbrún Bergþórsdóttir kolbrun@mbl.is Bók vikunnar Nýttu kraftinn eftir Maríu Björk Óskarsdóttur og Sigríði Snævarr inniheldur hugmyndir og ráð fyrir atvinnuleitendur og alla sem leita að nýjum tækifærum .
Amma mín veit að högg á jörðu er koss á himnum .
Einar Már Guðmundsson Málsháttur vikunnar Eins dauði er annars brauð .
Ljóðaflokkur um augnablik í blokk Sigurlín Bjarney Gísladóttir er höfundur ljóðabókarinnar Bjarg .
Þetta er ljóðaflokkur um blokk og fólkið sem í henni býr .
Fangað er eitt afdrifaríkt andartak í lífinu í blokkinni og ferðast upp eftir stigagöngunum uns komið er á efstu hæð .
Sigurlín hefur áður gefið út ljóðabók og örsagna- og smásagnasafn .
Saga hennar Þjóðvegur eitt fékk Gaddakylfuna árið 2006 .
NÝJAR BÆKUR Glæpir , svik , ljóð og Gilitrutt Alls kyns bækur eru á markaði .
Glæpasögur eru reyndar mest áberandi en þeir sem geta ekki hugsað sér að lesa þær eiga val um annað .
Ljóðaunnendur leita í nýjar ljóðabækur og börnin lesa Gilitrutt .
Frönsk verðlaunabók um heitar ástir og grimmileg svik er svo nýkomin út .
Vel gerð glæpasaga Allmargar glæpasögur eru á markaði nú um stundir .
Ein þeirra er Manneskja án hunds eftir Svíann Håkan Nesser , en hann hefur skrifað á þriðja tug skáldverka .
Tveir einstaklingar úr sömu fjölskyldu hverfa sporlaust með sólarhrings millibili .
Gunnar Barbarotti , aðalvarðstjóri í rannsóknarlögreglunni , hefur rannsókn og kannar sögu fjölskyldunnar .
Manneskja án hunds er fyrsta bókin af fimm um rannsóknarlögreglumanninn Barbarotti .
Þetta er vel gerð glæpasaga , skrifuð af fagmennsku og með sterkum sálfræðilegum undirtóni og góðum persónulýsingum .
Heitar ástir og svikin loforð Í trúnaði eftir Helene Grémillon gerist á umbrotatímum í Frakklandi og fjallar um heitar ástir , sérstök örlög og svikin loforð .
Eftir að Camille hefur misst móður sína , fær hún send dularfull bréf með frásögnum sem smám saman afhjúpa gamalt leyndarmál .
Þessi fyrsta bók höfundar hefur hlotið fimm bókmenntaverðlaun og verið þýdd á 24 tungumál .
Gilitrutt er enn á kreiki Gilitrutt og hrafninn er litrík , falleg og einkar skemmtileg bók byggð á brúðusýningu eftir Bernd Ogrodnik .
Kristín María Ingimarsdóttir sá um myndhönnun og Silja Aðalsteinsdóttir bjó textann til prentunar .
Allir ættu að þekkja söguna um Gilitrutt og þetta er einmitt heppileg bók til að kynna söguna fyrir börnum .
Bókin kemur einnig út á ensku og er því upplögð gjöf til erlendra ferðamanna og vina í útlöndum .
Færeysk saga og tónlist Í næstu viku kemur út hjá Forlaginu færeyska barnabókin Veiða vind .
Bókin tengist Íslandi á marga vegu – höfundur texta er Rakel Helmsdal sem er íslenskum lesendum að góðu kunn sem einn af þremur höfundum bókanna um litla skrímslið og stóra skrímslið og auk þess má segja að íslensk bók sé kveikjan að þessari .
Þegar búið var að þýða fyrstu bókina um Maxímús Músíkús og flytja í Norðurlandahúsinu í Færeyjum langaði Færeyinga til að búa til sína eigin sögu sem kynnti börn fyrir klassískri tónlist .
Afraksturinn er þessi fallega bók sem geymir , auk sögu Rakelar , myndir eftir Janus á Húsagarði og nýja tónlist eftir Kára Bæk .
Bókinni fylgdi geisladiskur með tónverkinu í flutningi Sinfóníuhljómsveitar Færeyja og upplestri á sögunni .
Í tónlistinni er unnið skemmtilega með færeysk þjóðstef sem mörg hver hljóma einnig kunnuglega í íslenskum eyrum .
Sagan og tónlistin verða flutt á fjölskyldutónleikum Sinfóníuhljómsveitar Íslands laugardaginn 11. maí .
Íslensku útgáfunni af bókinni fylgir líka geisladiskur þar sem Benedikt Erlingsson les söguna í frábærri þýðingu Þórarins Eldjárn við undirleik Sinfóníuhljómsveitar Færeyja .
Abba goðsögn kvikmyndar Hringinn Abba-goðsötnin Benny Andersen hefur stofnað kvikmyndafyrirtæki ásamt Ludvig syni sínum og er fyrsta verkefni þeirra metsölubókin Hringurinn eftir Mats Strandberg og Söru B. Elfgren .
Hringurinn kom út fyrir síðustu jól hjá Bjarti og var valinn besta þýdda táningaskáldsagan á Íslandi .
Bókinni hefur verið lýst sem samblandi af Hungurleikunum og Harry Potter en hún er nýkomin út í kilju á íslensku .
Þeir Andersen-feðgar segja að fjármögnun verði ekki vandamál , um leið og handritið sé tilbúið geti þeir hafist handa .
Leikstjóri verður Levan Akin en hann er ungur og margverðlaunaður .
Opnar prufur verða haldnar fyrir leikara um gjörvalla Svíþjóð .
Englafoss er fallegt bæjarnafn en bærinn er dauðanum merktur .
Nótt eina þegar tunglið er óeðlilega rautt draga óútskýrðir kraftar sex stúlkur , sem eru nýnemar í menntaskóla , inn í yfirgefinn skemmtigarð .
Skólabróðir þeirra hefur nýlega fundist látinn .
Allir halda að hann hafi framið sjálfsmorð .
Nema þær sem þekkja sannleikann .
KK tónlistarmaður Raymond Chandler er í miklu uppáhaldi hjá mér og ég les bækur hans yfirleitt á frummálinu .
The Big Sleep er klassíker og allar bækurnar sem Chandler skrifaði um Philip Marlowe eru skemmtilegar og sneisafullar af dásamlegum lýsingum .
Ég hef dálæti á Halldóri Laxness þótt ég hafi ekki lesið sérstaklega mikið af hans verkum .
Það er þó ekki svo langt síðan ég las Sjálfstætt fólk og þá sá ég hvaða þetta er tímalaust verk .
Alþýðubókin er svo mjög skemmtileg , full af gífuryrðum , sennilega vegna að Laxness var svo ungur þegar hann skrifaði hana .
Ég get ekki sleppt því að nefna Þórberg Þórðarson og Ofvitann og Bréf til Láru .
Skáldævisaga Þórbergs Meistarar og lærisveinar sem kom út í kilju var óskaplega skemmtileg en það var furðu lítið látið með hana .
Að lesa hana var eins og að hlusta á notalega tónlist sem maður vill ekki að hætti .
Ég verð svo að nefna sænska bók Grundbulten eftir Kenneth Ahl sem er höfundarnafn Christer Dahl og Lasse Stromstedt .
Stromstedt var fangi og eiturlyfjaneytandi en breytti síðan um lífsstíl og skrifaði þessa skáldsögu með blaðamanninum Dahl .
Bókin kom út árið 1974 .
Hún gerist í fangelsi og er í gamansömum tón .
Þetta er bók sem ég hef miklar mætur á .
Orðanna hljóðan Í UPPÁHALDI Að sjá með hjartanu Einhver nákvæmnismaðurinn myndi sennilega halda því fram – og gæti örugglega fært fyrir því nokkuð sannfærandi rök – að bækur gætu ekki átt afmæli .
Þær væru einfaldlega dauðir hlutir og það væri jafnlíklegt að þær vöknuðu til lífsins og að steinar tækju að tala .
Það er hins vegar engin ástæða fyrir bókaunnendur að samþykkja slík rök .
Í huga bókaunnenda öðlast sumar bækur eilíft líf og eiga því reglulega afmæli sem ástæða er til að halda upp á .
Og þegar bækur eiga stórafmæli þá er sannarlega ástæða til hátíðarhalda og fagnaðarláta .
Liltli prinsinn varð nýlega sjötugur og það er ekki bara í Frakklandi , heimalandi höfundarins , sem afmælisins er minnst .
Í öðrum löndum og þá einnig hér á landi hugsa lesendur með hlýju til Litla prinsins sem hefur lifað svo lengi og farsællega í hugum milljóna og minnt þá á mikilvægi einlægni .
Einungis kaldlyndasta manneskja getur gleymt setningu eins og þessari : " Maður sér ekki vel nema með hjartanu .
Það mikilvægasta er ósýnilegt augunum .
" Antoine de Saint-Exupéry , höfundur Litla prinsins , hafði ríkan skilning á börnum , einlægni þeirra , hrifnæmi og sakleysi sem glatast svo sorglega þegar einstaklingar verða fullorðnir .
Eins og Saint-Exupéry segir á einum stað í bókinni : " Fullorðna fólkið skilur aldrei neitt sjálft og það er þreytandi fyrir börn að gefa því skýringar aftur og aftur .
" Einhverjir halda því kannski fram að bækur geti ekki haft djúp varanleg áhrif og gert fólk að betri manneskjum .
Jú , víst , segja þeir sem unna bókum og benda á Litla prinsinn sem dæmi .
Það er líka fjarska auðvelt að benda á Litla prinsinn því hún er bók sem heillar unga lesendur og fylgir þeim síðan alla ævi .
Litli prinsinn á sannarlega ekki á hættu að gleymast .
Hann hefur ekki bara glatt kynslóðir heldur vakið þær til umhugsunar og mun halda því ótrauður áfram .
Unnendur prinsins standa staðfastlega með sinni bók og hafa hana í hávegum , minnugir orða refsins til litla prinsins : " Þú berð að eilífu ábyrgð á því sem þú hefur bundist böndum .
" 