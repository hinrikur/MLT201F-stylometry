Að upplifa óstjórnlega og oft mjög svo skyndilega löngun í að bragða á ákveðinni fæðu á meðgöngu er velþekkt fyrirbæri og fjölmargar konur kvitta upp á að hafa upplifað slíkt .
Súrar gúrkur , ís , appelsínur og fæða sem er auðvelt að samþykkja er líklega oftast á listanum .
En svo eru fjölmörg dæmi um sérkennilegar þrár .
Spjall við nokkrar konur sem gengið hafa með barn og valdar voru af handahófi leiðir í ljós að það er hægt að fá æði fyrir fyrirbærum á borð við sápu , sand og mold .
Þessar þrár geta komið upp skyndilega og eru oft óseðjandi þar sem keyra þarf á stundinni og kaupa tómatsósu til að blanda saman við ís .
Ekki er fullskýrt af hverju slíkar langanir kvikna en læknisfræðin hefur hingað til helst skýrt þessa hegðun út frá því að hormónakerfið starfar öðruvísi og stundum gæti skýringin falist í að viðkomandi vanti ákveðin næringarefni .
Slíkt hefur hins vegar ekki verið fullsannað .
Þrá eftir mold og sandi þekkt fyrirbæri Það er ekki nýtt að konum langi til að bragða á næringarlausum efnum , sem ekki teljast til matvæla , á meðgöngu .
Slík þrá eftir mold , leir , sandi , snjó og öðru slíku kallast Pica disorder og hefur nokkuð verið fjallað um hana erlendis .
Í Psychiatric Times birtist grein árið 2008 þar sem þessi löngun tengist stundum járnskorti eða ójafnvægi í hormónastarfsemi líkamans .
Pica er þó ekki einungis þekkt hjá ófrískum konum heldur fólki óháð kyni og aldri , jafnvel hjá hundum , þótt fyrirbærið sé algengara hjá þeim sem eru með barni .
Að sama skapi hefur verið skrifað um að alls ekki megi láta eftir þessum þrám enda getur slíkt verið afar skaðlegt .
HELENA REYKDAL Þurfti Subway tvisvar á dag Helena Reykdal , nemi : " Þegar ógleðin var sem verst fannst mér gott að hafa Ritz-kex á náttborðinu .
Piparsleikjóar voru líka í uppáhaldi en undir rest var ég hætt að þola lyktina af þeim .
Þá daga sem ég var ekki mjög slæm af ógleðinni fann ég fyrir sterkri löngun í litlar gulrætur .
Um miðbik meðgöngunnar voru Snickers og kasjúhnetur eitthvað sem ég þurfti að fá daglega .
Undir rest fékk ég mér Subway daglega í nokkrar vikur , helst tvisvar á dag .
Og alla meðgönguna drakk ég ískalt vatn með klökum .
ÁRDÍS FLÓRA LEIFSDÓTTIR Langar að hnusa af bensíni á 27. viku Árdís Flóra Leifsdóttir , nemi : " Ég er komin 27 vikur á leið með mitt fyrsta barn og er nýfarin að finna fyrir mjög undarlega sterkum löngunum í ýmislegt sem ég var ekki sérstaklega hrifin af áður .
Til dæmis langar mig að lykta af bensíni allan daginn en geri það samt ekki .
En svo finnst mér æðislegt að borða klaka og ekkert lítið af honum .
Ég er líka með æði fyrir perum þessa stundina og get borðað margar á dag .
SIGRÍÐUR ÁSTA ÁRNADÓTTIR Álbragð af dósakóki allra best Sigríður Ásta Árnadóttir textílhönnuður og nemi : " Það var mjög ólíkt mér en ég vildi ekkert nema dósakók þegar ég gekk með eldri dóttur mína .
Hún varð að vera ísköld og ég vildi aðeins kókið í lítilli dós því gosið fer ekki jafnhratt úr kókinu .
Maður nær að drekka allt meðan loftið er enn í og það er gott álbragð af kókinu .
Þá hékk ég líka eins og margar í ísbúðinni .
Þóttist ekki hafa lyst á kvöldmatnum og fór svo beint út í ísbúð .
" UNNUR EDDA HJÖRVAR Langaði að drekka rúðusprey og amman sólgin í gúmmískó Unnur Edda Hjörvar , starfar á arkitektastofu í Svíþjóð : " Þegar ég gekk með mitt fyrsta barn , fyrir 26 árum , var það á þeim tíma sem maður mátti borða allt og enginn vissi neitt .
Hvorki um grindargliðnun né annað .
Ég þyngdist um þrjátíu kíló og át og át , fannst allt svo gott .
" Unnur vann í ísbúð á kvöldin á meðgöngunni og skyndilega fann hún fyrir óútskýranlegri löngun í rúðusprey .
" Heima var ég alltaf að pússa fínu glerskápana í stofunni og í ísbúðinni þóttist ég alltaf vilja þrífa gluggana , í janúarkulda , bara til að geta þefað að spreyinu .
Þar ofan á var það " jackpot " að vinna í ísbúð því ég var sólgin í ís .
En ég fór líka út því mér var alltaf svo heitt .
" Unnur keypti gráðaost og faldi hann fyrir öðrum í fjölskyldunni .
Þegar allir voru gengnir til náða læddist hún fram og smurði græn epli með heilu stykki .
" Þá setti ég sardínur ofan á flatkökur og drakk ískalda mjólk með piparbrjóstsykri .
" Unnur getur þess að lokum að amma hennar hafi þráð gúmmískó á hennar meðgöngu .
Synir hennar gengu þá allir gengið í gúmmískóm og hana hafi hreinlega langað að borða gúmmíið .
ÁSTA GRÉTARSDÓTTIR Hrifin af Lux-sápu sem aldrei fyrr Ásta Grétarsdóttir , starfsmaður á hjúkrunar- og dvalarheimilinu Grund : " Fljótlega eftir að ég varð ófrísk fór að bera á því að ég elskaði alla lykt .
Af reyktum mat og þá sérstaklega reyktum silungi .
Þetta var fyrir átján árum og þá var það ekki mikið mál að borða reyktan silung .
Eins elskaði ég Lux handsápu , ég bjó hjá föður mínum á þessum tíma og honum fannst þetta mjög fyndið - ég þvoði mér um hendurnar og sat svo og þefaði af þeim .
HARPA HENRYSDÓTTIR Borðaði snjó og langaði í mold Harpa Henrysdóttir , kennaranemi og stuðningsfulltrúi : " Á fyrri meðgöngu minni langaði mig að borða skánina sem sest efst á uppþornaða drullupolla .
Einnig fínt drulluryk sem sest innan á felgur á bílum .
Ég lét það ekki eftir mér en þurfti að halda aftur af mér .
Á seinni meðgöngunni langaði mig bara í snjó og var heppin að vera ólétt yfir vetrartímann og ég borðaði því ekkert nema snjó .
Þessi löngun hvarf svo um leið og ég var búin að eiga .
En þess má geta að móðursystur mína langaði alla meðgönguna að borða sand .
" HEIÐRÚN BERGLIND FINNSDÓTTIR McDonalds-sjeik með tómatsósu Heiðrún Berglind Finnsdóttir blaðamaður : " Á mínum meðgöngum var ég svo slæm af morgunógleði að ég hélt ég myndi svelta mig og fóstrin .
Fyrsta meðgangan var þó langverst .
Ég var alveg komin með það á hreint hvað væri best að borða , eða réttara sagt , hverju væri best að æla .
Ég komst að því að saltkex eins og Ritz kex er æðislegt í þeim skilningi og að súr hálf meltuð mjólk er viðurstyggilegri en hún hljómar , " segir Heiðrún .
" Svo gerðist það .
Maðurinn minn kom heim með McDonalds .
Lítinn ostborgara handa mér , kókglas , skammt af frönskum og tómatsósu .
Fyrir sjálfan sig var hann með vanillusjeik og tvo ostborgara .
Þarna sátum við yfir kvöldverðarborðinu þegar allt í einu greip mig óstjórnanleg löngun í sjeikinn hans .
Ég mældi manninn minn út og hugsaði með mér hvort okkar væri sneggra að grípa sjeikinn , ég eða hann ? Ég stökk upp úr stólnum og var fyrri til , hrifsaði til mín drykkinn og tók fyrsta sopann .
Sopinn var ekki nóg .
Mig vantaði meira .
" Banhungruð og gripin hömlulausri þrá teygði Heiðrún sig í tómatsósubréfið .
" Hægt og rólega opnaði ég tómatsósuna , bætti út í sjeikinn og loks þambaði ég þennan hræring minn .
Þarna sat ég við eldhúsborðið og saup á sjeik með tómatsósu bragði ! Aldrei hafði ég smakkað neitt þessu líkt , bragðið , áferðin , kuldinn .
Þetta var það besta sem ég hafði nokkurn tímann fengið .
Ég róaðist niður og varð litið á manninn minn þar sem hann sat , gapandi yfir hegðun minni .
Skynsemin náði tökum á mér og ég fleygði boxinu í burtu ! Hvað hafði ég gert ? Sjeik með tómatsósu ! Var ég ekki í lagi ? Enn gapti maðurinn minn og ekki leið langur tími þar til ég var farin að háskæla , viss um að nú myndi hann aldrei kyssa mig framar og myndi biðja um skilnað áður en við fengum færi á að gifta okkur .
Maðurinn minn hins vegar skellihló að óléttu konunni sinni sem minnti hann einna mest á soltna vampíru úr lélegri hryllingsmynd .
" Að tveimur dögum liðnum sendi Berglind manninn sinn aftur á McDonalds eftir sjeik og tómatsósu .
" Alla þá meðgöngu lifði ég á þessari blöndu minni .
" 