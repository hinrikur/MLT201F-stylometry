Hugmyndir útskriftarhóps fatahönnunarnema frá Listaháskóla Íslands bera þess merki að mikil gróska er meðal ungra fatahönnuða .
Hér gefur að líta brot af fatnaði úr útskriftarlínu nemendanna .
María Ólafsdóttir maria@mbl.is SIGURBORG SELMA KARLSDÓTTIR Grafískar línur og ull Sigurborg Selma Karlsdóttur hefur ætíð haft áhuga á fatahönnun og tísku og segir að því hafi í raun ekkert annað komið til greina en að fara í fatahönnunarnám .
Sigurborg Selma hefur einnig mikinn áhuga á myndlist og teiknar mikið sem hún segir hafa komið sér vel í fatahönnunarnáminu þegar skissa þarf upp fatnað .
Hún segist vera mjög ánægð með námið sem hafi verið skemmtilegt og hópurinn góður .
Innblástur Sigurborgar Selmu að útskriftarlínunni er andstæður þar sem hún notar sterkar , grafískar línur og efni á móti flæðandi ull og lífrænum efnum .
En hún notaði t.d. svokallað " technical knit " sem notað er í íþróttafatnað .
Fatnaðurinn er í gráu , hvítu , dökkbláu og svörtu .
" Dökkblái og svarti fatnaðurinn er að hluta svolítið eins og skíðafatnaður frá áttunda áratugnum og minnir dálítið á Legokarla , " segir Sigurborg Selma .
Í framhaldi af útskrift segist hún gefa sér ár til að skoða hvað hún geri næst enda sé margt í boði fyrir fatahönnuði , t.a.m. í textíl eða búningahönnun .
Sigurborg Selma nefnir Gap Valencia og Stellu McCartney sem dæmi um þá hönnuði sem séu í hvað mestu uppáhaldi hjá henni .
ÁSGRÍMUR MÁR FRIÐRIKSSON Ákveðin endurgerð heimsins Ásgrímur Már Friðriksson sneri aftur í fatahönnunarnámið eftir átta ára hlé og fékk undanþágu til að taka síðasta árið aftur og ljúka því sem hann átti eftir af náminu .
Síðastliðin ár hefur Ásgrímur Már , eða Ási , eins og hann er betur þekktur , starfað við ýmislegt tengt tísku og fatahönnun .
Hann stefnir nú á að reyna fyrir sér utan landsteinanna og langar að vinna fyrir erlendan hönnuð og fara síðan ef til vill í mastersnám eftir það .
" Það var gaman að koma aftur í skólann og sjá hvernig námið hefur þróast .
Þetta er krefjandi nám en mjög skemmtilegt , " segir Ási .
Útskriftarlína Ása er innblásin af heilagleika og á að sýna ákveðna endurgerð heimsins eftir heimsendi .
Ási notar mikið hvítan lit í línunni þar sem hann táknar hreinleika .
" Mér finnst gaman að blanda saman klassísku og nýstárlegu og nota kasmír og bómull í fatnaðinn í bland við efni sem er í líkingu við kafarabúningsefni .
Svo bætti ég líka við ofnu basti , " segir Ási og nefnir sem dæmi um þá hönnuði sem hann fylgist með þá Thierry Mugler og Alexander McQueen .
LINDA JÓHANNSDÓTTIR Hannað út frá persónusköpun Linda Jóhannsdóttir er förðunarmeistari en hafði einnig lært fylgihlutahönnun í lýðháskóla í Danmörku áður en hún hóf nám í fatahönnun .
Ég vissi alltaf að mig langaði til að vinna við eitthvað skapandi og sá sífellt betur að það lægi beinast við að fara í fatahönnun .
Það er mjög gott að hafa þann bakgrunn sem ég hef í förðuninni enda snýst þessi heimur að stórum hluta um að hafa réttu tilfinninguna fyrir stemningu og stíl , segir Linda .
Við hönnun útskriftarlínunnar byrjaði Linda á því að skapa sér persónu og skrifa um hana litla sögu , finna henni einkennislag og teikna síðan línu út frá því sem hún myndi klæðast .
Línan er bein og svolítið af þungum silúettum í henni .
Hún er kvenleg en um leið strákaleg .
Ég nota aðallega ull og silki en innan um eru líka tvær prjónaflíkur úr bómull , silki og mohair .
Litirnir eru rafblár ( electric blue ) , hvítt og svart , fölgrænt og fjólubláir tónar .
Svo bjó ég líka til byssuhálsmen og vettlinga , segir Linda .
Linda á nú von á barni en segir planið að sækja um vinnu sem hönnuður annað hvort hér heima eða utan landsteinanna eftir að barnið fæðist .
Hún segir breytilegt með hvaða hönnuðum hún fylgist helst en í dag fylgist hún þó sérstaklega mikið með skandinavískum merkjum eins og t.d. Wood Wood og Won Hundred .
RAKEL SÖLVADÓTTIR Hart og grafískt útlit einkennandi Rakel Sölvadóttir segir áhugann á fötum hafa kviknað fyrir alvöru þegar hún starfaði í antíkverslun móður sinnar þar sem m.a. voru seld föt .
Hún segir frábært að hafa fengið tækifæri til að prófa sig áfram í náminu og eins að fá nýjan vinkil á námið með því að fara í skiptinám til Svíþjóðar .
Rakel skoðaði form í tengslum við líkamann fyrir útskriftarlínu sína og hvernig hún gæti notað grafík til að ýkja silúetttuna og gefa fatnaðinum dálítið hart og grafískt útlit .
" Ég vildi hafa línuna dálítið kalda og notaði því klínísk efni og hafði yfirborðið mjög hreint , " segir Rakel en svartur og drapplitur eru áberandi litir í línunni .
Í framhaldinu langar Rakel að komast í starfsnám , og þá helst til Parísar , áður en hún heldur í meistaranám síðar meir .
Hún segist fylgjast með mörgum hönnuðum en nefnir sem dæmi Alexander McQueen .
HILDUR SUMARLIÐADÓTTIR Innblástur frá bóhemum Hildur Sumarliðadóttir hefur starfað sem hárgreiðslukona síðastliðin ár og er mikil áhugakona um tísku .
" Ég hef ætíð haft áhuga á tísku og ákvað því að láta drauminn rætast með þessu námi .
Í náminu hef ég heillast enn meira af fatahönnun en ég hef saumað síðan ég var lítil og eru miklar handverkskonur í kringum mig , t.d. mamma mín og amma , " segir Hildur .
Innblástur Hildar í útskriftarlínunni eru sterkar og listrænar og bóhemakonur .
Hildur valdi gróft efni í fatnaðinn og er vefnaður áberandi í línunni .
Hún notaði ull , gróf silkiefni og bómullarflauel í fatnaðinn auk þess að handþrykkja á efnið .
" Í framhaldinu langar mig að geta unnið við fagið og það væri gaman að geta unnið úti , " segir Hildur .
Hún segir marga hönnuði vera að gera flotta hluti og nefnir sem dæmi Stellu McCartney og Raf Simons .
Gaman sé að fylgjast með þeim á tískuvikunum .
SARA ARNARSDÓTTIR Áberandi mitti millistríðsáranna Tískuáhugi Söru Arnardóttur kviknaði snemma en faðir hennar stofnaði fataverslun um tvítugt og fóru foreldrar hennar gjarnan saman á tískusýningar þegar hún var yngri .
" Ég er alin upp við tískuvit og tískuáhuga en amma mín var líka hattagerðarkona og báðar ömmur mínar handverkskonur .
Þegar ég lít til baka sé ég því glöggt hvaðan má rekja áhugann og hvers vegna ég valdi mér þetta nám , " segir Sara .
Áður en Sara hóf nám við Listaháskóla Íslands hafði hún numið textíl- og fatahönnun í Fjölbrautaskóla Garðabæjar en segir fatahönnunarnámið hafa þroskað sig mikið og mótað enn meira .
Innblástur Söru að lokalínunni kemur frá BA-ritgerð hennar sem hún skrifaði um korselett og annan slíkan undirfatnað sem skapaði mikið mitti á konum undir þröngum fatnaði líkt og tíðkaðist á árunum 1920-1930 .
" Almennt er tískan þannig í dag að konur klæðast mun víðari fötum svo ég vildi endurskapa dálítið þetta tímabil þó að ég blandi líka nútímanum saman við t.d. með víðum buxum , " segir Sara .
Hún notar ullarefni , hreina ull og kasmír í fatnaðinn og silki í fóður en hún keypti öll efnin í New York .
Í framhaldinu langar Söru að starfa sem fatahönnuður og helst að leita út fyrir landsteinana .
Hún segir í raun allt opið um framhaldið en hún horfi þó dálítið til New York , Mílanó eða Parísar sem séu sínar uppáhaldsborgir .
Sara nefnir einn hönnuð sem sé í algjöru uppáhaldi en þessa dagana fylgist hún helst með Alexander McQueen , Henry Vibskov og Wood Wood .
