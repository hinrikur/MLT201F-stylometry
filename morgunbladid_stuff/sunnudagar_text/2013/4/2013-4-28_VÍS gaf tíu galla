Fulltrúar VÍS færðu Slysavarnaskóla sjómanna fyrir skemmstu tíu björgunargalla að gjöf , en það hefur fyrirtækið gert mörg undanfarin ár .
" Það er kostnaðarsamt að reka skólann og þessi gjöf hefur mikla þýðingu fyrir okkur .
Gallarnir eru mikið notaðir og því nauðsynlegt að endurnýja hluta þeirra árlega , " segir Hilmar Snorrason skólastjóri í fréttatilkynningu .
Táknrænir gallar Af þessu tilefni tóku fulltrúar VÍS þátt í björgunaræfingu Slysavarnaskólans og Landhelgisgæslunnar og kynntust þannig af eigin raun starfseminni í verki .
" Það er ekki hægt að setja sig í spor þeirra sem lenda í raunverulegum háska en að kynnast þessu svona frá fyrstu hendi gefur okkur enn betri sýn á hversu mikilvægt starf Slysavarnaskóli sjómanna og Landhelgisgæslan vinna að því að þjálfa sjómenn í að temja sér rétt viðbrögð í björgun úr sjávarháska .
VÍS er umhugað um öryggi íslenskra sjómanna og eru björgunargallarnir tíu táknrænir fyrir það , " segir Auður Björk Guðmundsdóttir , framkvæmdastjóri sölu- og þjónustusviðs .
Að mati VÍS og fleiri hefur þjálfun Slysavarnaskóla sjómanna sannað gildi sitt svo ekki verði deilt um .
Eitt skýrasta dæmið um það sé þegar liðsmönnum norsku strandgæslunnar tókst að bjarga íslenskum sjómanni af togaranum Hallgrími SI sem verið hafði í flotgalla í sjónum í þrjár og hálfa klukkustund við mjög erfiðar aðstæður út af ströndum Noregs .
Í fyrra létust fjórir einstaklingar úti á sjó .
Önnur slys á hafi úti eru enn alltof tíð , segir VÍS og bendir þar á að síðan 2008 hafi að meðaltali verið tilkynnt um 250 slys á sjómönnum til Sjúkratrygginga Íslands ár hvert .
" Ein af forsendum fyrir öflugu slysavarnastarfi sjómanna er að þessi slys séu rannsökuð í þaula og dreginn lærdómur af þeim .
Hins vegar hafa aðeins að jafnaði 22% slysanna verið tilkynnt til Rannsóknarnefndar sjóslysa frá árinu 2000 , " segir í frétt frá VÍS .
sbs@mbl.is 