Hin árlega Iditarod hundasleðakeppni var haldin í Alaska í mars .
Þúsund hundar fóru fyrir 66 sleðum yfir 1800 kílómetra leið í fimbulkulda .
Hjónin Þóra Hrönn og Sigurjón fylgdu keppninni eftir en þetta var fimmta ferð þeirra til Alaska .
Það hafði verið draumur þeirra í fimm ár að mynda þessa lengstu hundasleðakeppni heims .
Texti og myndir : Þóra Hrönn Njálsdóttir og Sigurjón Pétursson sigurjonp@gmail.com Vegalengdin sem keppendur leggja að baki er um 1820 km og liggur leiðin um fjöll og firnindi frá Anchorage allt til bæjarins Nome við Beringssundið .
Í ár lögðu 66 keppendur af stað , en 16 hundar fara fyrir hverjum sleða .
Mikið gengur á í startinu .
Yfir 1000 hundar bíða spenntir eftir að komast af stað , mikið um hróp og köll og hundarnir gelta og spangóla .
Keppendur geta lent í óveðrum á þessari löngu leið um óbyggðir Alaska og frostið fer niður í allt að -50°C .
Hvað er Iditarod ? Keppninni var komið á fót til minningar um sleðahunda og björgunarafrek þeirra .
Árið 1925 kom upp skæð barnaveiki í Nome .
Um miðjan vetur var bóluefnið flutt á hundasleðum yfir 1000 km leið .
Frægastur forystuhunda þessa mikla björgunarleiðangurs var hundurinn Balto sem varð þjóðsagnarpersóna í Bandaríkjunum og er koparstyttu af þessum fræga hundi að finna í Central Park í New York .
Leiðin Fyrsta verkefni keppenda er að komast yfir Alaska-fjallgarðinn .
Á þeirri leið þarf að fara um há og þröng fjallaskörð og getur fannfergi verið mikið og auk þess snjóflóðahætta .
Annar hlutinn liggur norður að Yukon-fljótinu .
Á þessum hluta leiðarinnar getur verið mjög snjólétt og í ár voru um 60 km nánast snjólausir .
Þriðji hluti liggur síðan um 400 km eftir Yukon fljótinu .
Lokaáfanginn er síðan um ísinn á Beringshafinu til Nome , um 400 km leið .
Leiðinni liggur á milli þorpa indíána og eskimóa , sæluhúsa og gullgrafarabæja .
Keppnin dregur nafn sitt af einum slíkum , Iditarod en þar fannst gull árið 1908 .
Um 900 einstaklingar leggja fram um 40.000 vinnustundir við undirbúning og framkvæmd .
Fjöldi manns kemur víða að úr heiminum ár eftir ár til að leggja fram sjálfboðna vinnu .
Einn hópur sjálfboðaliða eru flugmenn sem leggja fram tíma og flugvélar til flutnings matarbirgða og sjálfboðaliða út á áfangastaði .
Annar hópur telur 50 dýralækna en á hverjum áfangastað eru tveir til þrír dýralæknar sem taka á móti hverju teymi þegar komið er í hlað og er hver einasti hundur hlustaður og skoðaður nákvæmlega og síðan úrskurðaður hæfur til að halda áfram eða ekki .
Auk framangreinds leysa síðan sjálfboðaliðar af hendi fjöldann allan af störfum sem fylgja keppnishaldinu .
Flestir keppendur í Iditarod koma frá Alaska .
Í ár tóku einnig þátt keppendur frá Brasilíu , Jamaica , Nýja-Sjálandi , Noregi og Rússlandi .
Það krefst mikillar reynslu og þekkingar að verða með þeim fremstu auk verulegra fjárhæða .
Sumir keppendur búa einnig að reynslu þeirra sem eldri eru þar sem hundaræktun og keppni er fjölskyldusport sem stundað hefur í fleiri en einn ættlið .
Sigurvegarinn í fyrra og jafnframt yngsti sigurvegari keppninnar Dallas Seavey er t.d. barnabarn Dan Seavey sem varð þriðji í mark í fyrstu keppninni fyrir 41 ári .
Faðir Dallas , Mitch var fyrstur í mark árið 2004 og stóð einnig uppi sem sigurvegari í ár .
Hundarnir Upphaflegu sleðahundarnir í Alaska voru hundar eskimóanna en það eru taldir vera fyrstu hundar sem urðu að húsdýrum manna .
Fljótlega eftir komu hvítra manna var farið að kynbæta þessa hunda með ýmsum hundategundum svo og úlfum .
Innflutningur sleðahunda frá Síberíu til kynbóta hófst síðan í upphafi síðustu aldar og urðu afkomendur þeirrar kynblöndu vinsælastir til notkunar sem keppnishundar .
Hundarnir eru merktir bæði með númeri á hálsbandi svo og með örmerki .
Á meðan á keppni stendur brennir hver hundur um 5.000 hitaeiningum á dag .
Miðað við þyngd er þetta rúmlega þrisvar sinnum meiri brennsla en hjá hjólreiðamönnum í Frakklandshjólreiðunum .
Keppnin í ár Keppnin í ár var mjög spennandi allt frá fyrsta degi .
Svisslendingurinn Martin Buser náði strax í upphafi um 200 km forskoti á aðra keppendur .
Hófst nú mikil keppni annarra við að ná Martin .
Á Yukon fljótinu lenti hann í gríðarlegri snjókomu og síðan í hellirigningu sem gerði ferðina mjög erfiða .
Martin þurfti sjálfur að troða slóðina sem var erfitt í lausamjöllinni .
Þetta leiddi til þess að hann þurfti lengri hvíld en aðrir keppendur sem náðu þá að vinna upp það forskot sem hann hafði haft þar sem þeir nutu góðs af troðinni slóðinni .
Síðasti áfangastaðurinn 120 km áður en komið er til Nome heitir White Mountain .
Níu dögum eftir að keppnin hófst skildu aðeins 13 mínútur að fyrsta og annan keppandann , þau Mitch Seavey og Aliy Zyrkle .
Í fyrra hafnaði Aliy í öðru sæti og beið þá lægri hlut fyrir Dallas Seavey syni Mitch .
Hún átti því harma að hefna og stefndi á fyrsta sætið .
Aliy lagði af stað frá White Mountain 13 mínútum á eftir Mitch og lýsti lokasprettinum þannig : " Í hvert sinn sem ég kom upp á hæð sá ég Mitch hverfa yfir næstu hæð og þannig koll af kolli .
Að síðustu missti ég sjónar á honum og það voru 39 mínútur sem skildu okkur að við komuna til Nome .
Til hamingju Mitch .
Sjá nánar www.iditarod.com 