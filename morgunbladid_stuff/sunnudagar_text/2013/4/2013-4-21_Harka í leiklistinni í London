Það var víst bjartsýni að reyna að stefna fjórum ungum leikurum á einn stað á sama tíma til að ná viðtali .
Einn kom því aðeins við eftir auglýsingamyndatöku og áður en hann færi út úr borginni í nokkra daga til að leika í stuttmynd ; ein var í tökum á nóttunni og þurfti að sofa á daginn og önnur vinnur vaktavinnu á matsölustað .
Það kostaði því dálítinn þeyting um Lundúnaborg að ná tali af þeim Smara Gunn , Sesseliu Olafs , Harry August og Disu Stefans .
Texti og myndir : Ingibjörg Rósa Björnsdóttir ingibjorgrosa@gmail.com Smári Gunnarsson , 27 ára , og Dísa Stefánsdóttir , 29 ára , fóru bæði í nám í Rose Buford-leiklistarskólann .
Smári : " Ég sótti um í Listaháskólanum og komst í 25 manna hópinn en ekki lengra .
Fór þá í bókmenntafræði í HÍ í eitt ár og líkaði það vel svo ég var eiginlega hættur við að verða leikari .
En þá voru haldnar prufur fyrir þennan breska skóla á Íslandi , ég ákvað að prófa og komst inn og hugsaði með mér að ég fengi ekki annað svona tækifæri .
Svo ég fór út í þriggja ára BA-nám og sé ekki eftir því .
" Dísa : " Vorið 2004 fór ég í inntökupróf bæði fyrir leiklistarnám í Listaháskólanum og við LAMDA ( London Academy of Music and Dramatic Art ) og komst ekki inn í LHÍ , en fékk hins vegar inngöngu í LAMDA , í Intensive Shakespeare and Jacobian-nám .
Svo fann ég mig svo vel í því og líkaði vel í London þannig að ég sótti um í Rose Buford og kláraði þar BA-gráðu í leiklist .
" Þau útskrifuðust bæði árið 2009 og ákváðu að vera um kyrrt í London og keppa við tugi þúsunda annarra leikara um hlutverk og verkefni .
Smári : " Eftir að hafa verið hér í þrjú ár , kynnst borginni og komið sér upp samböndum , hvers vegna ætti maður þá að fara strax heim aftur ? Ég vildi frekar láta reyna á málin hér .
Mér líður rosalega vel hérna , er að bæta mig sem leikari og vil sanna mig áður en ég kem heim .
Mér hafa boðist verkefni heima en ekkert orðið úr þeim enn .
" Dísa tekur undir það og reiknar út , með eilítið hrukkað enni , að hún sé búin að búa í London meira og minna í níu ár .
" Mér finnst æðislegt að búa hérna og lifa þessu lífi , þótt það komi stundum dagar þar sem mann langar að pakka saman og fara heim þá hristir maður það af sér mjög fljótt .
En við höfum jú alltaf þann möguleika , að fara heim , ef við gefumst upp á þessu harki .
" Fraus fyrir framan Kevin Spacey Dísa vinnur á líflegum matsölustað í Covent Garden " til að hafa einhverjar öruggar tekjur " og Smári vinnur einu sinni í viku á myndbandaleigu .
" En það er nú aðallega til að geta horft á fullt af bíómyndum ókeypis , " segir hann og brosir kankvís .
Árið 2013 hefur byrjað vel hjá honum og segir Smári að nú loksins sé hægt að tala um að hann sé í fullu starfi sem leikari .
" Það er búið að taka mig tvö ár að komast á þann stað að fólk sé farið að hafa samband við mig að fyrra bragði með verkefni .
" Innan skamms má meðal annars sjá hann í breskum auglýsingum fyrir Adidas .
Dísa lék nýlega í þáttaröð sem brátt verður sýnd á National Geographic-sjónvarpsstöðinni og las inn á heimildarmyndina Living with Lava , um íslensk eldfjöll , sem vann nýlega til verðlauna á kvikmyndahátíð í Kanada .
Bæði segja þau að London sé dýr borg fyrir neytendur lista en þó sé hægt að finna ódýra leikhúsmiða eða komast á fríar sýningar með réttu samböndunum .
Aðspurð hvort þau sitji um eða hafi hitt marga stórlaxa í bransanum , leikara og leikstjóra , segja þau svo ekki vera , enda sé aðalmálið að koma sér upp samböndum við " casting " fólkið , þ.e. þá sem haldi utan um ráðningarnar .
" Ég hitti samt Kevin Spacey einu sinni .
Hann er mikill aðdáandi leikhóps sem ég lék með eftir útskrift og í partíi eftir eina sýninguna gaf hann mér gin og tónik , blikkaði mig og sagði : " Nice job ! " en ég var alveg frosin og hafði ekki rænu á að tala við hann ! " segir Dísa og hlær að minningunni .
Smári rifjar þá upp að hann hafi verið kominn ansi nálægt því að leika í sjónvarpsauglýsingu fyrir FIFA-tölvuleikinn en á endanum hafi annar hreppt hnossið .
Smári , sem er mikill fótboltaáhugamaður , fól andllitið í höndum sér þegar hann sá auglýsinguna svo .
" Sá sem fékk hlutverkið þurfti bara að sitja á sófa við hliðina á Lionel Messi og spila við hann tölvuleik ! " Tæpur helmingur bekkjarins Íslendingar Sesselía Ólafsdóttir , 26 ára , og Haraldur Ágústsson , 28 ára , voru í sama bekk í ASAD ( The Academy of Science of Acting and Directing ) þar sem þau námu leiklist og leikstjórn frá 2008-2012 .
Sesselía : " Ég var í útlöndum og missti af inntökuprófunum fyrir LHÍ og fór í staðinn í prufur sem ASAD hélt á Íslandi en það voru alls fimm Íslendingar sem komust inn það árið , sem var ágætis fjöldi í 17 manna bekk , sem fækkaði svo niður í ellefu reyndar .
" Haraldur hafði tvisvar sinnum reynt að komast inn í leiklistarnámið í LHÍ , án árangurs , og var ákveðinn í að reyna í staðinn að komast inn í erlendan skóla þegar prufurnar fyrir ASAD voru haldnar .
" Og svo þegar maður er búinn að vera hérna í þrjú ár þá vill maður reyna sig hér fyrst , þótt í huganum sé ég alveg jafn opinn fyrir því að vinna heima .
" Sesselía : " Já , ég vildi ekki fara strax heim og hugsa svo " hvað ef ? " síðar meir .
Það eru mörg tækifæri hérna og ef maður er kominn með sambönd á annað borð er um að gera að nýta þau ! " Sesselía og Haraldur leigja hús ásamt tveimur öðrum í suðurhluta London og vinna við veisluþjónustu , barnapössun og á skyndibitastað til að eiga fyrir húsaleigunni .
Haraldur er þó kominn með verkefni næsta mánuðinn við að leika í barnaleikriti og Sesselía hefur verið við upptökur á kvikmynd , sem hún mun fá borgað fyrir ef sýningarrétturinn selst .
Haraldur : " Þetta er að allt að mjakast , það þýðir ekkert að gefast upp strax .
" Þau eru sammála um að öll verkefni hjálpi þeim við að byggja upp reynslu og bæta sig sem leikarar , þótt náminu sé lokið eru þau enn að læra .
" Ég er til dæmis að læra allskonar sirkusatriði í þessu barnaleikriti , sem mun eflaust nýtast vel í einhverju öðru síðar meir , " bætir Haraldur við .
Skrifstofuvinna að hluta Öll lýsa þau hinum hefðbundna degi leikarans sem nokkurs konar skrifstofuvinnu .
Þau þurfa að fara á netið á hverjum degi og skoða þau verkefni sem eru í boði , sem eru auglýst á sérstökum áskriftarsíðum , senda tölvupósta og sækja um .
Þau segja að á góðum degi sæki þau um allt af fimm verkefni .
" Það detta inn fjölmörg verkefni á hverjum degi , " segir Smári .
" Þótt samkeppnin sé mikil er markaðurinn einfaldlega svo stór að það er alltaf eitthvað í gangi sem gæti hentað þér .
" Þau segjast aldrei verða vör við að áhugi fólks minnki þegar í ljós kemur að þau eru útlendingar .
" Það virðist gera okkur áhugaverðari ef eitthvað er , " segir Sesselía .
Hin samsinna því og segjast hafa verið ráðlagt að draga fram sérstöðu sína , t.d. það að þau séu Íslendingar , til að standa upp úr á einhvern hátt .
Vissulega fái þau kannski frekar hlutverk útlendinga , þ.e. ekki Breta , en þau geti líka lært ákveðna hreima eftir handriti og með aðstoð talþjálfara , líkt og aðrir leikarar og þá skipti uppruninn ekki máli .
