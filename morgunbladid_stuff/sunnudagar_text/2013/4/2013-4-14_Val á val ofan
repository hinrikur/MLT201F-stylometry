Alþingiskosningar nálgast og valkostirnir á kjörseðlinum hafa sjaldan verið fleiri .
Í Sunnudagsblaði dagsins er birt nýstárlegt próf sem hægt er að nota til að taka ákvörðun í kjörklefanum .
Prófið byggist á því að nota siðfræðina við ákvarðanatöku og getur virst flókið í fyrstu en gagnast vonandi einhverjum , einkum þeim sem nú um stundir klóra sér í höfðinu yfir fjölda framboða og vilja taka upplýsta ákvörðun um hvernig ráðstafa skal atkvæðinu .
Konur upplifa ótrúlegustu hluti á meðgöngu , eins og úttekt Sunnudagsblaðsins leiðir í ljós .
Sumar fá fíkn í mold meðan aðrar þrá ekkert frekar en að finna lykt af bensíni .
Hrafn Gunnlaugsson talar um barneignir í viðtali í blaðinu í dag en hann á von á sínu sjötta barni kominn á sjötugsaldur .
Hann segist vel geta hugsað sér að gera fleiri kvikmyndir en lætur þó ekkert uppi um hvort hann er með mynd í smíðum .
Svava Johanssen og maður hennar Björn Sveinbjörnsson eru oft milli tannanna á fólki en hafa reynt á eigin skinni að lífið er ekki alltaf beinn og breiður vegur .
Í viðtali við Sunnudagsblað Morgunblaðsins segja þau frá því hvernig föðurmissir hefur markað þau bæði á ólíkum æviskeiðum og lýsa þeirri óvissu sem hrunið hafði í för með sér .
Eftir hrun vissu þau ekki frá degi til dags hvort fyrirtæki þeirra NTC hefði það af .
Eftirköst hrunsins hafa eflaust áhrif á atkvæði margra í kosningunum framundan .
Við reynum að gerast spámenn og sjá fyrir okkur hvaða flokkur eða flokkar eru líklegastir til að bæta okkar hag .
Framboðin eru fjölmörg en hitt er annað mál hvort spurn er eftir öllu því fólki sem telur sig þess umkomið að leiða þjóðina .
Því verður svarað á kjördag .
