Spjaldtölvur hafa marga ótvíræða kosti .
Eins og margir foreldrar hafa komist að er einn kostur þeirra sá hve börn eiga auðvelt með að læra að nota þær þar sem ekki þarf að nota mús eða lyklaborð til að stjórna aðgerðum .
Það getur komið sér vel þegar þarf að finna stundarfrið frá uppeldinu til að sinna öðrum verkum .
En er ráðlegt að láta börnum eftir að leika sér með spjaldtölvur ( eða snjallsíma ) til lengdar ? Stutta svarið er já , en einungis með skilyrðum .
Langa svarið er flóknara .
Sveinn Birkir Björnsson sveinnbirkir@gmail.com Samkvæmt könnun sem fjölmiðlarannsóknarfyrirtækið Nielsen framkvæmdi í Bandaríkjunum 2012 notuðu börn undir 12 ára aldri spjaldtölvur á 77% þeirra heimila þar sem þær voru á annað borð til staðar .
Mest voru þær notaðar til þess að spila leiki , en einnig til þess að nota ýmiss konar lærdómsforrit eða aðra afþreyingu en leiki , svo sem til að horfa á sjónvarpsefni .
Önnur könnun sem framkvæmd var í Bretlandi og Bandaríkjunum 2011 sýndi að 15% barna á aldrinum þriggja til átta ára fengu að nota spjaldtölvur foreldra , níu prósent áttu eigin spjaldtölvu og um 20% áttu eigin iPod .
Í sömu könnun töldu 77% foreldra að notkun spjaldtölva væri þroskandi fyrir börn .
Sambærilegar tölur eru ekki fáanlegar fyrir spjaldtölvunotkun barna hérlendis , en ef að líkum lætur væru þær tölur áþekkar .
Áhrif spjaldtölva lítið rannsökuð Spjaldtölvur eru tiltölulega nýjar af nálinni og því liggja engar rannsóknir fyrir um langtímaáhrif þeirra á þroska barna .
Margir sérfræðingar telja þó að það sé hægt að heimfæra niðurstöður fyrri rannsókna um skjátíma ( sjónvarpsáhorf og tölvunotkun ) að einhverju leyti upp á spjaldtölvur .
Nýlega sýndi íslensk rannsókn fram á tengsl á milli skjánotkunar og þunglyndiseinkenna hjá börnum á aldrinum 10-12 ára .
Börn sem notuðu tölvur í meira en fjórar klukkustundir á dag sýndu frekar þunglyndiseinkenni og taugasálfræðileg einkenni á borð við handskjálfta en börn sem eyddu minni tíma fyrir framan tölvuskjá .
Þetta eru sláandi niðurstöður við fyrstu sýn , en þó er tvennt sem hafa ber í huga í því sambandi .
Annars vegar sýndu gögnin að sterk tengsl við tímaskeiðið fjórar klukkustundir daglega og þar yfir , en ekki minni notkun .
Hins vegar var ekki hægt að greina orsakasamhengi í þessari rannsókn , það er að segja , það er ekki hægt að útiloka að börn sem sýni þunglyndiseinkenni fyrir verji lengri tíma fyrir framan tölvuskjáinn , fremur en að lengri tími framan við tölvuskjá orsaki þunglyndi .
Í Bretlandi hefur um skeið farið fram viðamikil rannsókn þar sem fylgst er náið með 19.000 börnum sem fædd eru um aldamótin síðustu ( 2000 , 2001 ) .
Í nýrri skýrslu sem byggist á þeirri rannsókn kemur fram að börn sem eyddu þremur klukkustundum eða meira framan við sjónvarp hvern dag við fimm ára aldur sýndu frekar einkenni hegðunarvanda og erfiðleika með tilfinningatengsl við sjö ára aldur en börn sem horfðu minna .
Börn sem eyddu sama tíma , þremur klukkustundum eða meira í að spila tölvuleiki , sýndu hins vegar ekki þessi sömu einkenni .
Það er betra að fara varlega í að draga ályktanir af þessum niðurstöðum , en þær virðast þó benda til þess að skjárinn einn og sér sé ekki vandamálið .
Spjaldtölvur tengdar betri námsárangri Rannsóknir á börnum undir tveggja ára aldri benda til þess að mikið sjónvarpsáhorf geti haft varhugaverðar afleiðingar á málþroska og félagsleikni þegar fram í sækir .
Þetta á sérstaklega við ef barninu er leyft að snæða fyrir framan sjónvarp , eða vera fyrir framan sjónvarpið þegar fjölskyldan ætti að njóta samvista , þar sem barnið lærir samskiptareglur og örvar málstöðvarnar .
Það hefur þó verið bent á það að það er ekki endilega tæknin sem skiptir máli þar , því barn sem fær litabók og liti við matarborðið er heldur ekki þátttakandi í samskiptum við matarborðið .
Vandamálið við að yfirfæra rannsóknir á sjónvarpsáhorfi á notkun spjaldtölvu er fyrst og fremst fólgið í að þó svo bæði tólin noti skjá , eru þau í eðli sínu ólík , þar sem spjaldtölva er gagnvirk , en sjónvarpið ekki .
Þrátt fyrir að fáar rannsóknir liggi ennþá fyrir , benda nýlegar rannsóknir til að notkun spjaldtölvu geti haft töluverð jákvæð áhrif á þroska ungra barna , svo sem fínhreyfingar .
Þá hafa mörg lærdómsforrit sýnt fram á jákvæða fylgni við annan þroska , svo sem málþroska , orðaforða , ritun og stærðfræði .
Bandarísk könnun á iPhone-forriti sem kallast " Martha Speaks " ( ísl. Martha talar ) sýndi fram á 31% aukningu að meðaltali á orðaforða hjá börnum á aldrinum 3-7 ára yfir tveggja vikna tímabil .
Fimm ára börn juku orðaforða sinn að meðaltali um 27% , og þriggja ára börn um 17% .
Önnur könnun sem fram fór í Bandaríkjunum sýndi að börn sem léku sér í fimm daga með iPad-leik sem heitir Motion Math og kennir tugabrot bættu árangur sinn á prófum um tugabrot um 15% .
Viðameiri rannsókn sem fram fór í skóla í San Francisco , þar sem iPad-forrit var notað til að kenna algebru , sýndi að 78% barna sem notuðu forritið sýndu góða færni í algebru á prófum , samanborið við 59% í samanburðarhópnum .
Eins og áður segir er ekki mikil reynsla komin á notkun barna á spjaldtölvum og erfitt að segja nákvæmlega til um hver áhrifin eru .
Þær upplýsingar sem við þó höfum virðast þó benda til að hófleg notkun barna á spjaldtölvum geti jafnvel gert börnum gott .
Það er þó áreiðanlega ástæða til að fylgjast með notkuninni og passa að hún keyri ekki fram úr hófi .
Ráð til foreldra Settu ströng tímamörk Rannsóknir sýna fram á fylgni milli óhóflegs skjátíma og ýmiss konar þroska- og hegðunarvandamála .
Það er full ástæða til að setja ströng tímamörk um notkun .
Gott ráð getur verið að koma sér saman um hvað eru heppileg tímamörk ( daglega eða vikulega ) .
Stilltu klukku og láttu hana hringja á fyrirfram ákveðnum tíma ( hálftíma , klukkutíma , eða hvað það er ) .
Þegar klukkan hringir er skjátíma lokið .
Hafðu spjaldtölvuna læsta og gættu þess að barnið geti ekki tekið úr lás án þíns samþykkis .
Fylgstu með efninu Fylgstu með því hvaða leiki barnið spilar og fullvissaðu þig um að þeir séu við hæfi .
Börn sem spila leiki við rétt þroskastig hafa sýnt jákvæðari niðurstöður í rannsóknum á notkun .
Veldu frekar leiki fyrir barnið sem hafa lærdómsgildi .
Fylgstu með kostnaðinum Margir barnaleikir eru þess eðlis að grunnútgáfa er ókeypis en greiða þarf fyrir ýmiss konar viðbætur til að halda leiknum áfram .
Það getur verið auðvelt að búa til talsverðan kostnað með því .
Gættu þess að barnið geti ekki keypt viðbætur eða nýja leiki án þíns samþykkis .
Láttu notkun ekki bitna á samskiptum Það er mikilvægt að viðhalda sameiginlegum stundum og rækta samskipti .
Láttu barnið ekki spila við matarborðið .
Reyndu að nota tækifærið til að ræða við barnið um til hvers það notar spjaldtölvuna og þann mögulega ávinning sem það hefur af notkun hennar ( hvað lærðirðu í skólanum í dag ? ) .
Gættu að tengingum við samfélagsmiðla Margir leikir eru þess eðlis að þeir eru félagslegir og miðað er við að þeir séu spilaðir við vini á Facebook eða við aðra leikmenn .
Gættu að því við hvern barnið spilar .
Í sumum tilfellum getur verið ráðlegt að loka á tengingar við samfélagsmiðla .
Spilaðu við barnið Tölvuleikir geta verið ágæt leið til að mynda tengsl við barnið og takast á við sameiginlegar áskoranir og leysa verkefni í hóp .
Notaðu tækifærið til að leika við barnið og nýttu tölvuleikinn til að auka og bæta samskiptin í stað þess að það spili ævinlega í einrúmi eða við aðra leikmenn .
