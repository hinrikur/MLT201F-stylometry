Það hefur varla farið fram hjá mörgum að sænska fyrirtækið Spotify opnaði íslenskum notendum aðgang að þjónustu sinni í síðastliðinni viku .
Þar með hafa Íslendingar , líkt og frændur okkar á Norðurlöndunum og aðrir notendur víða um heim , aðgang að rúmlega 20 milljónum laga í tónlistarsafni Spotify .
Þetta eru frábærar fréttir fyrir áhugafólk um tónlist hér á landi , en tónlistarmenn hafa þó margir lýst áhyggjum sínum af þessari þjónustu .
Allar götur síðan Napster gerði fjöldanum kleift að stunda skráarskipti með einföldum hætti , hefur tónlistariðnaðurinn barist við að stemma stigu við minnkandi sölu og samdrátt í tekjum tónlistarmanna af listsköpun sinni .
Apple reyndi fljótlega að fylla þetta gat með iTunes tónlistarsölunni , og hinum vinsæla iPod mp3 spilara , en það hafði takmörkuð áhrif .
Snemma heyrðust þær raddir að einhvers konar kranaþjónusta , þar sem ótakmörkuð tónlist væri í boði fyrir fast mánaðargjald , væri lausn þessa vanda , en það var ekki fyrr en með tilkomu Spotify árið 2008 sem slík þjónusta náði einhverri fótfestu .
Undanfarin ár hefur hægt á samdrætti í tónlistarsölu , sem hefur verið viðvarandi síðan 1999 , og á síðasta ári jókst tónlistarsala á milli ára í fyrsta skipti í 13 ár .
Þar munaði mestu um sölu á rafrænni tónlist , einkum í gegnum streymiþjónustur á borð við Spotify .
Þetta eru jákvæðar fréttir fyrir tónlistarbransann í heild sinni .
Það eru líka jákvæðar fréttir að með auknum vinsældum streymandi tónlistar hefur tekist að draga verulega úr ólöglegu niðurhali á tónlist , og mætti jafnvel segja að búið sé að afglæpavæða tónlistarhlustun á ný .
Ekki allir sáttir Það er ljóst að fréttir af vinsældum Spotify , og svipaðra fyrirtækja á borð við Rdio og Deezer ( sem bæði hafa nýlega opnað fyrir íslenska notendur líka ) eru sem tónlist í eyrum plötuútgefenda , þar sem þær tryggja þeim tekjur þar sem engar voru áður .
Enda er það og staðreynd að stærstu hluthafar Spotify eru plötuútgefendurnir Warner Music , EMI , Sony og Universal .
En tónlistarmenn hafa kvartað undan því að þeir fái lítið að sjá af þeim peningum sem streymiþjónustur á borð við Spotify skapa , og hafa sumir gengið svo langt að láta fjarlægja tónlist sína þaðan , þar sem upphæðirnar séu svo litlar að það taki því ekki að vera með .
En nú vandast málið , því greiðslur til tónlistarmanna frá streymiþjónustum eru ekki eins auðvelt reiknidæmi og margur kynni að halda og því nauðsynlegt að fara í smá stærðfræðiæfingar .
Og umræðan er vandmeðfarin , því mörg þau lögmál sem voru í gildi um tónlistarbransann fyrir 15-20 árum síðan eru ekki lengur í gildi .
Frá stofnun hefur Spotify greitt rúmlega 500 milljónir Bandaríkjadala ( ca .
60 milljarða kr. ) til flutningsrétthafa , en 70% af öllum tekjum fyrirtækisins eru greidd út til flutningsrétthafa .
Á þessu ári gerir fyrirtækið ráð fyrir að greiða 500 milljónir dala til viðbótar .
Það eru svo samtök flutningsrétthafa í hverju landi ( STEF á Íslandi ) sem sjá um greiðslur til útgáfufyrirtækja og tónlistarmanna .
Hlutur tónlistarmannsins er reiknaður út samkvæmt samningum hans við útgáfufyrirtæki .
Nokkrir tónlistarmenn hafa opnað bækur sínar og fjallað um tekjur af tónlistarspilun á Spotify .
Einn þeirra er tónlistarmaðurinn Jon Hopkins ( annar helmingur dúósins King Creosote & Jon Hopkins ) sem staðhæfir að hann hafi fengið greidd átta pund fyrir 90.000 spilanir á Spotify .
Erik Nielsen , sem er umboðsmaður hljómsveitarinnar A Genuine Freakshow , segir hins vegar að sveitin hafi fengið greitt 7,3 pund fyrir 1.923 spilanir .
Hér er um talsverðan mun að ræða , og augljóst að ekki fá allir greitt eftir sömu formúlu .
Að sögn Nielsens liggur munurinn fyrst og fremst í því að þeir í A Genuine Freakshow gefa efni sitt út sjálfir , en ekki í gegnum útgefanda líkt og King Creosote & Jon Hopkins .
Nielsen og fleiri hafa því haldið því fram að lágar tekjur tónlistarmanna af streymi séu ekki tónlistarveitunum að kenna , heldur samningum tónlistarmannanna við sína útgefendur .
Spotify meira virði en útvarp ? En það er fleira sem ber að athuga í þessum útreikningum .
Tónlistarmenn hafa gjarnan lagt að jöfnu hvað hlustun á lag borgar samanborið við það hvað Spotify greiðir fyrir hverja hlustun á lagi .
Þetta er vandasamur samanburður .
Í hvert sinn sem lag er spilað á Spotify er það oftast nær spilað fyrir einungis einn hlustanda .
Í hvert skipti sem lag er spilað í útvarpi er það spilað fyrir þúsundir , og jafnvel milljónir hlustenda .
Eftir því sem næst verður komist , greiðir Spotify um það bil 0,5-0,7 cent á hverja hlustun , eða 5000-7000 dali fyrir milljón spilanir .
Ástralski hagfræðingurinn David Touve hefur reiknað út að miðað við meðalhlustun á útvarp í Bretlandi og greiðslur útvarpsstöðva til flutningsrétthafa greiði Spotify raunar 36 sinnum hærra verð á hvern hlustenda heldur en breskar útvarpsstöðvar .
Margir sem skoðað hafa þetta mál ofan í kjölinn benda á að helsta vandamálið sé að Spotify og aðrar streymiþjónustur séu einfaldlega ekki orðnar nógu stórar .
Í dag eru notendur Spotify um 24 milljónir .
Flestir þeirra eru í svokallaðri fríáskrift , en með henni er hægt að nota Spotify í nokkra klukkutíma á viku gegn því að fluttar séu auglýsingar á nokkurra laga fresti .
Tekjur Spotify af auglýsingasölu eru hins vegar litlar .
Til þess að dæmið gangi upp þarf Spotify að breyta sem flestum frínotendum í áskrifendur .
Sem stendur hefur Spotify um 6 milljónir áskrifenda um allan heim .
Og eftir því sem þessi tala hækkar , vænkast hagur tónlistarmanna .
Metallica veðjar á Spotify Það vakti talsverða athygli í desember þegar hljómsveitin Metallica tilkynnti að hún ætlaði að opna fyrir alla sína tónlist á Spotify , en hún hafði fram að því ekki haft lög sín í boði þar , enda varð hún fræg að endemum fyrir að hafa farið í mál við bæði Napster og aðdáendur sína vegna ólöglegs niðurhals á sínum tíma .
Metallica-liðar hafa lengi getið sér gott orð fyrir viðskiptavit , og víst er að þar á bæ hafa menn gott yfirlit yfir fjármálin .
Það þótti því mörgum tíðindum sæta þegar umboðsmaður hljómsveitarinnar , Cliff Burnstein , sagði að þó að streymi kæmi niður á sölu væri ekki allt tapað .
Samkvæmt útreikningum hans og hljómsveitarinnar , gera þeir ráð fyrir að það þurfi um það bil 20 milljónir áskrifenda til þess að streymi verði meira virði fyrir hljómsveitina heldur en sala á rafrænni tónlist .
Það er ljóst að Spotify leggur mikið í sölurnar að fjölga áskrifendum .
Það hefur þrengt verulega að framboði fríáskriftarinnar sem greidd er með auglýsingum undanfarið , til þess að lokka fleiri notendur í áskrift , en 83% af tekjum Spotify koma af áskriftarsölu .
Og víða hefur það gengið vel , ekki síst á Norðurlöndunum , en í Noregi jókst sala um 7% á síðasta ári , og var þar nær eingöngu um að ræða aukningu í sölu áskrifta að streymiþjónustum .
Í Svíþjóð jókst sala tónlistar um 13,8% , en þar var streymi ábyrgt fyrir rúmlega 90% af rafrænni tónlistarsölu í landinu , en rafræn tónlistarsala nam 63% allrar tónlistarsölu í landinu .
Enda bera sænskir tónlistarmenn jafnan Spotify vel söguna .
Samhliða því sem Spotify opnaði fyrir Íslandsmarkað , var opnað fyrir sjö önnur lönd , þar á meðal í Singapúr , Malasíu og Hong Kong , í þeirri viðleitni að ná fótfestu í Asíu .
Takist það er eins víst að greiðslur til tónlistarmanna snarhækki í kjölfarið .
Í öllu falli er víst að sá veruleiki sem tónlistarmenn bjuggu við fyrir aldamót er horfinn og kemur aldrei til baka .
Með tilkomu nýrrar tækni hafa forsendur fyrir sölu tónlistar breyst mikið og það er óraunsætt að ætla að plötusala eigi einhvern tímann eftir að ná sér á strik á ný .
Afspilunartæki dagsins er sími , og hann krefst rafrænnar tónlistar .
Streymi er tiltölulega nýr möguleiki til tekjuöflunar fyrir tónlistariðnaðinn .
Það er ljóst að áskriftum þarf að fjölga verulega og tónlistarmenn þurfa að huga vel að útgáfusamningum sínum .
Í fyrsta skipti er þó raunhæft að tala um ljós við enda ganganna , því streymi virðist bjóða upp á raunhæft tekjumódel þegar fram í sækir .
Víst er að póstburðarmenn víða um heim hefðu tekið því fegins hendi að fá sambærilegar lausnir í árdaga tölvupóstsins .
