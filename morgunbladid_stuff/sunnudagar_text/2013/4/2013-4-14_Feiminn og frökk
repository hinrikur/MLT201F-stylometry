Svava Johansen og Björn Sveinbjörnsson áttu bæði langan feril að baki í tískuheiminum þegar þau loks kynntust árið 2005 .
Síðan þá hafa þau starfað hlið við hlið og eru jafnframt bestu félagar .
Þau segjast geta verið öfgakennd og þoli ekki að vera númer tvö .
En þau eru einnig ólík , hann feiminn og hún frökk .
Júlía Margrét Alexandersdóttir julia@mbl.is Einhverra hluta vegna höfðu leiðir Björns Sveinbjörnssonar og Svövu Johansen ekki legið saman áður þegar þau kynntust loks árið 2005 .
Samt höfðu þau bæði lifað og hrærst í tískuheiminum , Björn að vísu sem fyrirsæta erlendis og Svava hér heima í verslunarrekstri frá því hún var 17 ára .
Þegar þau loks fundu hvort annað skelltu þau sér saman út í laugina og hafa unnið saman hlið við hlið síðan .
Þrátt fyrir gamanlaust tímabil í viðskiptum hérlendis síðustu árin segjast þau nærast á glettni og hafa gleðina í öndvegi .
Og líkt og fyrirliði landsliðsins í handbolta " bíbaði " sig í gegnum Ólympíuleikana hér um árið segist Svava hafa " secretað " sig í gegnum hrunið .
Hún var ekki svo galin líkingin sem blaðamaður heyrði fyrir nokkrum árum þegar Svövu Johansen var jafnað saman við Madonnu .
Madonna hefur alltaf náð að þróast og aldrei helst úr lestinni í poppheiminum .
Svava er ein fárra sem hafa á sama hátt náð að halda íslensku tískuveldi gangandi , þróað það og ekki misst úr yngstu aldurshópana í NTC-veldinu , sem fleirum er kannski tamt að kalla Sautján-veldið .
Ótrúlegt en satt : Svava hefur afgreitt tískufatnað yfir búðarborðið í meira en þrjátíu ár .
Fyrst sem unglingsstelpa í Karnabæ og þegar hún var aðeins 17 ára hóf hún eigin rekstur .
Hún er heldur ekkert svo ólík Madonnu , báðar kröftugar og ákveðnar .
Að minnsta kosti er það fljótrist skissa , eðlilega , það krefst þróttar að ná langt í viðskiptum .
Björn segist ekki vera öðruvísi en margir ; alveg hafa haft það á hreinu að Svava væri gribba .
Björn " Ég get sagt það þótt Svava heyri enda er ég búinn að segja henni það áður .
Ég leit á hana sem algjöra gribbu , hélt að hún væri bara frek og stjórnaði sínu með harðri hendi .
En svo er það nú þannig og þegar þú ert kona í viðskiptum , lætur í þér heyra og ert með skoðanir – að þá heyrist gjarnan : " Já , þessi frekja þarna .
" Og karlinn í sömu stöðunni er auðvitað ekkert nema nagli .
Ég viðurkenni það bara ; ég féll í þessa gryfju .
Ég var alveg í pakkanum " þetta er sko ekki kona sem ég myndi þora í " .
Ég verð nú að segja að þú komst mér mikið á óvart .
En um leið og fólk er ekki gungur er ekki þar með sagt að það sé óbilgjarnt .
En auðvitað er Svava glettilega stjórnsöm .
Hún stjórnar öllu .
" ( Björn brosir ) .
Svava er mikil áhugamanneskja um stjörnumerkin og þegar hér var komið sögu hafði hún reiknað það rétt út að blaðamaður væri í nautsmerkinu .
Svava " Heldurðu að þér sé trúað ? Blaðamaðurinn er í nautsmerkinu eins og þú .
Nautin vita alveg að það eru þau sem stjórna í raun öllu , þið eruð bara svo skemmtilega lúmsk og notið augnsvip sem fyllir heilt herbergi .
" Björn " Svona án þess að nokkur taki eftir , meinarðu .
Kann ég skil á stjörnuspeki ? Nei , ég veit ekkert um stjörnumerkin nema að Svava er steingeit því hún sagði mér það .
" Svava " Steingeitin er metnaðargjörn og á það til að vera stundum stíf .
En geitin vill alltaf vera að klifra upp .
" Björn " Getur hún verið stíf , segirðu ? " Svava " Já , allt í lagi , við getum verið svolítið stífar en við erum nú líka alltaf voða góðar , er það ekki ? Sagt er að steingeitin fæðist gömul en deyi ung .
Ég kannast alveg við að ég tek hlutum ekki eins alvarlega og ég gerði hér áður og er miklu afslappaðri .
Mér líður mjög vel með að vera steingeit .
Svo losnar um allt og við verðum kærulausari með árunum .
Ég finn það sjálf að það hentar mér mjög vel að vera í kringum létt og skemmtilegt fólk því ég hrífst auðveldlega með og kann alveg að hafa gaman .
" Björn " Já ...
einmitt .
Svava vinnur yfirleitt langt fram á nætur og hún er alltaf með hugann við starfið en mér hefur verið að takast að ná henni í burtu .
Við eigum til dæmis golfið sem sameiginlegt áhugamál .
Við spilum mikið á sumrin og stundum förum við til útlanda með skemmtilegum vinum á fallega golfvelli .
Eiginlega eru það bestu fríin okkar .
" Svava " Ég er svo sammála því – golfið er frábært í alla staði .
Keppni , samvera með frábæru fólki , útivera .
" Getur lífið eitthvað verið dásamlegra ? " eins og Halli vinur okkar segir svo oft .
Svo fórum við í skíðafrí til Lech núna í febrúar og það var sérstök og yndisleg upplifun .
Ég er ekki mikil skíðamanneskja en ég fílaði þetta í botn .
Að komast upp á fjallstopp í björtu veðri , það brakar í nýföllnum snjónum og sólargeislarnir brjótast út .
Þetta er annað áhugamál sem ég held að við munum reyna að verja meiri tíma í .
Snjór , sól , skíði , útivera , litlir snapsar og mikill hlátur .
Við elskum þetta eins og golfið .
" Hvaða hugmyndir hafði Svava um Björn áður en þau urðu hvort á vegi annars ? Heilsuðust þau á förnum vegi eða voru alls ókunnug hvort öðru ? Björn " Segjum bara eins og er , hún Svava var búin að vera á eftir mér í mörg ár .
Hún var tjúlluð í mig .
" ( Þau skella upp úr ) .
Svava " Nei , þetta er nú ekki alveg svona , en þetta var svolítið fyndið .
Þegar við hittumst á Akureyri , bæði búin að vera skilin í nokkra mánuði , spurði ég hann hvort við hefðum einhvern tímann hist .
" Björn " Og ég sem hafði bæði talað við hana í heilan hálftíma svona 15 árum áður og verið í afmælinu hennar ! " Svava " Það datt af mér andlitið þegar hann sagði mér að hann hefði verið í afmælinu mínu .
Mér fannst ég verða að fullvissa mig og hringdi í nokkrar vinkonur mínar : " Manst þú eftir honum Bjössa í afmælinu mínu ? " En þetta skýrðist allt .
Hvað afmælið varðar þá var ég með 250-300 manna afmælisveislu í Þjóðleikhúskjallaranum og hann kom þangað , alveg undir rest í félagsskap eins afmælisgestsins og ég hitti hann ekki sjálf .
Þess má geta að ég hafði alveg vitað að það væru tvö íslensk karlmódel að starfa erlendis og bæði hétu Björn svo ég var ekki alveg út úr .
Ég hafði kannski séð hann á ljósmynd fyrir tíu árum eða svo , en sýnilega ekki spáð meira í það .
" Björn " Auðvitað vissi ég hver hún var .
Það vita allir hver Svava Johansen er , hundrað ár aftur í tímann .
" Svava " Takk Bjössi ...
hundrað ár ! En svo ég reki aðeins smáatriðin þá hafði Systa vinkona mín sem rekur Kentucky Fried Chicken boðið mér að koma norður með sér til Akureyrar á skíði , mér og syni mínum .
" Þið bara komið með okkur og við förum á skíði .
Þú nýskilin og svona .
" Svo kom í ljós að Kentucky var með árshátíð á föstudagskvöldinu og hún ætlaði þá bara að koma daginn eftir og hitta okkur öll í bústaðnum .
Nema hvað , hún kemur með Bjössa með sér , sem hún hafði þekkt í allmörg ár og þegar ég kem fram á náttfötunum , sérlega fersk eða þannig , situr hann þar og kynnir sig .
" Björn " Eins og ég segi , hún féll algjörlega fyrir mér .
Brjáluð í mig síðan ! " Föðurmissir mótaði Björn og Svava eru bæði Reykvíkingar .
Björn ólst upp í Breiðholtinu , Svava í Laugarneshverfinu , Svava er fædd árið 1964 og Björn árið 1968 .
Faðir Svövu var stórkaupmaðurinn Rolf Johansen og Björn segist hafa alist upp við allt annað umhverfi en Svava .
Björn " Ég held að bakgrunnur okkar Svövu sé eins ólíkur og hann geti verið .
Ég fæddist í Reykjavík , faðir minn , Sveinbjörn Kristinsson , var kjötiðnaðarmaður , mamma , Björg Margrét Sigurgeirsdóttir , er sjúkraliði og vann lengst af á Landspítalanum , en við bjuggum í Breiðholtinu .
Að vísu fluttumst við til Ástralíu þegar ég var eins árs og þar bjuggum við þangað til ég var sjö ára .
Ætli við höfum ekki verið ósköp venjuleg fjölskylda en ég fann svolítið að fótunum var kippt undan manni þegar pabbi dó þegar ég er tvítugur .
Hann hafði alltaf verið til staðar og alveg í bókstaflegri merkingu því hann vann aðeins nokkur hundruð metra frá heimilinu – í Ásgeirskjöri .
Maður heldur alltaf að þetta komi fyrir einhverja aðra og ég var lengi að yfirvinna söknuðinn og ég sé það núna hvað ég var ungur .
Maður var að byrja lífið , á fullu í fótboltanum og spenntur fyrir því sem framundan var .
Það var skrýtið að hafa hann ekki lengur sér við hlið .
En hvað varðar bakgrunn okkar Svövu þá var faðir hennar auðvitað einn helsti kaupmaður landsins svo þetta hefur væntanlega verið mjög ólíkt hjá okkur .
" Svava " Vissulega hefur það verið ólíkt en pabbi hafði það alltaf í forgrunni í okkar uppeldi að maður yrði að hafa fyrir hlutunum .
Sjálfur kom hann efnalítill frá Reyðarfirði , byggði upp sitt viðskiptaveldi , Rolf Johansen & Co , sem er nú rekið af bróður mínum Ásgeiri .
Ég var því farin að vinna 11 ára gömul í sjoppu , komin í matvörubúð 12 ára og endaði svo hjá Gulla í Karnabæ 14 , 15 og 16 ára gömul .
Það þótti sjálfsagt að maður ynni sér inn pening .
Samviskusamlega lagði ég peninginn minn inn á reikning í Landsbankanum sem var á Langholtsvegi og kom reglulega við til að skoða eignastöðuna ! En auðvitað naut maður fjárhagslegs öryggis frá pabba og móðir mín , Kristín Ásgeirsdóttir , veitti okkur öruggt skjól í sínu uppeldi .
Ég var heppin , mér finnst ég hafa verið mjög lánsöm með foreldra .
Pabbi vildi að við kynnum ensku vel því sjálfur þekkti hann hve miklu máli tungumálakunnátta skiptir í viðskiptum .
Við fórum því öll sex systkinin í enskuskóla , ég fór fjögur sumur og það var dýrmæt reynsla .
Ég fann hvað ég hafði alltaf verið mikil pabbastelpa þegar hann lést fyrir nokkrum árum .
Minn áhugi á viðskiptum , framkvæmdagleðin og sá hraði sem þeim fylgir , sem ég kann vel við , er án efa kominn frá honum .
Ég skildi hann betur þegar ég fór að eldast og hversu mikil vinna þetta er .
Hann var mikill gleðimaður og þótt hann ofdekraði okkur ekki þá skorti okkur aldrei neitt .
Ég hef heyrt margar sögur eftir að hann féll frá af því hve gjafmildur og rausnarlegur hann var við fólk .
Hann var svolítið hrjúfur á yfirborðinu en með stórt og gott hjarta og gat auðveldlega fyrirgefið fólki .
Ég finn þann eiginleika í sjálfri mér .
Ég get fyrirgefið voðalega margt ef fólk er innst inni gott .
" Björn segir að fyrst búið sé að tala um það sem ólíkt sé með þeim þá sé mjög margt sem þau eigi sameiginlegt .
Þau séu til dæmis bæði ágæt í því sem Svava nefndi síðast – að eygja kjarnann í fólki , þekkja heiðarleika frá óheiðarleika og Björn segir að það gagnist þeim vel í viðskiptum .
Bransinn sé á gráu svæði þar sem margt slæmt líðist og þau hafi fundið fyrir því eftir hrun .
Björn kemur inn í fyrirtækið fljótlega eftir að þau Svava byrja saman og tekur við framkvæmdastjórastöðu fyrirtækisins á uppgangstíma í þjóðfélaginu .
Svava segist hafa séð strax að þau gætu átt skap saman í starfi .
Erfiðari róður tekur við í lok árs 2008 .
Svava : " Ég keypti Bolla , fyrrverandi manninn minn , út úr fyrirtækinu árið 2005 .
Árin 2006 og 2007 verða svakalega fín ár og 2008 leit vel út en svo kom hrunið .
Fyrirtækið var með erlend lán og það tók tvö og hálft ár að semja við bankann og í langan tíma vissi ég í raun ekki hvorum megin línunnar við stóðum .
Áttum við fyrirtækið eða áttum við það ekki ? Á sama tíma þurftum við að hvetja starfsfólkið áfram , að lifa eðlilegu lífi og halda áfram að vinna .
Sjálfur þurfti maður að sofna á kvöldin og vakna eitt spurningarmerki á hverjum morgni .
Ég lærði helling af þessu tímabili og ekki síst hvað það varðar að láta ekki örvæntingu ná tökum á sér og reyna að treysta því að hlutirnir muni fara vel .
Það var það eina í stöðunni .
Ég hengdi upp fjögur spil með jákvæðum skilaboðum á vegginn í fataherberginu .
Svona " secret " -spil .
Á þeim stóð meðal annars : " Þetta á eftir að takast vel " , en á myndinni voru tveir aðilar að handsala eitthvað , og " mundu að þú ert heppin " .
Ég horfði á spilin á hverjum einasta degi og jú , það má segja að ég hafi tekið secret-pakkann á þetta .
Ég fann mína leið til að ná ró og jafnvægi því hvernig áttum við annars að reka fyrirtækið áfram ? En það var erfitt að vinna í þessu umhverfi og margir sópuðust út af markaðnum og aðrir skiptu um kennitölur .
Við biðum og vonuðum að við gætum samið , að fara réttu leiðina var prinsipp .
Ég hef trú á því að það sé karma í lífinu og góðir hlutir komi til baka , í einhverri mynd .
" Björn " Viðskiptavinir og birgjar Svövu eru gamlir vinir hennar sem ég hef fengið að kynnast eftir að ég kom inn í fyrirtækið og ég hef sjálfur lært mikið .
Maður er orðinn sjóaður og er afar fljótur að spotta það út hverjir eru heiðarlegir í geiranum .
Við skynjum það yfirleitt strax á fyrsta fundi ef sambandið er ekki okkar tebolli .
Við drögumst að hreinu og beinu fólki og við höfum fattað það með árunum að vinir og fólkið í kringum okkur hefur allt þessa eiginleika .
" Svört atvinnustarfsemi skemmir fyrir Finnst ykkur , sem eruð í hringiðu viðskiptalífsins , að hlutirnir séu á uppleið ? Svava " Mér finnst erfitt að meta það .
Fleiri útlendingar koma til landsins sem getur haft áhrif á það að veltan er meiri en það þarf ekki að vera að Íslendingar sjálfir hafi meiri peninga milli handanna .
Svo eru tvö hagkerfi í gangi .
Það er svarta hagkerfið og svo þetta sem við tilheyrum og við höfum fundið fyrir því að vera að missa starfsfólk því fólk fær borgað svart annars staðar .
Það er ekki hægt að keppa við slíkt og við höfum haft samband við Vinnueftirlitið og beðið það að skoða þessi mál nánar .
" Björn " Við sjáum aukningu hjá okkur og okkur finnst við sjá ljós við enda þessara ganga en ég hugsa að margt spili þar inn í , það eru til dæmis kosningar framundan .
Það sem vill hins vegar oft gleymast er að atvinnulífið er í höndum fyrirtækjanna í landinu og það er virkilega þungur róður að reka fyrirtæki í dag .
Ríkið rekur ekki Ísland heldur eru það fyrirtækin og það þarf að skapa þeim umhverfi sem þau geta fótað sig í .
" Svava " Það er svo margt sem hefur gert það að verkum að mörg fyrirtæki geta ekki lengur skapað fólki atvinnu .
Hinir ýmsir skattar á fyrirtæki og tryggingagjöld hafa verið hækkuð mikið fyrir utan aðra skatta á einstaklinga , auðlegðarskatturinn er til að mynda ekkert annað en þjófnaður , verið er að seilast í vasa fólks eftir peningum sem búið er að borga af og fólk á – hvað er það ? Vegna þessa hefur fólk sem á eitthvað aukreitis flutt af landi brott .
Vissulega er þó alltaf eitthvað jákvætt í svona ástandi – við sjáum til dæmis að fólk metur það mikils að hafa vinnu og leggur sig miklu meira fram við að standa sig .
Starfsmannahópurinn okkar er um 160 manns , í 17 verslunum , og sá hópur fær aldrei nóg hrós , traust og gott fólk sem ber hag fyrirtækisins fyrir brjósti .
" Björn " Auðvitað höfum við skoðun á þessu því við lifum og hrærumst í framlínunni .
Fyrirtækin í landinu eru í kröggum og það hefur mistekist að skapa þeim umhverfi sem þau geta starfað í .
" Svava " Útflutningurinn hefur bjargað efnahagnum .
Krónan kom okkur að einhverju leyti í okkar ógöngur en um leið hefur hún átt stóran þátt í að horfurnar eru betri .
Við seljum vörur út og fáum " margar krónur " fyrir , þannig að viðskiptajöfnuðurinn okkar er jákvæður .
Það er það sem er að bjarga okkur en ekki aðgerðir ríkisstjórnar .
En ef ég tek bara mið af okkar rekstri þá finnum við að viðskipti við erlenda ferðamenn , sérstaklega á Laugaveginum , muna miklu .
Dýrari verslanirnar okkar , Eva og Kultur , Kultur menn ganga mjög vel og við erum að færa Sautján aftur í það horf sem hún var ; milliverð á merkjavöru , með vinsæla skandinavíska hönnun , þar á meðal íslenska .
Eftir hrun gerðum við hana talsvert ódýrari og fluttum inn önnur merki .
Hún hefur alltaf verið vinsæl verslun með mikla veltu en sveiflaðist í hruninu , aðallega dömumegin .
Það hefur verið okkur kappsmál og skemmtilegt verkefni að ná henni á þann stað sem hún er að komast aftur á núna .
" Björn " Við Svava erum bæði þannig að við viljum sjá árangur .
Við viljum alltaf gera betur og ég held að það sé smitandi .
Kannski erum við Svava svolítið öfgakennd , erum varla búin að landa einu verkefni þegar næsta og þarnæsta er komið á teikniborðið .
Vinnan okkur er skemmtileg af því að við höfum bæði áhuga á henni .
En við gerum líka ólíka hluti .
Svava er á kafi í tískunni , fylgist nákvæmlega með öllum straumum , sniðum og litum – ár fram í tímann – en ég tek ekki áhættu og er í sömu klassísku fötunum ár eftir ár .
Ég er að vísu kominn úr svörtum fötum í blá og grá .
En svo er svartur víst að koma aftur inn svo það er allt í lagi að vera í svörtu .
En þetta eru sko hlutir sem ég sé alls ekki fyrir .
" Það er farið um víðan völl þennan eftirmiðdag í Fossvoginum þar sem Björn og Svava búa með 16 ára syni Svövu , Ásgeiri Frank , og hundinum Lucas .
Það liggur í loftinu að þrátt fyrir að þau vinni fram á kvöld , oft saman í tölvunum eftir kvöldmat , kunni þau að grípa daginn .
Björn " Við tökum lífið ekkert of alvarlega , það er aldrei leiðinlegt hjá okkur , bara skemmtilegt .
Heldurðu að öðrum finnist við ekki örugglega líka skemmtileg , Svava ? ( Björn setur upp einkennilegan svip ) .
Ég er eiginlega nokkuð viss um það .
" Svava " Haha , jú ég vona það , annars er það þá þeirra vandamál ! Áhugamálin okkar ? Við spilum auðvitað golf og svo veiðum við lax , eigum yndislega fjölskyldu og skemmtilegan vinahóp .
Við grípum oft í spil og spilum jafnvel upp á peninga á kvöldin og þegar við förum til London finnst okkur hrikalega gaman að kíkja í spilavíti .
" Björn " En Svava sér um allt þetta heilsudæmi .
Hún er með blóðflokkamataræðisbók á náttborðinu og ég borða bara það sem mér er sagt að borða .
" Svava " Ég bað hann að athuga í hvaða blóðflokki hann væri og sagði honum að ég væri í B- sem væri frekar sjaldgæfur blóðflokkur .
Hann var auðvitað viss um að fyrst sá blóðflokkur væri eitthvað spes þá væri hann pottþétt í honum líka .
Svo kom á daginn , mörgum árum síðar , að hann hafði rétt fyrir sér .
Þannig að þetta var mjög hentugt að geta verið á sama mataræði .
Eitthvað sem við megum ekki borða ? Ýmiss konar kjöt , maís og tómatar .
Sú fæða fer beint inn í taugakerfi okkar , sem er mjög viðkvæmt en aðrir blóðflokkar mega hins vegar borða þann mat .
Ég fann til dæmis fyrir sterkum fjörfiski í auga í marga mánuði , þrjú ár röð , frá janúar fram í maí ár hvert .
Ég leitaði til margra lækna en enginn fann neitt út úr þessu .
Ég fór eftir blóðflokkamataræðinu og er allt önnur og hef ekki fengið þennan fjörfisk eftir það nema þá Bjössa minn ! " Ætla þau að standa í framlínunni áfram ? Svava " Ég get sagt að ég upplifði svolítið sérstakt í skíðaferðalagi í vetur sem við fórum í með yndislegum íslenskum hjónum til Lech í Austurríki .
Við heimsóttum þar eina flottustu lífsstílsverslun sem ég hef séð – fimm hæða skíðahátískuverslun sem var með alls konar húsmuni , spil , fatnað og hatta .
Það iðaði allt af lífi , smekkfull verslun alla daga af mjög efnuðu fólki að versla og ég sagði við Bjössa að ég yrði ekki söm þegar ég kæmi heim .
Ég er svo mikil búðarkona að ég hreinlega elskaði þetta .
Þegar við vorum á leið út úr búðinni sáum við litla sæta konu með svart hár og blik í augum , örugglega ekki hærri en 150 cm , milli sjötugs og áttræðs .
" Björn " Ég er svo feiminn og til baka oft , vil helst ekki stökkva á fólk , en Svava er mun frakkari og ég vissi ekki fyrr en Svava var búin að spyrja hana hvort hún væri eigandinn og það reyndist vera rétt .
Hún átti þá allt heila dæmið og bauð okkur á kampavínsbarinn og sagði okkur sólarsöguna .
Hún og eiginmaður hennar sem var látinn höfðu byrjað í Lech með lítið hótel , nokkur herbergi og enduðu svo á að kaupa allt húsið .
" Svava " Að lokum áttu þau alla Lech , allar skíðalyfturnar , aðalhótelin og stórt landsvæði .
Ég sagði gömlu konunni að þetta væri ein fallegasta búð sem ég hefði komið í , ég var uppnumin og snortin af þessari sögu .
Hún er þá búin að afgreiða alla kónga og drottningar í Evrópu og hafði yndislegar sögur að segja .
En það sem hún sagði og er kannski það sem ég fann til svo sterkrar samkenndar með var að hún hefði aldrei náð þessum mikla árangri og getað verið að í svona langan tíma ef hún hefði ekki gert þetta af einlægum áhuga og ástríðu .
" Björn " Já , og geta alltaf séð hlutina í kringum eins og það væri í fyrsta sinn .
Við getum til dæmis endalaust talað saman , og alltaf um eitthvað nýtt .
Að vísu tala ég minna , Svava talar miklu meira en ég .
" Svava " Nú þú heyrir það ! " 