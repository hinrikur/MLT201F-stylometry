Margir hafa þörf fyrir að halda úti sinni eigin heimasíðu .
Kannski viltu stofna litla netverslun til að selja kökuskreytingar sem þú býrð til í frístundum , eða kenna áhugasömum að hnýta flugur .
Kannski ertu upprennandi skáld og vilt koma ljóðum þínum á framfæri , eða smiður sem vill fleiri verkefni .
Í öllu falli eru margar leiðir færar þegar kemur að því að setja upp vefinn þinn .
Sveinn Birkir Björnsson sveinnbirkir@gmail.com Það er lítið mál að stofna til mikils kostnaðar við að gera vefsvæði fyrir þig eða fyrirtækið þitt .
Klukkustund hjá vefhönnuði og forritara kostar sitt , og það getur tekið langan tíma að gera umfangsmikinn vef vel úr garði .
En stundum er það líka óþarfi .
Flestir einstaklingar og mörg minni fyrirtæki geta komist af með umtalsvert einfaldari og minni vefi , og oft á tíðum getur algerlega óvanur byrjandi búið til mjög frambærilega heimasíðu á skömmum tíma , án nokkurrar sérþekkingar og með litlum tilkostnaði .
Það fyrsta sem þarf að gera er að átta sig á því hvert er hlutverk vefsins .
Er þetta kynningarvefur fyrir vöru , þjónustu eða persónu ? Er þetta vefverslun ? Er þetta upplýsingasíða fyrir Lionsklúbb ? Ólíkar lausnir geta hentað ólíkum þörfum .
Þegar þú hefur gert þér grein fyrir markmiðum vefsins er nauðsynlegt að velta því fyrir sér hvað á að vera á honum .
Inniheldur vefurinn margar síður eða bara eina ? Þarf vefurinn að vera uppfærður reglulega með nýju efni , eða breytist hann lítið á milli ára ? Þarftu sérstakt lén , eða nægir þér að nota undirlén frá þjónustuaðila ? Þegar þetta liggur fyrir er svo hægt að fara að skoða hvernig er best að gera vefinn úr garði .
Tumblr Eitt vinsælasta bloggkerfið í dag er Tumblr , en það hefur nokkra stóra kosti .
Það er ótrúlega auðvelt að byrja , það sameinar kosti vefsíðu og samfélagsmiðils , það er mjög einfalt að breyta útliti þess , en mikill fjöldi þema er í boði .
Þá er auðveldlega hægt að tengja það við önnur forrit , svo sem símaforrit og nota Tumblr til að birta efni þaðan .
Hægt er að velja Tumblr blogg til að fylgjast með og skoða í tímalínu með svipuðum hætti og Twitter .
Þessi samfélagsmiðlatenging þjónustunnar hefur gert það mjög vinsælt hjá yngri notendum .
Tumblr er mjög þægilegt til þess að deila ýmiskonar efni , svo sem texta , ljósmyndum , hljóðskrám og myndböndum , en virkni þess er nánast einskorðuð við það .
www.Tumblr.com About.me / Flavors.me Ef þú þarft bara einfalda vefsíðu sem inniheldur helstu tengslaupplýsingar um þig , þá er vert að skoða svokallaðar nafnspjaldasíður á borð við About.me og Flavors.me ( sem eru mjög sambærilegar ) .
Þar er boðið að birta eina mynd , ásamt helstu upplýsingum og tengingum við helstu samfélagsmiðla .
Það er kjörið að skapa slíkar síður til að nota í undirskrift tölvupósta , eða til að safna saman á einn stað tengingum á alla samfélagsmiðla .
Þetta getur líka verið ágætis lausn fyrir fyrirtæki sem þurfa ekki að sýna mikið þjónustuframboð , en vilja vera finnanleg á netinu .
Uppsetning á slíkum síðum er mjög einföld .
www.About.me www.Flavors.me Google Sites Ef þú þekkir vel til Google Docs , þá kann Google Sites að henta þér vel .
Eins og önnur þjónusta frá Google er hún ókeypis og einföld í notkun .
Það er auðvelt að byggja ansi umfangsmikinn vef með mörgum undirsíðum með því að nota Sites , og hægt að tengja kerfið við annað þjónustuframboð Google .
Útlit og efnisframsetning er þó ekki til að hrópa húrra fyrir , en hentar ágætlega fyrir efnismiklar síður sem þarf að vera hægt að bæta við með einföldum hætti .
www.Sites.Google.com Weebly Meiri virkni , minna mas .
Ef þú vilt búa til þægilegan og fagmannlegan vef er Weebly ágætur kostur með einfalt notendaviðmót .
Mikið er til af þemum sem hægt er að nota , eða breyta til að búa til sérhæft útlit .
Hægt er að færa efni til um vefinn með einföldu draga og sleppa ( drag n ' drop ) -viðmóti .
Það er boðið upp á mikið af sérhæfðum viðbótum , svo sem bloggviðbót og vefverslunarviðbót sem er auðvelt að tengja við vefinn og talsvert mikið í boði fyrir ókeypis útgáfuna .
Weebly-þemu aðlaga sig sjálfkrafa að ólíkum skjástærðum , svo sem fyrir síma og spjaldtölvur .
www.Weebly.com Wix Wix er annar kostur sem er einfaldur í notkun en býður upp á töluverða möguleika .
Wix býður upp á fjölda þema og mikið af viðbótum sem hægt er að bæta við vefinn .
Wix leggur talsvert upp úr tengingum við samfélagsmiðla og það er mjög auðvelt að laga útlit vefsins að því sem þér þóknast , því hægt er að breyta nánast öllu í útliti vefsins .
Þá má finna mikið af myndböndum á síðunni sem kenna undirstöðuatriðin við að setja upp vef með hjálp Wix .
www.Wix.com Jux Jux er spennandi viðmót sem býður þér upp á að sérsníða hverja síðu , hvern bloggpóst eða efni .
Mikið er lagt upp úr því að gera vefinn þinn aðlaðandi með stórum myndum og hönnun sem miðar við að vera notuð í fullri skjástærð .
Kostir Jux eru ekki síst hve auðvelt er að búa til vefi sem líta mjög vel út á snjallsímum og spjaldtölvum .
www.Jux.com Squarespace Squarespace er þjónusta sem er í uppáhaldi hjá mörgum .
Þar er mikið lagt upp úr að skapa einstakt og fallegt útlit fyrir vefinn þinn .
Squarespace býður upp á mikla möguleika í framsetningu efnis og fjölda af innbyggðum lausnum fyrir vefverslanir , ljósmyndagallerí , eða aðrar sérþarfir .
Kerfið er hannað með leitarvélarbestun í huga og er auðvelt að passa upp á að leitarvélarnar finni efnið þitt .
Hægt er að stofna marga notendur fyrir hvern vef svo auðvelt er að láta marga einstaklinga sjá um að uppfæra vefinn .
Þá er auðvelt að fylgjast með tölum um heimsóknir með þægilegu greiningartóli sem er innbyggt í kerfið .
Squarespace býður upp á mikla möguleika fyrir vefi sem þurfa að geta vaxið og dafnað .
www.Squarespace.com Wordpress WordPress er sennilega algengasta vefumsjónarkerfið sem er í notkun í dag , en það er notað til að keyra um 17% allra vefja í heiminum .
Kostir þess eru margir .
Það er mjög einfalt í notkun , en býður upp á gríðarlega mikla möguleika .
Þrátt fyrir að WordPress hafi upphaflega verið hannað sem einfalt bloggkerfi , þá er það nánast fullbúið vefumsjónarkerfi í dag og getur ráðið við að halda utan um mjög stóra og efnismikla vefi .
Þá er það ótvíræður kostur við WordPress að mörg fyrirtæki sérhæfa sig í að búa til einfaldar viðbætur fyrir kerfið sem gera þér kleift að innleiða ýmiskonar sérlausnir fyrir vefinn þinn , og hægt er að láta forrita sérlausnir fyrir vefinn ef á þarf að halda .
Hægt er að fá einfalda útgáfu fyrir blogg , og setja upp síðu hjá WordPress þér að kostnaðarlausu .
Ef þú vilt hins vegar njóta allra þeirra kosta sem WordPress býður upp á þarftu að kaupa þér lén og hýsingu , en það er mjög einfalt að ráða fram úr því með aðstoð WordPress .
Þá er auðvelt að breyta útliti vefsins með fjölda svokallaðra þema , sem eru fyrirfram hannaðir útlitsstaðlar fyrir vefinn .
Mikill fjöldi þema er í boði .
Með WordPress að vopni er nánast öruggt að vefurinn þinn getur vaxið til frambúðar og tekið við nýjungum án teljandi vandræða .
Þá eru margir sérfræðingar , bæði hér heima og erlendis , sem sérhæfa sig í gerð WordPress-vefja , ef þú ákveður seinna meir að færa út kvíarnar , eða lendir í vandræðum .
www.Wordpress.com 