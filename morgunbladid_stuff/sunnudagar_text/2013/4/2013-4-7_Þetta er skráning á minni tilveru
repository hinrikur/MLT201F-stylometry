Hin athyglisverða myndlistarhátíð sem kennd er við tímatengd verk og líðandi stund , Sequences , hefur unnið sér sífellt tryggari sess í menningarlífinu og var sett í sjötta sinn á föstudagskvöldið .
Þá var jafnframt opnuð í Nýlistasafninu sýning heiðurslistamanns hátíðarinnar í ár , Gretars Reynissonar .
Á sýningunni sem nefnist " Áratugur " gefst í fyrsta sinn tækifæri til að sjá heildarverk sem listamaðurinn vann að allan fyrsta áratug aldarinnar , á hverjum einasta degi í tíu ár , en sýningin á þessari metnaðarfullu og viðamiklu framkvæmd mun aðeins standa í tíu daga .
Á þessum langa tíma vann Gretar á vissan hátt að skrásetningu á gjörningi , sem stóð svo lengi að segja má að erfitt hafi verið að greina milli dagslegs lífs og listræns athæfis .
Gretar dró sig í raun í hlé frá sýningahaldi þegar hann hóf að vinna þetta verk , en hann hafði um langt árabil verið virkur á þeim vettvangi auk þess sem hann er einn okkar helsti leikmyndahöfundur ; hefur hannað á sjöunda tug leikmynda fyrir leikhúsin .
Mikil vinna en skemmtileg Verkin í " Áratug " áttu sér aðdraganda í verkum sem unnin voru á fjórum árum fyrir aldamótin og sýnd þá á fjórum sýningum .
" Þetta er skráning á minni tilveru , sem myndlistarmaður og manneskja .
Þetta er dagleg iðja tíu ára , " segir Gretar þar sem hann er að leggja lokahönd á innsetninguna sem fyllir Nýlistasafnið .
Hann bætir við að það sé mikill heiður að vera heiðurslistamaður hátíðarinnar .
En hverskonar skráning er þetta sem birtist í verkunum ? " Ég vann að verkunum á hverjum degi .
Eitt af því birtist á krossviðsplöttum þar sem ég teiknaði hring eftir hring með blýanti en allt er þetta framhald af þessum fjórum sýningum sem ég hélt á árunum 1998 til 2001 .
Þá teiknaði ég fyrsta árið á lítinn krossviðarplatta , einn á dag ; 365 lagði ég saman á hillu og sýndi ásamt jafn mörgum sjálfsmyndum .
Árið eftir vann ég vikuverk , 52 stærri platta , og setti upp brauðskáp með 365 brauðum á móti .
Þriðja árið sýndi ég mánaðarverk úr kaffiblettum og grafítblýi , og loks tók ég fyrir heilt ár og vann einn platta sem ég sýndi á Kjarvalsstöðum ásamt handklæðum .
En ég gat ekki hætt , einhver þráhyggja eða löngun dró mig áfram .
Það er ánægjulegt að vinna svona á hverjum degi .
Þetta er mikil vinna en hún er skemmtileg , þó að efakaflarnir komi oft , með hæðum og lægðum .
Þegar ég kláraði síðustu árssýninguna þá var ný öld að hefjast og það var spennandi .
Ég ákvað að vinna með tímaeininguna áratug .
Ég byrjaði að vinna daglega í stórum platta úr mörgum minni og ég er að enda það ferli nú á þessari sýningu , á tímatengdri listahátíð sem er við hæfi .
" " Ég hélt það út ! " " Þessi verk eru nú fyrst að koma fyrir augu fólks .
Ég var oft spurður hvort ég ætlaði ekki að fara að sýna , hvort ég ætti ekki að vera sýnilegri í myndlistarheiminum , en það varð að bíða þar til þessu væri lokið .
Vinnustofan fylltist á meðan smátt og smátt af þessum verkum .
Ég hélt það út ! " segir hann og hlær .
Samhliða plöttunum sem Gretar vann á þessum tíu árum , urðu til önnur verkefni sem skráðu hvert ár fyrir sig .
Sem dæmi um þau verk nefnir Gretar að árið 2001 klæddist hann nýrri hvítri skyrtu í hverri viku ársins .
" Þær hanga hérna á slá , 52 talsins .
Sviti undir höndum , málningnar- og matarslettur , þetta er allt í þeim , rétt eins og sumir nota olíu á striga .
Hin daglega iðja er efnið í tauið .
Eitt árið drakk ég úr nýju glasi á hverjum degi og þau eru öll hér á borði , 365 glös .
Svo smíðaði ég hátt í hundrað trékassa fyrir verk sem ég kalla " Geymt en gleymt " og setti í hvern þeirra hlut sem ég er hættur að nota .
Þetta eru persónulegir hlutir , sumir tilfinningatengdir og aðrir ekki , og ég loka kössunum svo enginn veit hvað er í þeim .
En það er hægt að taka þá upp og hrista , þá heyrist endurhljómur fortíðar .
Þetta eru einskonar " tímastokkar " .
Þarna stoppaði tími þessara hluta ; ég pakkaði inn tíma sem var .
" – Er tíminn aðalefniviðurinn ? " Ég í tímanum , " svarar hann .
" Ég stjórnaði hvað ég gerði á hverjum degi .
Tíminn er svo afstæður , og hvað maður gerir mikið , þarna er ég að vissu leyti að eigna mér tímann og skrá mig í tímanum .
" Gretar nefnir fleiri verk í " Áratug " .
Áður en hann hóf vinnu við verkefnið keypti hann sér ódýra rússneska filmumyndavél og tók á hana eina mynd á hverjum degi í áratug .
Þær eru sýndar í bunkum sem skipt er upp í mánuði .
" Fyrsta myndin var tekin 1. janúar 2001 og síðan tók ég alltaf eina mynd á dag , af sama þemanu í einn mánuð .
Ég tók eina filmu á mánuði og á borði hérna eru þessir bunkar .
Þetta gerði ég í tíu ár , þetta eru 3.652 myndir á sex metra löngu borði .
" Þráhyggja , dugnaður , vilji ? " Fyrsta árið tók ég mynd þegar ég vaknaði , annað árið þegar ég sofnaði , þriðja árið þegar ég horfði út um glugga , fjórða árið inn ganga , fimmta árið niður í holur , sjötta árið myndaði ég ljós ...
" og þannig hélt sú skráning áfram .
" Þá er ég líka með stórt myndbandsverk sem sýnt er á tólf skjám .
Á hverjum degi árið 2010 tók ég upp einn mínútulangan hring í kringum mig og hver mánuður er sýndur fyrir sig .
Hringur eftir hring eftir hring .
" Annað verk er tólf filmubox og í hverju eru húðflögur af listamanninum frá einum mánuði .
" Er þetta þráhyggja , dugnaður , vilji , sköpunarþörf ? " spyr hann þegar við ræðum hvatann til að halda áfram með tröllvaxið verkefnið – allt getur átt við .
Vönduð sýningarskrá kemur út um verkið og framkvæmdina , og er full ástæða til að hvetja fólk til að koma við í Nýlistasafninu og sjá tíu ár af lífi Gretars .
