Tuttugu ár eru frá því Margrét J. Pálmadóttir stofnaði Kvennakór Reykjavíkur sem hún stjórnaði frá upphafi og til ársins 1997 .
Sunnudaginn 7. apríl verða haldnir hátíðartónleikar í Hörpu í tilefni afmælis Kvennakórsins .
Tónleikarnir nefnast " Frá konu til konu " og þar koma fram allir kórar sem starfað hafa undir merkjum Kvennakórs Reykjavíkur .
Kórarnir eru Kvennakór Reykjavíkur , Vox feminae , Stúlknakór Reykjavíkur , Léttsveit Reykjavíkur , Senjorítur og Cantabile sem áður hétu Gospelsystur .
Margrét Pálmadóttir , sem rekur söngskólann Domus vox , er einn þekktasti kórstjóri landsins og starfandi kórar í dag undir stjórn hennar eru Cantabile , Vox feminae , Stúlknakór Reykjavíkur og Aurora .
Margrét er fyrst spurð um það hvernig Kvennakór Reykjavíkur hafi orðið til .
" Ég er alin upp í kór Öldutúnsskóla sem þótti einn besti barnakór landsins og við fórum á kóramót út um allan heim .
Þar kynntist ég útsetningum sem eingöngu voru ætlaðar kvensöngvurum .
Hugmyndin um Kvennakór Reykjavíkur varð svo til á sínum tíma í heitasta nafla miðbæjarins sem er Kramhúsið .
Þar byrjuðum við nokkrar konur sem vorum í leikfimi að syngja saman .
Upp úr þessum söng spratt hugmynd um að gera jafnvel og strákarnir sem höfðu margra áratuga forskot með Karlakór Reykjavíkur og Fóstbræðrum .
Við ákváðum að stofna kvennakór og auglýstum inntökupróf í janúar 1993 og um hundrað konur sóttu um og komust allar í kórinn .
Við héldum síðan glæsitónleika vorið 1993 þar sem Vigdís Finnbogadóttir sat á fremsta bekk með tár í augum yfir flutningi á Móðir mín í kví kví og Sofðu unga ástin mín .
Ári síðar voru konurnar í kórnum orðnar 400 .
Kvennakór er allt annað hljóðfæri en karlakór .
Íslendingar elska karlakóra af því þeir eru alþýðuhljóðfæri þjóðarinnar .
Kvennakórar hafa gjarnan verið tengdir við víbrandi væl í kirkjum .
Mig langaði til að breyta því viðhorfi og Kvennakórinn , og þeir kvennakórar sem hafa verið stofnaðir í kjölfarið , hafa glatt mjög marga .
Mesta hrósið fæ ég stundum í Melabúðinni frá fólki sem hefur komið á tónleikana .
Í fyrra var ég í prófi í ítölsku í Háskólanum og þegar ég skilaði gögnunum þá sagði kennarinn : Margrét , mig langar svo til að þakka þér fyrir allt sem þú hefur gefið mér með tónleikunum þínum .
Ég hugsaði með mér : Þetta var fín einkunn , og gekk út með kökk í hálsi .
" Segðu mér frá sjálfri þér .
Byrjaðir þú að syngja um leið og þú fórst að tala ? " Foreldrar mínir skildu þegar ég var tveggja og hálfs árs og ég fór þá til fósturforeldra á Húsavík , Sigríðar Pálsdóttur og föðurbróður míns Maríusar Héðinssonar , útgerðarmanns , en þau voru barnlaus .
Mér er sagt að ég hafi sest í stiga á heimilinu og gefið frá mér tóna .
Ég fékk samstundis áheyrendur .
Ég þótti hafa góða rödd og tónlistarhæfileikarnir fengu að blómstra svo um munaði hjá fósturforeldrum mínum .
Ég var mjög hamingjusöm því ég var einkabarn yndislegrar fósturmóður .
Sigríður fósturmóðir mín var ákaflega greind og vel gefin kona .
Hún var au pair hjá Páli Ísólfssyni og lærði hjá honum orgelleik og píanóleik .
Ég á áritaðar nótnabækur frá Páli sem ég spila eftir og börnin mín syngja upp úr og ég lærði um tíma hjá dóttur Páls , Þuríði , sem mundi eftir fósturmóður minni .
Fósturmóðir mín dó árið 1985 þannig að ég fékk að hafa hana til 28 ára aldurs .
" Er lík mömmu en með betri akkeri í lífinu Hafðirðu samskipti við mömmu þína ? " Ég vissi af mömmu af því að hún átti til að banka upp á grátandi með gjafir .
Stundum veit ég til þess að henni var meinaður aðgangur og ég skil það að mörgu leyti því þetta voru flókin mál .
Henni var samt alls ekki haldið frá mér og var boðið bæði í fermingarveisluna og stúdentsveisluna .
Sigríður fósturmóður mín var afskaplega meðvituð um að okkur bæri að þakka fyrir þessa blóðmóður því annars hefðum við ekki verið saman .
Þegar ég eltist og fór í háskóla var mamma flutt til Ameríku og hafði samband við mig í gegnum síma .
Mamma á fimm börn með fjórum mönnum .
Hún hefur mjög fallega sál en er flókin persóna .
Ég er lík henni um margt en munurinn á okkur er helst sá að ég hef haft betri akkeri í lífinu en hún og hlotið betri menntun .
Mamma er eins og vindurinn , mjög loftkennd og stjórnast af því .
Nú er mamma á Íslandi , hún greindist með Alzheimer fyrir fjórum árum og þá flutti ég hana heim .
Núna er ég að verða 57 ára , rek söngskóla og er með fjölda nemenda .
Þar á meðal eru litlar stelpur sem koma til mín með alls konar flóknar sögur um tvo pabba eða tvær mömmur og hálfsystkini .
Ég hlusta á þessar stúlkur og skil svo vel það umhverfi sem þær búa í .
Ég þurfti ekki að fara í skóla til að læra uppeldisfræði heldur kynntist henni á eigin skinni .
Ég held að ástæðan fyrir því að ég hef treyst mér til að opna faðminn fyrir öllum þessum ólíku konum sem ég hef kynnst í söng- og kórastarfi sé að ég átti tvær mjög ólíkar mæður .
" Segðu mér frá einkalífi þínu .
" Ég átti kærasta frá 16 ára til 26 ára og á tvo syni með honum .
Þegar annar þeirra , Maríus , sem er söngvari , kom út úr skápnum sextán ára gamall fór ég að vinna að því ásamt öðrum foreldrum samkynhneigðra að opna fyrir umræðu um þessi mál .
Seinna kom svo til sögunnar dásamleg kona , Harpa Njálsdóttir , sem stofnaði foreldrafélag samkynhneigðra .
Ég er stolt af því að hafa unnið að réttindum samkynhneigðra .
Vinir mínir voru margir reiðir þjóðkirkjunni fyrir að standa ekki með samkynhneigðum og spurðu mig af hverju í ósköpunum ég væri enn í þjóðkirkjunni .
Ég læt ekki hrekja mig úr kirkjunni minni heldur berst innan hennar og tala þar máli samkynhneigðra .
Ég er stolt af því starfi mínu .
En þú varst að spyrja um einkalíf mitt og þetta er reyndar hluti af því .
Ég fór í söngnám til Ítalíu og átti þar söngferil á árunum frá 1980 – 1987 .
Þegar ég kom heim kynntist ég betur æskuvini mínum , Hafliða Arngrímssyni , leikhúsfræðingi .
Ég tók eftir því að þegar hann frétti af því að ég átti aðdáendur þá vildi hann lítil sem engin samskipti hafa við mig .
Hann var að bjóða mér upp á að vera án hans .
Þannig var það í nokkurn tíma .
Á fögrum haustdegi var ég eitt sinn á leið að kenna einum af mínum mörgu kórum og allt í einu var eins og skrifað væri í hjarta mitt : Hafliði .
Ég hringdi í hann eftir kóræfingu 8. október 1988 og bauð honum í leikhús .
Síðan höfum við verið saman .
Það var ég sem bað hans og ég gæti ekki lifað án hans .
Samband okkar er mikil blessun og við eigum saman þrjú dásamleg börn .
" Rödd er flókið fyrirbæri Þú hefur helgað líf þitt söngkennslu og kórstjórn .
Langaði þig aldrei til að verða einsöngvari ? " Jú , en ég átti til að verða mjög taugaóstyrk og kasta upp áður en ég fór á svið .
Ég var ekki með rétta taugakerfið fyrir einsöngvara , en það hárrétta fyrir kórstjóra .
Mér leið ágætlega þegar ég sneri rassi og baki í áhorfendur en var afar óstyrk þegar framhliðin sneri að þeim .
Ég á samt mjög fallegar minningar frá því þegar ég stóð mig vel sem einsöngvari .
Ég er þakklát fyrir það .
Rödd er flókið fyrirbæri ef maður ætlar að lifa á henni .
Ég söng um daginn sóló sem gospel-díva .
Kannski eru að opnast nýjar leiðir fyrir mig sem söngkonu með djúpu röddinni minni .
Ég held að fólk eigi eftir að heyra í mér á þeim nótum .
" Að hverju leitar þú í söngnum ? " Ég leita að andanum sem getur fyllt brjóst mitt .
Ég ligg ekki endilega á hnjánum í bæn en ég verð að tengja mig við andann .
Ég geri ekkert andlaus .
Það nægir mér ekki að vita að ég sé bara ég og einhverjar frumur .
Ég tengi andann við hið góða .
Þegar ég verð reið þá er það ekki ástand sem ég vil vera í því ég veit að þar eru ekki góðir andar á ferð .
" Geturðu ekki lifað án söngsins ? " Mér væri það ómögulegt .
Hverjir tónleikar eru í mínum huga frásögn eða predikun .
Tónleikar misheppnast ekki þótt fáir áhorfendur komi eða ef þeim leiðist .
Tónleikar mistakast ef andinn og sköpunarkrafturinn mæta ekki .
" 