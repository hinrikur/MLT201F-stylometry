G ilitrutt og hrafninn er einstaklega falleg bók sem byggist á brúðusýningu eftir Bernd Ogrodnik sem valin var besta barnasýningin á Grímuverðlaunahátíðinni 2011 .
Kristín María Ingimarsdóttir sá um myndvinnslu og bókarhönnun og Silja Aðalsteinsdóttir bjó íslenska textann til prentunar en bókin kemur einnig út á ensku .
Brúðuleiksýningar um Gilitrutt og hrafninn eru svo nýlega hafnar í Þjóðleikhúsinu .
Flestir þekkja söguna um Gilitrutt .
Jón og Freyja eru hjón en Freyja er löt og verður himinsæl þegar gömul kona býðst til að vinna fyrir hana ull í vaðmál .
Í staðinn þarf Freyja að nefna nafn kerlingar , en það er hægara sagt en gert .
Þetta er önnur bókin sem Bernd Ogrodnik og Kristín María vinna saman , sú fyrri er Pétur og úlfurinn sem hefur notið mikilla vinsælda .
" Það má segja að hugmyndin að þessari bók byggist á fyrri bókinni , Pétri og úlfinum , " segir Kristín María .
" Ég sá þá brúðusýningu Bernds og þá vaknaði hjá mér sú hugmynd að upplagt væri að gera fallega bók út frá sýningunni .
Sú bók varð að raunveruleika og síðan varð þessi bók til í framhaldi .
Minn bakgrunnur er í hreyfimyndagerð .
Galdurinn í hreyfimyndagerð og brúðleikhúsi er að láta hlutina lifna við .
Með brúðusýningunni lifnar allt við hjá Bernd og mitt hlutverk er að láta ljósmyndirnar lifna á síðum bókarinnar en þær mega ekki verða eins og leiksýningin .
Ég þurfti að fara með myndavélina inn á leiksviðið , nánast eins og myndavélin væri ein af leikurunum og draga fram mismunandi sjónarhorn .
Um leið er ég að draga lesandandann inn í bókina og heim hennar .
" Leikmynd Bernd Ogrodnikað að brúðuleikhúsinu um Gilitrutt er aðallega gerð úr ull og er 4 metrar á breidd og 3 metrar á hæð .
Brúðurnar eru svo tálgaðar úr íslensku birki .
Bernd segir : " Einhver myndi kannski spyrja : Geta spýtukarlar snert fólk ? Já , af því að fólk tengir sig við brothættar alvörubrúður fremur en fullkomna tölvugerða eftirlíkingu af manneskju .
Fólki finnst brúðan vera alvöru og hefur trú á henni .
" Bernd er uppalinn í Þýskalandi en starfar hér á landi og hefur einnig sterk tengsl við Bandaríkin og Kanada .
" Af hverju valdi hann að vinna á Íslandi .
" Á Íslandi er menningarlíf mjög blómlegt og gæðin eru mikil , " segir hann .
" Mér líður ótrúlega vel á Íslandi og náttúran er mér stöðugur innblástur .
Það eru forréttindi að vera hér .
" Kristín segir samvinnu þeirra Bernd hafa verið afar góða : " Mér finnst gaman að vinna með honum .
Þegar kemur að brúðuleikhússýningunum ber hann mikla virðingu fyrir áhorfendum sínum , hvort sem þeir eru fimm ára eða fimmtugir .
Hann leggur sig alltaf 100 prósent fram í öllu og á milli okkar er fullkomið traust .
" Bernd bætir við : " Við höfum unnið þessa bók í góðri samvinnu og síðan taka foreldrar og afi og amma við og bæta við sinni eigin rödd þegar þau lesa söguna fyrir börnin og fara með þeim í ævintýraferð .
" Kristín María segir : " Brúðleikhús og hreyfimyndagerð er ekki síður fyrir fullorðna en börn .
Þannig er bókin alls ekki eingöngu ætluð börnum .
Hún er líka gefin út á ensku .
Hugmyndin með ensku útgáfunni er að sagan höfði til útlendinga .
Þetta er alþekkt íslensk þjóðsaga sem útlendingar hefðu örugglega gaman af að kynnast og bók sem margir vilja mjög líklega gefa .
" Bækur Kolbrún Bergþórsdóttir kolbrun@mbl.is Bók vikunnar Meistarinn eftir Hjorth og Rosenfeldt er spennandi bók um réttarsálfræðinginn Sebastian Bergman sem rannsakar hrottaleg morð á konum .
Orðanna hljóðan Stórbrotnar persónur Stundum leynast í bókasafninu bækur um hin sértækustu efni .
Ég fann eina slíka á dögunum , Líf í listum eftir Konstantín Stanislavskí í tveimur bindum .
Þýðinguna gerði Ásgeir Bl .
Magnússon og verkið kom út árið 1956 .
Bókin er skiljanlega orðin nokkuð snjáð enda áratugir síðan hún kom út .
Á þessi bók ennþá erindi við mig ? sagði ég við sjálfa mig og hóf lesturinn .
Og ekki leið á löngu þar til ég fór að muna .
Ég hafði lesið þessa bók í gamla daga og þá hafði hún hrifið mig á alveg sérstakan hátt .
Ég var bara búin með nokkra kafla þegar ég vissi að hún myndi hrífa mig á ný .
Konstantín Stanislavskí , rússneskur leikari og leikstjóri sem lést árið 1938 , rekur í bókunum tveimur minningar sínar tengdar leikhúsi og leiksýningum og ræðir ítarlega uppsetningar á einstaka leikritum og leikaðferðir .
Samkvæmt þessu ætti verk hans nær eingöngu að heilla leikhúsunnendur .
En það sem Stanislavskí gerir – og verður til þess að verk hans hlýtur að heilla svo miklu stærri hóp – er að draga upp lifandi myndir af samferðamönnum .
Þarna birtist Leo Tolstoj í öllu sínu veldi , nánast heilagur maður , lýst er persónutöfrum Maxims Gorkí og hið afar feimna tónskáld Tsjaikovskí rekur svo einstaka sinnum inn nefið en lætur sig svo fljótlega hverfa því hann er alls ekki mannblendinn .
Leikskáldið Anton Tsjekof fær meiri umfjöllun en flestar aðrar persónur og er það ómetanlegt fyrir hina fjölmörgu aðdáendur snillingsins .
Þeir fá að kynnast honum sjálfum og viðhorfum hans til eigin verka .
Þar kemur ýmislegt á óvart .
Stanislavskí var þeim gáfum gæddur að átta sig á því að í lífi hans voru stórbrotnar persónur sem auðguðu hann og aðra í kringum sig með verkum sínum .
Þessar persónur , nú löngu látnar , lifna á síðunum í dásamlega læsilegum endurminningum .
Mikið er gott að eiga þessar góðu æviminningar Stanislavskís í bókaskápnum .
En það er líka dálítið skrýtið til þess að hugsa að bók eins og þessi , sem mikil perla , yrði aldrei þýdd á íslensku í dag .
Hún yrði einfaldlega ekki talin söluvæn .
Í UPPÁHALDI Ólöf Ýrr Atladóttir ferðamálastjóri Eðli málsins vegna eiga ferðabækur oft hug minn allan , bæði bækur sem segja frá ferðum annarra , sem og ferðahandbækur sem leyfa mér að láta mig dreyma um framtíðina .
Af þeim fyrrnefndu er raunar ein mér alltaf ofarlega í huga , en það er Last Chance to See eftir Douglas Adams og Íslandsvininn Mark Carwardine ( sem raunar skrifaði á sínum tíma ágæta ferðabók um Ísland , séð með augum dýrafræðings ) .
Þar fara þeir um heiminn og leita að dýrum í útrýmingarhættu , nokkuð sem á sínum tíma kitlaði bæði náttúrufræðinginn mig og ferðalanginn .
Af þeim síðarnefndu hef ég undanfarin misseri verið ginnkeyptust fyrir bókum um gönguleiðir , hér heima og erlendis , og mæli með bókunum sem gefnar eru út af Cicerone þegar kemur að langferðum á erlendri grundu .
Ég hef að undanförnu verið að gæða mér á afurðum jólabókaflóðsins og er eins og aðrir afar hrifin af Ósjálfrátt eftir Auði Jónsdóttur ( sem að sínu leyti er líka saga um ferðalag ) .
Annars er ég alæta á bækur ; val mitt fer oft á tíðum frekar eftir því í hvaða skapi ég er en fagurfræði bókmenntanna sjálfra .
Þess vegna á ég erfitt með að gera upp á milli bóka og er yfirleitt með nokkrar bækur í lestri hverju sinni .
Ef ég lít yfir náttborðið núna samanstendur skammturinn til dæmis af sænskum krimma eftir Håkan Nesser , ævisögu Bjargar C. Þorláksson , Íslendingablokk Péturs Gunnarssonar , krimma eftir Donnu Leon og Ástinni á tímum kólerunnar , sem ég bara varð að lesa að nýju .
Fínasta glæpasaga Fjöldi glæpasagna er á markaði nu um stundir og meðal þeirra bestu er Verndarenglar eftir Kristinu Ohlsson .
Þetta er spenanndi og viðburðarík saga sem heldur lesandanum sannarlega við efnið .
Bók sem óhætt er að mæla með .
Eftir að hafa lesið nýjustu bækur Nesbø og Adler-Olsen , sem bregðast ekki , þá er þetta bókin sem þið eigið að lesa .
Sundurhlutað lík ungrar stúlku finnst og fleiri lík finnast í kjölfarið .
Á elliheimili dvelst gömul kona , rithöfundur , sem hefur þagað í þrjátíu ár og ekki að ástæðulausu ! Lögreglumennirnir Alex , Fredrika og Peder rannsaka málið og glíma um leið við erfiðleika í einkalífi .
Vistmenn og glæpir Kaffi og rán eftir Catharinu Ingelman-Sundberg segir frá fimm vistmönnum á elliheimili sem átta sig á því að föngum er boðið upp á ágæta vist í fangelsum .
Þau ákveða því að fremja glæp til að komast á bak við lás og slá .
Eins og efnið gefur til kynna er hér á ferð bók með gamansömu ívafi .
Kósíkrimmi segir bókaforlagið sem sendir frá sér bókina .
Metsölubók um lífsstíl og mataræði Bókin sem þjóðin kaupir grimmt þessa dagana er Lágkolvetnalífsstíllinn eftir Gunnar Má Sigfússon , líkamsræktarþjálfara og heilsuráðgjafa .
Í bókinni gerir hann grein fyrir þessum lífsstíl og útskýrir samkvæmt kenningum sínum hvað á að borða og hvað á að forðast .
Fjöldi uppskrifta er í bókinni og sérstaklega skal mælt með sósunum og þá einkum LKL-chimichurri-sósunni með smjöri , sem er algjört sælgæti .
Skemmtilegur Svartþröstur frá Hafliða Langt er síðan Hafliði Vilhelmsson hefur sent frá sér skáldsögu en nú kemur Svartþröstur .
Þetta er lágstemmd og launfyndin skáldsaga um Rúnar Rúnarsson sem vinnur næturvinnu í kjötverksmiðju .
Í jarðarför fornvinar síns , ástsæls listmálara , sér Rúnar unga konu sem kveikir gamlar minningar .
Hafliða tekst vel upp í skáldsögu sem er verulega gaman að lesa .
Töffarinn Varg Veum á íslensku Einn þekktasti glæpasagnahöfundur Noregs mun í sumar bætast í veglegan hóp þeirra norrænu spennusagnahöfunda sem þýddir eru á íslensku .
Sá heitir Gunnar Staalesen og hefur skrifað bækur um Varg Veum sem meðal annars er þekktur úr myndum sem hafa verið sýndar á RÚV .
Draumsýn hefur tryggt sér útgáfurétt á verkum þessa vinsæla höfundar .
Fyrsta bókin sem Draumsýn gefur út eftir Staalesen nefnist S á sem erfir vindinn en hún kom út í Noregi árið 2010 .
Staalesen hefur hlotið verðlaun og viðurkenningar fyrir bækur sínar um Varg Veum sem eru orðnar fimmtán talsins .
Þær koma út víða um heim og hafa selst í rúmlega einni og hálfri milljón eintaka .
Ekki er að efa að þær muni einnig njóta vinsælda hér á landi enda virðast íslenskir lesendur ekki fá nóg af glæpasögum .
Þess má að lokum geta að aðalpersónan í bókum Staalesen , Varg Veum , er fráskilinn , drykkfelldur með hrjúft yfirborð en viðkvæmt hjarta .
Hljómar strax kunnuglega ! Rómuð metsölubók væntanleg Gone Girl , rómuð spennusaga eftir Gillian Flynn , er væntanleg á næstu vikum frá Bókaforlaginu Bjarti .
Bókin kom út árið 2012 og gagnrýnendur hafa hlaðið bókina lofi og hún hefur unnið til viðurkenninga og verðlauna .
Á fimm ára brúðkaupsafmæli Nicks og Amy hverfur hin eldklára og fallega Amy sporlaust af heimili þeirra við Mississippifljót .
Böndin berast fljótlega að Nick .
Þessi metsölubók hefur sannarlega slegið í gegn hjá gagnrýnendum og lesendum og svo mun væntanlega einnig verða hér á landi .
Bækur Gillian Flynn hafa verið gefnar út í tuttugu og átta löndum .
Gone Girl er þriðja skáldsaga hennar .
Fyrsta skáldsagan , sakamálasagan Sharp Objects , kom út árið 2006 , var tilnefnd til Edgar-verðlaunanna og vann til tvennra Rýtingsverðlauna í Bretlandi , en það var í fyrsta sinn sem sama bókin hlaut tvo Rýtinga á einu ári .
Kvikmyndarétturinn hefur verið seldur .
Önnur skáldsaga Flynn , Dark Places , kom út 2009 og komst á metsölulista New York Times og hlaut fjölda viðurkenninga .
Kvikmyndarétturinn hefur verið seldur .
Nú stendur til að Gilles Paquet-Brenner ( Sarah ' s Key ) muni leikstýra Gone Girl .
Gillian Flynn vinnur nú að nýrri bók .
Nýjar bækur Íslensk skáldsaga , glæpir og lífsstíll Þótt glæpasögur fylli markaðinn þessar vikurnar er þó ýmislegt annað í boði , eins og til dæmis ný skáldsaga Hafliða Vilhelmssonar , Svartfugl .
Ekki kemur á óvart að metsölubók síðustu vikna er matreiðslubók um nýjan lífsstíl án kolvetna .
Eins og Guð sagði eitt sinn – og að mínu mati réttilega .
Margaret Thatcher Málsháttur vikunnar Lengi tekur sjórinn við .
