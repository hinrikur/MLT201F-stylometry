Mér finnst það mikilvægur þáttur þess að vera hluti þessa samfélags að skilja ræturnar , að þekkja hvaðan maður er kominn .
Þá veit maður kannski líka betur hvert maður vill stefna , " segir Bára Grímsdóttir , tónlistarmaður og tónskáld , þegar hún er spurð út í nýjan hljómdisk þeirra Chris Fosters , eiginmanns hennar , en þau mynda dúettinn Funa .
Diskinn kalla þau Flúr og inniheldur hann fallega íslenska þjóðlagatónlist .
Nokkur laganna eru eftir Báru en meirihlutinn er þó kvæðalög , tvísöngslög og sálmalög sem fundist hafa í gömlum heimildum og heyrast hér í útsetningum Báru og Chris .
Textarnir eru bæði nýir og gamlir , allt frá þjóðkvæðum og sálmum frá fyrri öldum til kvæða eftir Grím Lárusson frá Grímstungu , föður Báru .
.
" Við höfum spilað saman frá árinu 2001 og byggjum okkar tónlist aðallega á þjóðararfinum , á lögum sem þekkjast lítið , " segir Bára .
" Við förum aðrar leiðir en margir aðrir , við notum mikið kvæðalög en ég er svo að segja alin upp í kvæðamannafélaginu Iðunni .
Foreldrar mínir gengu í það þegar ég var lítil og ég ólst upp í kveðskap hjá þeim og afa og ömmu .
Þetta er mér í blóð borið .
" Bára er nú varaformaður Iðunnar .
Hún er virtur flytjandi íslenskra þjóðlaga og nýtur ekki síður virðingar sem tónskáld .
Chris Foster er snjall flytjandi enskrar þjóðlagatónlistar og hefur farið í tónleikaferðir víða um lönd .
Undir hatti Funa hafa þau hjón keppst við að blása lífi í íslenska þjóðlagatónlist sem hefur leynst í gömlum upptökum og lítt þekktum bókum , auk þess sem þau hafa samið ný lög í þjóðlegum stíl .
Þegar Bára er spurð að því hvort þau hjón telji mikilvægt að vinna með arfinn á nýjan hátt , þá segir hún svo vera .
" Með því að koma þessum lögum í nýjan búning erum við kannski að gefa þeim nýtt líf og koma þeim upp á yfirborðið .
Ég rek mig oft á það að fólk þekkir ekki þessi lög , og í raun og veru lítið af íslenska tónlistararfinum .
Fólk þekkir " Móðir mín í kví , kví " , " Augun mín og augun þín " , " Krummi svaf í klettagjá " og " Sofðu unga ástin mín " .
Jón Ásgeirsson hefur síðan gert frábæra hluti í útsetningum þjóðlaga fyrir kór , en við erum hinsvegar að reyna að fara ekki of langt frá rótinni .
Við erum stundum að kenna á námskeiðum og bendum þá nemendunum á að hlusta á þetta gamla og þekkja frumútgáfurnar og vinna út frá því upphaflega en ekki endurgerðum annarra , því þá er fólk að fjarlægjast ræturnar .
" Á mánudagskvöld heldur Funi útgáfutónleika í Gerðubergi , ásamt tónlistarmönnum sem koma fram ásamt þeim á diskinum , og hefjast tónleikarnir klukkan 20 .
Leiðrétting 15. apríl - Útgáfutónleikar Funa síðar Í frétt um útgáfu nýs hljómdisks dúettsins Funa í sunnudagsblaði Morgunblaðsins , var ranglega sagt að útgáfutónleikar yrðu í kvöld , mánudag , en þeir verða ekki fyrr en í maí .
Beðist er velvirðingar á mistökunum .
