Síðustu vikur hafa daglega borist fréttir um að ríkisstjórnin eða einstakir ráðherrar hennar hafi " úthlutað " stórum fjárhæðum í vænleg verkefni .
En einnig kemur fram að margfalt stærri fjárhæðir felist í samningum eða undirrituðum fyrirheitum hinna sömu , og megi telja gerninga í milljörðum .
Orðið " úthlutun " haft innan tilvitnunarmerkja af sérstakri ástæðu .
Það er gert vegna þess að ráðherrar hafa enga sjálfstæða heimild til slíkra úthlutana .
Svokallað ráðstöfunarfé ráðherra er mjög lág upphæð og sætir ekki neinum tíðindum þótt það sé notað .
Fjárúthlutanir , samningar og fyrirheit eru að lögum gerð með almennum fyrirvara um samþykki Alþingis , því þar liggur fjárveitingavaldið .
Framangreindar ákvarðanir eiga það sameiginlegt að þær fara allar fram eftir að Alþingi er farið heim og þingmenn í kosningastúss .
Slíkir gjafagerningar ráðherranna eru því fyrst og síðast af pólitískum toga og binda viðkomandi ráðherra og / eða ríkisstjórn eingöngu pólitískri ábyrgð .
Því mætti hugsanlega hafa eitthvað vinsamlegri skilning á þessari athafnasemi ef allar líkur stæðu til þess að núverandi ríkisstjórn fengi umboð til að fara áfram með völdin í landinu eftir kosningar .
Nú háttar þannig til að alls engar líkur eru á því .
Þær standa miklu fremur til þess að báðir stjórnarflokkarnir verði utan ríkisstjórnar eftir næstu kosningar .
Því bíði þeir það afhroð sem kannanir gefa vísbendingu um væru menn að hafa endaskipti á ótvíræðum lýðræðislegum skilaboðum sætu fulltrúar þessara flokka áfram í ríkisstjórn .
Góðverkin þessi gefa ekkert af sér Það eru talin þekkt sannindi að ráðamenn séu almennt útbærari á annarra manna fé í aðdraganda kosninga en á öllum öðrum tímum og er þó fjárhagsleg aðhaldssemi ekki sterkasti þáttur þeirra allra endranær .
Ef framantaldar fréttir eru réttar í meginatriðum er ljóst að aldrei áður hefur verið gengið jafnóvarlega um í slíkum efnum og nú hefur verið gert .
En það er einnig vel þekkt að kjósendur eru venju fremur varir um sig síðustu vikurnar fyrir kosningar og gína ekki auðveldlega fyrir nýjum flugum , þótt glitríkar séu .
Þeir eru því ekki endilega eins auðkeypt bráð og núverandi ráðherrar ætla .
Því gæti farið svo að þótt miklu sé dreift og víða sáð í þessu óðagoti þá verði uppskeran fremur rýr og ekki víst að nokkuð af henni berist í húsin sem hýsa kjörkassa .
En hætt er við að áhugasamt fólk um margvísleg verkefni muni sitja eftir með sárt ennið .
Þær ástæður sem búa að baki því að núverandi stjórnarflokkar hrökklast frá , rúnir fylgi , eru öllum kunnar .
Framganga leiðtoganna tveggja , sem ýttu jafnan undir sundrungu á meðal þjóðarinnar , þegar samstöðu var þörf , var ekki til þess fallin að skapa traust og stuðning .
Vonir voru við stjórnina bundnar en þær urðu smám saman að engu .
Sú er meginástæðan fyrir fylgishruninu og frá því kaupa menn sig ekki á síðustu metrum kjörtímabilsins og heldur síður þó .
Nú þarf að horfa til lengri framtíðar Brýnast alls er nú að leggja grunn að stöðugleika og framförum sem þjóðin getur búið að lengi .
Þá fær hún svigrúm og olnbogarými til að leggja sjálf grunn að batnandi hag , hver í sínum ranni , sem sameiginlega fleytir henni aftur í hóp þeirra sem fremstir standa .
Þannig var lagt upp árið 1991 .
Þess vegna urðu árin 1991-2004 svo mikið framfaraskeið .
Við síðari tímamótin gerði Jón G. Hauksson , ritstjóri Frjálsrar verslunar , ýtarlega úttekt – sem hann sagði dóm á efnahagsstjórn ríkisstjórna , sem þá höfðu setið samfellt í 4.888 daga undir sömu forystu , sem er einstakt í okkar sögu .
Um hagvöxt var dómurinn : Framar vonum .
Um stöðugleika á þessum rúmu 13 árum var dómurinn : Bylting frá því sem áður þekktist .
Um verðbólgu var dómurinn : Í fínum málum .
Um kaupmátt ráðstöfunartekna var dómurinn : Stórglæsilegur árangur .
Og um atvinnuleysi var dómurinn : Einstakur árangur .
Með því besta sem þekkist í heiminum .
Ritstjórinn hrósaði EES-samningnum , frjálsu fjármagnsflæði ( sem af samningnum leiddi ) .
Hann taldi sölu ríkisbankanna sérlega mikilvæga .
Hún hefði verið " eitt af helstu markmiðum Viðeyjarstjórnarinnar " þótt það hafi ekki náðst í hennar tíð .
En ritstjórinn nefndi einnig til sögunnar gagnrýnisefni sem færð hefðu verið fram um þennan þátt .
Eini þátturinn sem honum þótti ekki hafa tekist nægjanlega vel í þessum úttektardómi sneri að lágum raunvöxtum .
Krossaprófið Svo gerði ritstjórinn krossapróf sem samanstóð af 20 spurningum .
Í plúsdálkinn færði hann 14 atriði : Hagvöxtur , stöðugleiki , lítil verðbólga , kaupmáttur ráðstöfunartekna , þjóðartekjur á mann , full atvinna , EES-samningurinn , frjálst fjármagnsflæði , löggjöf um hringamyndun , sala ríkisbanka , fjárlagahalla útrýmt , skuldir ríkissjóðs , erlendar skuldir , bygging álvera .
Í mínusdálkinn færði hann tvö atriði af 20 : Lækkun skatta ( ekki tekist sem skyldi ) og skuldir heimila .
Í meðaltalsdálkinn féllu fjögur : Lágir raunvextir , lífeyrisskuldbinding ríkissjóðs , uppbygging þorskstofna og tekjudreifing í þjóðfélaginu .
Um síðasta lið sagði : Meiri ójöfnuður – hins vegar eru allir ríkari ! Ritstjórinn sagði niðurstöðu krossaprófsins um árangur vera í einu orði : Einstakur .
Nú geta aðrir haft hvaða skoðun sem þeir vilja á þeirri niðurstöðu ritstjóra Frjálsrar verslunar sem hann kynnti haustið 2004 og margir hafa með nokkrum erfiðismunum reynt að ýta staðreyndum sögunnar til hliðar eftir sínum hentugleikum .
Aðrir hafa í áróðursstarfsemi sinni gengið fram eins og þeim séu þessir tímar með öllu ókunnir .
En þeir sömu verða þá væntanlega að leita einhvers staðar að skynsamlegri skýringu á því hvers vegna slík festa var í stjórnmálum á þeim tíma sem Jón G. Hauksson tók þarna til skoðunar og hvers vegna hann felldi svo afgerandi dóm .
En mikilvægasta spurningin er þó sú , hvers vegna kjósendur stuðluðu að því , fernar kosningar í röð , að hægt væri að tryggja forystu um þá festu sem svo miklum árangri skilaði .
Eitt er víst að allt þetta langa skeið þurfti ekki að grípa til þeirra örþrifaráða fyrir kosningar , sem ríkisstjórn , uppiskroppa með fylgi , hefur reynt að grípa til síðustu vikurnar .
Og forysta sem svo lengi sat með meiri sátt við kjósendur en náðst hefur í annan tíma fór sæl á braut úr sínum sessi , þegar henni þótti þetta orðið gott .
Vonandi gefst nú aftur færi á framfaraskeiði á borð við það sem fékk þann dóm að hafa verið einstakt .
Þá verður örvæntingarfullt uppboð fyrir kosningar óþarft eftir fjögur ár .
