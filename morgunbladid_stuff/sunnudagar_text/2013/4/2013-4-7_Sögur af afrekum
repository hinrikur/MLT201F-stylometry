Sögur af afrekum og sigrum vekja jafnan athygli þegar þær eru sagðar eða skrifaðar .
Það sem er líka svo athyglisvert er að oftar en ekki eru afrekssögurnar , þessar sögur af fólki sem nær langt og öðlast það sem aðrir þrá , sprottnar úr einhvers konar vonleysi .
Þegar öll sund virðast lokuð er til fólk sem finnur sér leið .
Sigríður Snævarr , fyrrverandi sendiherra , og María Björk Óskarsdóttir viðskiptafræðingur hafa hjálpað atvinnuleitendum að ná vopnum sínum frá hruni .
Í viðtali við Sunnudagsblað Morgunblaðsins benda þær á þá staðreynd að nær 60 þúsund einstaklingar hafa einhvern tímann verið skráðir atvinnulausir frá hruni .
Þótt fjöldinn sé þetta mikill er skömm og höfnunartilfinning fylgifiskur atvinnuleysis .
Þær benda á að upp úr vonleysinu stígi sigurvegarar og telja að með markvissri uppbyggingu gegnum aðferðafræði sem byggist á því að hver nýti sinn kraft , sína hæfileika og menntun geti atvinnuleitendur öðlast þann kjark sem þarf til að byggja sig upp eftir atvinnumissi og sækja á ný mið. Reyndar ráðleggja þær þeim sem leita sér vinnu að hugsa eins og frambjóðendur í kosningum .
Hver atvinnuleitandi sem fær starf er í raun að skrifa sína eigin afrekssögu , sinn sigur .
Mikið starf virðist framundan við að hlúa að náttúruperlunum sem kenndar eru við Gullna hringinn .
Í myndaþætti í blaðinu má sjá hvernig álag á Þingvelli , Geysi og Gullfoss hefur haft áhrif á ásýnd þessara helstu áfangastaða ferðamanna sem hingað koma .
Nú þegar rætt er um fjölgun ferðamanna til landsins er vert að velta upp þeirri spurningu hversu mikið þessi svæði þola .
Saga þessara náttúruperla þarf að vera afrekssaga , ekki harmsaga sem endar með ósköpum .
