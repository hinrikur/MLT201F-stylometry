Í ár fögnum við 350 ára afmæli Árna Magnússonar og það eru að segja má fyrstu stóru tímamótin síðan fyrstu handritin komu heim árið 1971 , en þau síðustu voru afhent árið 1997 , " segir Guðrún Nordal , forstöðumaður Stofnunar Árna Magnússonar í íslenskum fræðum .
Árni Magnússon handritasafnari fæddist árið 1663 og lést árið 1730 .
Í tilefni afmælisins hefur Árnastofnun kynnt verkefni sem kallast Handritin alla leið heim en það byggist á sex litlum sýningum á jafn mörgum stöðum á landinu .
Á hverri sýningu verður eitt handrit í stofnuninni tengt viðkomandi héraði og þannig minnt á hvaðan þau komu upphaflega .
Hverju handriti hefur verið fengin " fóstra " sem opnar sýninguna , þar sem endurgerð viðkomandi handrits verður til sýnis í útstillingu með allrahanda upplýsingum .
Fóstrurnar eru frú Vigdís Finnbogadóttir , Bragi Valdimar Skúlason textasmiður , Charlotte Böving leikari , Kjartan Sveinsson tónlistarmaður , Ragnar Stefánsson jarðskjálftafræðingur , Hugleikur Dagsson teiknari og Steinunn Sigurðardóttir fatahönnuður .
Hönnuðir sýninganna eru Finnur Arnar Arnarson og Sigrún Sigvaldadóttir .
Sýningarnar eru haldnar í samvinnu við heimamenn og söfn á hverjum stað og styrkt af menningarráðum landshlutanna .
Fyrsta sýningin verður opnuð í Tjarnarlundi í Saurbæ nú á sunnudag , 28. apríl , þegar Kjartan Sveinsson tónlistarmaður kemur þangað með endurgerð Staðarhólsbókar rímna .
Aðrar sýningar verða í Vigur , á Þingeyrum í Húnaþingi , Dalvík , Skriðuklaustri og Eyrarbakka .
Þjóðþekktar handritafóstrur " Á þessu afmælisári Árna , og með þessum sýningum úti um landið , langar okkur að vekja athygli á safninu og ekki síst vekja áhuga ungs fólks á því og þeim margslungna arfi sem felst í handritunum , " segir Guðrún Nordal .
" Við viljum fara með þau alla leið heim í héruðin til að minna Íslendinga á að þau komu víða að .
Árni fór um allt landið og safnaði handritum og handritabrotum og segja má að hvert svæði eigi dýrgripi í safninu .
" Sex handrit hafa verið valin á sýningarnar , sem fulltrúar allra hinna , og hefur Hersteinn Brynjólfsson forvörður búið til þær eftirmyndir frumeintakanna sem sýndar verða .
" Hvert handrit fær fóstru sem er þjóðþekktur einstaklingur .
Fóstran tekur það að sér , fræðist um það , fer svo með eftirgerðina og sýninguna heim í héruðin , ásamt fræðimanni af stofnuninni , " segir Guðrún .
Menningarfulltrúar og söfnin á hverjum stað hafa verið með í ráðum um framsetninguna .
" Í þessu verkefni ræktum við samstarf við fjölda fólks og stofnanir út um allt land og það hefur verið afar ánægjulegt .
Við fylgjum verkefninu síðan eftir í haust og næsta vetur , þegar safnkennari okkar fer í skóla á landsbyggðinni og fræðir börnin um handritin .
" Menningarauðlind okkar Guðrún segir mikilvægt að minna fólk á þá fjársjóði sem handritin eru .
" Við erum sífellt að rannsaka þau .
Rannsóknir eru nauðsynlegar til þess að draga fram nýja þekkingu og endurskoða hugmyndir okkar um fortíðina .
Rétt eins og við þurfum rannsóknir til að skilja náttúruna og umhverfi okkar , þurfum við rannsóknir til að skapa nýja þekkingu á sögu okkar og menningu .
Við rannsökum ekki aðeins textana sem handritin geyma , heldur hvernig þau eru búin til , skrifuð og lýst .
Það er mikil tónlist í handritunum , og myndlist , auk þess sem þau eru afar merkilegir gripir í sjálfu sér .
Hvert handrit er einstakt , og hvert þeirra á sína sögu .
Elstu handritabrotin eru frá tólftu öld , og síðan eigum við margskonar handrit frá hverri öld .
Þetta er mjög lifandi arfur og allir geta fundið eitthvað áhugavert í þeim , því efnið er svo fjölbreytt .
Allskonar sögur og kvæði , annálar , myndabækur , tónlist , helgisögur , lög , lærdómsrit , þýðingar , skjöl , riddarasögur , rímur , svo ekki sé minnst á Íslendingasögurnar .
Handritin sem verða sýnd á sýningunum sýna vel fjölbreytni safnsins .
" Guðrún segir ekkert lát á áhuga erlendis á sagnaarfinum og hafi tilnefning handritaarfsins á lista UNESCO yfir " Minni heimsins " árið 2009 verið rík staðfesting á erindi þeirra við umheiminn .
Fyrir tveimur árum komu Íslendingasögurnar út í nýjum þýskum þýðingum , ekki er langt síðan nýjar enskar þýðingar komu á markað og á þessu ári koma þær út í nýjum þýðingum á dönsku , sænsku og norsku .
" Sögurnar , og ekki síður eddukvæðin , hafa alltaf verið nýtt af listamönnum og í allskyns margmiðlun .
Verið er að rannsaka efnið sem handritin geyma um allan heim .
Nú er unnið að því að miðla þeim á stafrænu formi og er hægt að skoða mörg þeirra á netinu .
Fræðimenn og allir sem áhuga hafa geta því notið frumheimildanna hvar sem þeir eru staddir .
" Guðrún segir að á þessu afmælisári Árna sé áhugavert að leiða hugann að handritamálinu , sem hafi verið merkilegt milliríkjamál og athyglisvert hvernig Danir og Íslendingar leystu þá deilu .
" Á sama tíma og við deildum um handritin , sem eru menningarauðlind okkar , þá vorum við að deila við Breta um yfirráðin yfir annarri auðlind , fiskimiðunum .
Þessar deilur voru fyrirferðarmiklar á sjötta og sjöunda áratugnum í okkar sögu og leystust báðar , á ekki ólíkum tíma .
Í dag kann fólki að finnast eðlilegt að við höfum fengið handritin og að við höfum yfirráð yfir fiskimiðunum , en það var alls ekki svo á þessum tímum .
Þegar handritin komu heim á síðasta vetrardegi árið 1971 þá var hátíð í samfélaginu , enda var það stórkostlegur áfangi að fá þessa fjársjóði heim .
Þá voru handritin flutt heim til Reykjavíkur en með þessum sýningum í sumar erum við að flytja þau með táknrænum hætti alla leið heim .
" 