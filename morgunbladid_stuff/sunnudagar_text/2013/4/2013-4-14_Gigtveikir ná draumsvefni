Hugmynd að sæng úr íslenskri ull þótti besta viðskiptahugmyndin á atvinnu- og nýsköpunarhelgi á Akureyri á dögunum .
Hugmyndin er hugarfóstur Önnu Þóru Ísfold , sem hannar vörur undir merkjum Ísfoldar .
Að sögn Önnu Þóru henta sængur úr íslenskri ull vel til útflutnings .
Ullin sé þeim eiginleikum gædd að hún haldi vel hita og hleypi raka frá sér .
" Eiginleikar vörunnar eru helst þeir að þér verður heitt nánast samstundis án þess að ofhitna .
Ullarsæng jafnar hitastig líkamans og hleypir út raka með náttúrulegum hætti .
Þá hafa rannsóknir sýnt fram á að gigtveikir nái lengri draumsvefni með ullarsæng , " segir Anna Þóra sem lætur íslensk gildi ráða allri hönnun og markaðssetningu vörunnar .
" Menningarlegur arfur íslensku sauðkindarinnar gegnir lykilhlutverki í textagerð og hönnun á vörum Ísfoldar .
Þá mun tenging við íslenskan menningararf og þjóðsögur setja punktinn yfir i-ið þegar kemur að markaðssetningu , bæði erlendis sem og hér heima , " er haft eftir Önnu Þóru í fréttatilkynningu .
Atvinnu- og nýsköpunarhelgi á Akureyri fór fram í samstarfi við Akureyrarstofu , Tækifæri - fjárfestingasjóð , Stefnu - hugbúnaðarhús og Háskólann á Akureyri .
Eins studdi fjöldi fyrirtækja og einstaklinga viðburðinn með margvíslegum hætti .
Innovit nýsköpunar- og frumkvöðlasetur og Landsbankinn hafa undanfarna tvo vetur staðið fyrir atvinnu- og nýsköpunarhelgum í samstarfi við sveitarfélög um land allt .
Markmiðið er að virkja fólk til athafna og skapa vettvang fyrir þá sem langar að koma viðskiptahugmynd í framkvæmd og njóta leiðsagnar á því sviði .
sbs@mbl.is 