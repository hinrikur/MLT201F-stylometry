Þessi árlegu heimsþing PEN eru mikilvægustu fundirnir í heimi orðanna , tungumálanna og orðræðunnar .
Þetta eru einstakir fundir , með átökum og þrætum , og hugmyndum sem varpað er fram , " segir kanadíski rithöfundurinn og heimspekingurinn John Ralston Saul .
Hann er forseti PEN , hinna kunnu alþjóðasamtaka rithöfunda , útgefenda og blaðamanna , sem halda árlegt heimsþing sitt í Reykjavík í haust , dagana 9. til 12. september .
Bókmenntahátíð í Reykjavík verður haldin á sama tíma og að sögn Sjón , sem er formaður Íslandsdeildar PEN , er von á þrjú til fjögur hundruð gestum á þingið , rithöfundum , útgefendum og starfsfólki mannréttindaskrifstofa .
Alþjóðasamtök PEN voru stofnuð árið 1921 og hafa heimskunnir höfundar verið þar í forsvari frá upphafi ; þau styðja bókmenntir og tjáningarfrelsi og eru elstu starfandi mannréttindasamtökin .
Íslenskir lesendur hafa gegnum árin einkum fræðst um heimsþing PEN þegar fulltrúar okkar , höfundar á borð við Gunnar Gunnarsson , Halldór Laxness og Thor Vilhjálmsson hafa ritað um þau greinar í blöð og bækur .
En nú er þingið á leið hingað og forsetinn , Saul , var hér á dögunum að undirbúa þennan viðamikla viðburð .
Þrjósk samtök " PEN hafa frá upphafi , í 91 ár , verið óvenjuleg samtök , " segir hann þar sem við sitjum á heimili sendiherra Kanada .
" Öll þessi mikilvægu samtök sjálfboðaliða sem berjast í dag fyrir réttindum og hagsmunum einstaklinga rekja upphafið til PEN .
Í dag eru 146 PEN-skrifstofur starfræktar í 102 löndum , " segir hann .
Samtökin voru stofnuð eftir heimsstyrjöldina fyrri , með það að markmiði að berjast fyrir málfrelsi og skapa samræðuvettvang fyrir höfunda og hugsuði eftir hrun siðmenningarinnar í styrjöldinni .
Stofnandinn var bresk kona , C.A .
Dawson Scott , og fékk hún rithöfundinn John Galsworthy til að taka að sér forsetaembættið í byrjun .
Meðal seinni forseta samtakanna má nefna H.G .
Wells , E.M .
Forster , Arthur Miller , Heinrich Böll og Mario Vargas Llosa .
Í grein um heimsþingið 1995 , sem Thor Vilhjálmsson birti í Morgunblaðinu sama ár , er starfi forseta PEN , sem Thor kallar reyndar aðalritara , vel lýst : " Í slíkum samtökum má aldrei slaka á .
Þar mæðir mest á framkvæmdaforystunni , aðalritaranum sem nú er Alexander Blokh , margtyngdum manni sem skrifar á frönsku undir nafninu Jean Blot .
Forsetar koma og fara og einn þeirra sem verður lengi minnzt fyrir kostgæfni og ötula forystu er Svíinn Per Wästberg sem lagði á sig mikil ferðalög víðsvegar um heiminn og erfiði .
Þar skiptast náttúrlega á sigrar og svo hins vegar vonbrigði ...
" " Á þingin koma höfundar alls staðar að úr heiminum og ræða um bókmenntir , sem er afskaplega skemmtilegt og alltaf er haldin bókmenntahátíð á sama tíma , " segir Saul .
" En samhliða er rætt um tjáningarfrelsið og við leggjum stefnumálin í þeirri baráttu niður fyrir okkur .
Við erum þrjósk samtök , enda orðin gömul og reynd , og rithöfundar horfa alltaf fram á veginn , hugsa ekki í skammtímalausnum .
Við berjumst fyrir frelsun höfunda sem hafa verið fangelsaðir .
Í dag verjum við um 850 rithöfunda sem sitja í fangelsum í mörgum þjóðlöndum .
Að auki eru um 150 höfundar drepnir árlega .
Við höfum litla peninga úr að moða , höfum enga hermenn , eigum enga skriðdreka og heldur ekki banka og getum því ekki steypt okkur í skuldir og farið á hausinn – því mætti segja að við hefðum engin völd .
En lítum í kringum okkur og spyrjum : hversu margir hershöfðingjar eru í fangelsi í heiminum vegna starfa sinna ? Tveir eða þrír ? Hversu margir forsetar sitja inni ? Tveir eða þrír ? Og hversu margir bankamenn hafa farið í fangelsi fyrir að setja efnahagslífið á hvolf ? Þrír eða fjórir ? En hversu margir rithöfundar sitja inni ? 850 ! Það segir að við höfum rétt fyrir okkur , við erum ógn við stjórnvöld og starfsemi þeirra .
Annars sætum við ekki í fangelsi eða væri verið að drepa okkur .
Stundum er ég spurður hvers vegna við séum að halda þessi þing .
Það er vegna þess að við verðum að stilla saman strengi í baráttunni ; af öllu þessu opinbera fólki eru það höfundar sem eru drepnir og fangelsaðir .
Starf rithöfunda er afar mikilvægt .
" Saul segir að oft hafi félagar í PEN velt fyrir sér hvort samtökin snérust um bókmenntir eða málfrelsi .
" Ég segi , það er það sama .
Annað þrífst ekki án hins .
Þar sem ekki er málfrelsi er hvert orð sem skrifað er tæki í baráttunni fyrir frjálsri tjáningu .
" Tungumál fámennra þjóða Saul hefur verið forseti PEN frá árinu 2009 .
Hann hefur komið nokkrum sinnum hingað til lands , hefur til að mynda stýrt hér heimspekiþingi og var árið 2003 í fylgdarliði Adrienne Clarkson , eiginkonu sinnar , sem er fyrrverandi landstjóri Kanada , þegar hún kom í opinbera heimsókn .
Saul segir að hvert PEN-þing sé ólíkt hinum fyrri enda dragi þau iðulega dám af borginni og menningunni þar sem þau eru haldin .
" Í haust koma hingað um 200 höfundar að sitja þingið og margir fleiri sem tengjast því og sem sækja Bókmenntahátíðina .
Höfundarnir koma af mismunandi ástæðum en þeir munu skrifa um Ísland ; ferðagreinar , pólitískar greinar og um mannlífið ; Ísland mun birtast í ljóðum þeirra og sögum ; í greinum , samtölum og viðtölum .
Þetta er því mikilvægt tækifæri fyrir Ísland og Íslendinga til að kynna sig .
Ég er líka viss um það mun verða fjallað um norðrið á ýmsan hátt á þinginu – eins og um málefni sem tengjast frumbyggjum þjóða á norðurhveli , um tungumál sem fámennar þjóðir tala , eins og íslenskuna , og tengingar við málsvæði sem eru í hættu .
Stafræni heimurinn blandast inn í þá umræðu – og svo er það hin símikilvæga umræða um málfrelsi .
Lykilumræða mun fjalla um baráttuna fyrir málfrelsi og réttindum í Kína og Suður-Ameríku .
Ég tel að þetta verði mikilvægt þing fyrir Ísland .
" Í starfi sínu fyrir PEN-samtökin þeytist Saul um heiminn og kemur fram sem fulltrúi þeirra , meðal annars í samtölum við stjórnvöld þar sem reynt er að kúga höfunda .
Hann er höfundur fjölda merkra bóka , skáldsagna og heimspekirita , situr það starf ekki á hakanum ? " PEN tekur bara sjö daga af vinnuvikunni og þá á ég þrjá eftir , " segir hann og brosir .
" Ef ég á að ná að skrifa verð ég bara að leggja enn meira á mig .
Rithöfundar skrifa af innri þörf , drifkrafturinn kemur að innan .
En þessi misserin tekur baráttan fyrir félaga okkar mestan minn tíma .
" 