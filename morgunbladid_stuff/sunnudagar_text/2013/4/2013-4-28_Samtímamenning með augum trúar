Konur eru í forgrunni í nýjasta hefti Kirkjuritsins sem kom út á dögunum .
Presthjónin Árni Svanur Daníelsson og Kristín Þórunn Tómasdóttir hafa tekið við ritstjórn Kirkjuritsins nú þegar 79. árgangur þess kemur út .
Þau telja mikilvægt að gefið sé út rit þar sem rætt er um trú á mannamáli og hún tengd samtímanum .
" Við viljum styrkja samtalið um trúna í samfélaginu , um kirkjuna og leggjum upp með að gera það á nýjum nótum í riti þar sem hægt er að skrifa og ræða um trú .
Við leitumst við að skoða samtímamenningu með augum trúarinnar og koma auga á hvernig hið trúarlega birtist í menningu og samtíma , " segja Árni og Kristín í samtali .
Lagt er upp með að í hverju hefti verði ákveðið þema en í vorheftinu var fjallað um konurnar í kirkjunni .
Ritið inniheldur viðtöl við þrjár konur sem sett hafa mark sitt á þjóðkirkjuna , þær Agnesi M. Sigurðardóttur biskup , Solveigu Láru Guðmundsdóttur vígslubiskup og Auði Eir Vilhjálmsdóttur , sem var fyrsta konan sem vígðist sem prestur í þjóðkirkjunni fyrir tæpum 40 árum .
" Það markar auðvitað mikil tímamót að við höfum farið úr því að vera kirkja þar sem engin kona hafði verið vígð biskup yfir í að meirihluti biskupa séu konur .
En það er jafnframt ástæða til að minna á að kirkjan má ekkert hætta að tala um jafnréttismál þótt þessi árangur hafi náðst , " segja þau .
