Ný verðkönnun ASÍ á matvælaverði í vikunni sýndi að talsverður verðmunur er á milli verslana .
Verklag félagsins og sú staðreynd að ekki er lagt mat á gæði eða þjónustu söluaðila í könnunum þess hefur þó vakið nokkra óánægju meðal verslunarmanna .
Hafa nokkrar verslanir dregið sig úr könnunum af þessum sökum en ASÍ leggur áherslu á að sama verklagið eigi við alla .
María Ólafsdóttir maria@mbl.is Verðsamanburður er gerður með því að skrá niður vöruverð af hillu en þetta segir Henný Hinz , hagfræðingur hjá ASÍ , samræmast því að neytandi taki kaupákvörðun fyrir framan rekkann og eigi lög og reglur að tryggja að þær upplýsingar séu réttar .
Hvort möguleiki væri á að taka gæði matvara með í verðkönnunum segir Henný að langflestar vörur sem þau skoði séu af ákveðnu vörumarki og þá sé ekkert gæðamat .
Íslenski markaðurinn sé lítill og því oft ekkert val , t.d. um mjólkina eða ostinn .
Ávextir og grænmeti sé í langflestum tilvikum ekki gæðaflokkað heldur séu skoðuð t.d. græn epli og séu til fleiri gerðir þá sé skoðað lægsta kílóverðið á grænum eplum .
" Það má vel vera að eplin séu betri í einni búð en þeirri næstu en í því tilviki er mikilvægt að vantreysta ekki neytendum .
Almennt þekkir neytandinn markaðinn og getur metið sjálfur hvað liggur að baki verðmuninum , " segir Henný og bætir við að sambandið hafi ekki aðra hagsmuni en þá að miðla til neytenda .
" Við fáum gjarnan þá gagnrýni að við séum ekki til viðræðu um breytingar á verklagi sem er alrangt því við ræðum mikið við kaupmenn .
Aftur á móti leggjum við áherslu á að samkomulag um verklag er ekki gert við einstaka verslanir heldur höfum við bara eitt verklag .
Eigi að breyta því verður það því að vera í samstarfi við Samtök verslunar og þjónustu , " segir Henný .
Verða að birta strimilinn Jón Gerald Sullenberger , framkvæmdastjóri Kosts , er ósammála verklagi ASÍ og segir að eingöngu eigi að treysta á strimlaverð .
Hann meinaði í vikunni starfsmönnum félagsins að gera verðkönnun í verslun sinni með hefðbundnu verklagi .
" Til að fá raunverulegt verð verður að kaupa vörurnar og birta strimilinn .
Það er ekki hægt að fullyrða að hilluverðið sé hið rétta , " segir Jón og bætir við að undirstrika verði mikilvægi þess að samanburður sé gerður á sama vörumerkinu .
" Það þýðir ekkert að bera Eruoshopper saman við Barilla .
Það er eins og að bera saman verð á Fiat og Benz , " segir Jón .
Vörukarfa ASÍ inniheldur allar almennar mat- og drykkjarvörur , t.d. brauðmeti , morgunkorn , pasta , kjöt , fisk , grænmeti , ávexti , pakkavörur , kaffi , gos , safa , auk hreinlætis- og snyrtivara og tekur mið af útreikningum Hagstofunnar á vísitölu neysluverðs .
Allar verslanir nema Kostur tóku þátt í könnuninni sem birt var í vikunni .
