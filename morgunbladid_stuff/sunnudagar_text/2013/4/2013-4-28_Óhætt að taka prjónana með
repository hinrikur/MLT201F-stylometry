Kjördagur er stór dagur í lífi þjóðar .
Þá votta menn lýðræðinu virðingu sína , réttindum sem ekki standa öllum til boða .
Hefð er fyrir því að fólk búi sig upp áður en það heldur á kjörfund , eða hvað ? Er það að breytast , eins og svo margt annað .
Og hvernig líður dagurinn á kjördeild , er jafnvel hægt að grípa í prjóna ? Orri Páll Ormarsson orri@mbl.is Hvert þykist þú vera að fara , góði ? " Pabbinn hvessti brýrnar .
" Hvað meinarðu ? Að kjósa .
" Sonurinn kom af fjöllum .
" Svona til fara ? Það kemur ekki til mála .
Menn klæða sig upp áður en þeir fara á kjörstað .
" Þunginn í orðunum var slíkur að sonurinn sá sæng sína upp reidda , skundaði aftur til herbergis – og hafði fataskipti .
Þessi litla dæmisaga hefði án efa getað orðið til á mörgum íslenskum heimilum .
Í huga eldri kynslóðanna sem byggja þetta land er kjördagur hátíðlegur dagur .
Dagur þegar karlar og konur hefja sig upp úr hversdagsleikanum .
Linda Björg Árnadóttir , fatahönnuður og fagstjóri fatahönnunar í Listaháskóla Íslands , er sammála þessu .
" Það er sjálfsagt mál að sýna þessum viðburði virðingu .
Kosningar snúast um lýðræðislegan rétt okkar og það er óþarfi að vera kærulaus af því tilefni .
Það ber að sýna virðingu þessum rétti sem við höfum í lýðræðisþjóðfélagi sem kom ekki ókeypis og er ekki í boði alls staðar í heiminum ! Það væri því fallegt ef fólk legði aðeins á sig áður en það fer á kjörstað , " segir hún .
" Þetta er hefð sem hefur verið að tapast .
Sama máli gegnir um leikhúsferðir , í eina tíð þótti sjálfsagt að klæða sig upp áður en farið var í leikhús en varla lengur .
Það er leiðinlegt .
Hátíðleg tilefni eins og að fara á kjörstað og í leikhús mega ekki verða hversdagsleg .
" Sjálf er Linda ekki með neina sérstaka hefð eða venju á kjördegi en kveðst þó aldrei myndu fara út úr húsi í jogging- eða gallabuxunum .
" Ég nota reyndar ekki svoleiðis dót – ekki við neitt tilefni , " segir hún hlæjandi .
" Ég ætla að klæða mig upp á laugardaginn , bæði til að votta hefðinni virðingu og ekki síður til að fá upplyftingu í hversdaginn .
Við verðum að hafa svolítið gaman af lífinu ! " Í mörg horn að líta Reynir Schmidt , húsvörður í Klébergsskóla á Kjalarnesi , hefur unnið við framkvæmd kosninga undanfarin sjö ár en á þeim tíma hefur óvenjuoft verið kosið .
Þetta verða þriðju alþingiskosningarnar og að auki hafa verið tvennar sveitarstjórnarkosningar , tvennar forsetakosningar , tvær þjóðaratkvæðagreiðslur um Icesave-málið og kosningar til stjórnlagaþings .
Reynir tekur daginn snemma , er mættur í skólann upp úr klukkan sjö til að gera klárt fyrir kjörfund sem hefst klukkan níu .
Í mörg horn er að líta , koma þarf kjörkössunum fyrir , hengja upp leiðbeiningar og flagga , svo dæmi séu tekin .
" Mitt hlutverk er að sjá til þess að allt sé eins og það á að vera og leysa kjörstjórnarmenn af meðan á kjörfundi stendur , " segir hann .
Á slaginu klukkan níu tekur Reynir úr lás .
Hann skellir upp úr þegar hann er spurður hvort jafnan sé röð fyrir utan .
" Nei , manni bregður ef einhver er mættur .
" Reynir tekur fram að Kjalarnes sé lítil kjördeild og fyrir vikið sé dagurinn jafnan frekar rólegur .
Fólk byrji að tínast inn upp úr klukkan níu um morguninn og dreifingin sé nokkuð jöfn fram að lokun klukkan tíu um kvöldið .
" Það er aldrei álag hjá okkur og aldrei röð – sem er örugglega óvenjulegt á kjörfundum í borginni .
Sjaldnar fleiri en tveir til þrír að kjósa á sama tíma .
" Að sögn Reynis er Klébergsskóli af þessum sökum vinsæl kjördeild og skipar sama fólkið oftar en ekki kjörstjórn .
" Það er notaleg stemning hjá okkur og óhætt að taka prjónana með , " segir hann léttur í bragði .
Ef til vill á leið á djammið Reynir hefur fundið fyrir því , eins og aðrir viðmælendur blaðsins , að fólk sé ekki alveg eins fínt í tauinu þegar það mætir á kjörstað og áður .
" Samt finnst mér þetta vera að breytast aftur .
Það er merkjanlegur munur frá því að ég byrjaði í þessu fyrir sjö árum .
Fólk er farið að hafa sig aðeins meira til aftur eins og það gerði í gamla daga .
Nema fólk sé bara að koma við á leið í afmæli eða á djammið , " segir hann sposkur .
Reynir segir ekki endilega marga koma í sparifötunum en það sé líka algjör undantekning ef einhver láti sjá sig í joggingfötum .
Það er tilfinning Reynis að flestir taki daginn hátíðlega , alltént sé fólk upp til hópa í góðu skapi og kurteist þegar það komi til kjörfundar .
Gefist til þess tími er sjálfsagt að spjalla á léttum nótum við starfsmenn kjörstjórnar .
Hann minnir þó á að umræðuefnið verði að vera annað en stjórnmál .
Stranglega er bannað að ræða þau eldfimu mál á kjörstað .
Áróður er líka harðbannaður á kjörstað og Reynir segir fólk yfirleitt virða það .
" Það fór einu sinni maður inn í kjörklefa með húfu merkta ákveðnum stjórnmálaflokki án þess að við veittum því athygli .
Þegar hann kom út tókum við eftir þessu og báðum hann vinsamlegast að gera þetta ekki aftur .
Hann brást vel við því enda hafði hann ekki gert sér grein fyrir því að athæfið væri ólöglegt .
" Ókurteisi á kjörstað er sjaldgæf , að sögn Reynis .
" Ég man í mesta lagi eftir tveimur til þremur skiptum að legið hafi illa á fólki .
Ef fólk er hvefsið reynum við að svara því með kurteisi .
Einu sinni hafði maður allt á hornum sér , ég man ekki út af hverju , og þegar ég þakkaði honum fyrir komuna sneri hann sér við og leit illum augum á mig : " Takk fyrir hvað ? " Síðan var hann rokinn .
" Mætir í betri fötunum " Mér finnst kosningar alltaf mjög spennandi , ekki síst á sjálfan kosningadaginn , " segir Unnur Arngrímsdóttir , sem um áratuga skeið hefur kennt Íslendingum kurteisi og góða siði .
" Þá er sérstök spenna í loftinu og það skemmtilegasta við þetta er leyndarmálið að " allir kjósi rétt " .
Enginn leyfir sér samt að spyrja : " Hvað kaust þú ? " " Unnur segir foreldra sína hafa borið mikla virðingu fyrir þessum degi .
Tóku daginn snemma , fóru í sparifötin og ef veður var gott þá gengu þau á kjörstað .
" Ég veit að þau hjónin voru ekki alltaf sammála en þau forðuðu sér frá því að rökræða um pólitík .
Mamma hélt því fram að það væri varasamt að ræða um pólitík og trúmál við fólk sem maður þekkir lítið .
Ég er alveg sammála henni .
" Unni þykir mikilvægt að hafa sig til á degi sem þessum og mætir vitaskuld á kjörstað nú í betri fötunum og með ökuskírteinið sitt .
" Það er eins gott að ég gleymi ekki gleraugunum mínum , " segir hún í léttum tón .
" Ég vona allir Íslendingar beri virðingu fyrir þessum degi og noti sinn rétt og kjósi rétt .
" ALÞINGISKOSNINGAR FYRIR FIMMTÍU ÁRUM Nú , það er bara verið að gera sjóklárt Kjörstaðir voru opnaðir klukkan níu árdegis laugardaginn 8. júní 1963 og var blaðamaður Morgunblaðsins mættur galvaskur í Miðbæjarskólann í Reykjavík til að taka púlsinn á kjósendum .
Samkvæmt frétt blaðsins var nokkur fjöldi manna samankominn áður en kjörfundur hófst og báru þeir saman bækur sínar í skólaportinu meðan þeir biðu , þeirra á meðal Birgir Kjaran , alþingismaður Sjálfstæðisflokksins , sem stefndi raunar ekki á endurkjör .
" Við skólann var fimm manna lögreglusveit til að sjá um að allt færi friðsamlega fram og til að leiðbeina kjósendum , " segir í frétt blaðsins daginn eftir .
" Þarna var Kjartan Guðjónsson listmálari að aðstoða lögregluna við að opna stærri dyrnar á skólaportinu , eða opna allar gáttir , eins og fulltrúi laga og réttar komst að orði .
Í sama mund bar þar að Gils Guðmundsson , frambjóðanda Alþýðubandalagsins í Reykjaneskjördæmi .
" Nú , það er bara verið að gera sjóklárt , " varð honum að orði .
" Ljósmyndarar hömuðust Laust fyrir kl. 9 renndi bifreið sjálfs forsætisráðherrans , Ólafs Thors , upp að Miðbæjarskólanum , Lækjargötumegin .
Ólafur og Ingibjörg eiginkona hans , brugðu ekki út af vananum en þau munu iðulega hafa verið komin á kjörstað um það leyti sem opnað var .
" Ólafur var hinn kátasti , og ef hann hefur efast um úrslitin , var það ekki að sjá , " segir í frétt blaðsins .
" Þegar dyr Miðbæjarskólans voru opnaðar klukkan níu var nokkur mannfjöldi saman kominn í portinu .
Ljósmyndarar dagblaða hömuðust við að taka myndir af forsætisráðherra og Birgi Kjaran þar sem þeir kepptust af mikilli kurteisi við að bjóða hvor öðrum að ganga á undan inn á kjörstað .
Síðan streymdi mannfjöldinn inn og dreifðist milli kjördeilda .
" Aldrei aftur vinstristjórn Árið 1963 voru flokksblöðin upp á sitt besta og skilaboð Morgunblaðsins til lesenda sinna voru skýr á forsíðu kjördags : " Aldrei aftur vinstristjórn .
" Inni í blaðinu voru framboðslistar birtir og búið að setja X fyrir framan D-lista Sjálfstæðisflokks .
Undir var eftirfarandi texti : " Þannig lítur kjörseðillinn út , þegar D-listinn – listi Sjálfstæðisflokksins – hefur verið kosinn með því að krossa fyrir framan D. Allur er varinn góður .
Ríkisstjórn Sjálfstæðisflokks og Alþýðuflokks , svonefnd viðreisnarstjórn , hélt velli í kosningunum 1963 , jók raunar fylgi sitt lítillega , úr 54,9% í 55,7 .
Ólafur Thors var áfram forsætisráðherra en lét af störfum um haustið af heilsufarsástæðum .
ALÞINGISKOSNINGAR FYRIR ÞRJÁTÍU ÁRUM Kysi ég þá frekar höggið Kjósendur á höfuðborgarsvæðinu voru ekkert að flýta sér á kjörstað vegna alþingiskosninganna sem fram fóru 23. apríl 1983 .
Þetta kom fram í frétt Morgunblaðsins .
" Mest kjörsókn var í Miðbæjarskólanum , eins og íbúar innan Hringbrautarsvæðisins séu fljótari til verka en fólk í öðrum hverfum , einkum þó í úthverfum , " sagði í frétt blaðsins .
Sennilega hefur einstök veðurblíða átt sinn þátt í því að menn voru ekki á spretti að og frá kjörstöðum .
" Svona blíða kallar fram ákveðin rólegheit í fólki , " sagði einn viðmælandi í Miðbæjarskólanum , " en þau skila sér jafnvel betur , atkvæðin .
" Albert Guðmundsson , alþingismaður Sjálfstæðisflokksins , og eiginkona hans , Brynhildur Jóhannsdóttir , tóku daginn snemma og biðu fyrir utan í blíðunni eftir því að Eyjólfur Jónsson húsvörður opnaði Miðbæjarskólann og byði mönnum að kjósa .
" Þetta leggst bara ágætlega í mig , " sagði Albert .
Jón Baldvin Hannibalsson , þingmaður Alþýðuflokksins , og eiginkona hans , Bryndís Schram , voru líka snemma á ferð þennan dag og slógu á létta strengi með Alberti og fleira fólki .
" Ég er með allt á hreinu , " sagði maður á miðjum aldri við Stýrimannaskólann .
" Ég kýs Sjálfstæðisflokkinn og hef alltaf gert , en mér finnst Vilmundarfólkið hafa fengið hljómgrunn , einkum hjá yngra fólki , " bætti hann við .
Þar átti maðurinn vitaskuld við Bandalag jafnaðarmanna sem fékk fjóra menn kjörna í sínum fyrstu kosningum .
" Ætli maður skoði ekki seðilinn , velti honum fyrir sér og láti þetta svo ráðast , en ég kýs ekki Alþýðubandalagið eins og síðast , " sagði hálfþrítug kona við Ölduselsskóla .
Lifað um efni fram " Ég held að fólk sé almennt tilbúið til þátttöku í hörðum og raunhæfum aðgerðum til að stuðla að endurreisn efnahagsmála , hvort sem það yrði gert með einu höggi eða á nokkrum árum og kysi ég þá frekar höggið , " sagði fullorðinn maður við Stýrimannaskólann .
Hann bætti við að menn hefðu lifað um efni fram og það væri farið að bitna á fólki með ýmsu móti , og því vildu menn snúa af þeirri óheillabraut , sem þjóðfélagið hefði brunað eftir upp á síðkastið .
Svo segja menn að tímarnir breytist ! Gunnar Thoroddsen , varaformaður Sjálfstæðisflokksins , baðst lausnar fyrir ráðuneyti sitt að loknum kosningum .
Við tók stjórn Framsóknarflokks og Sjálfstæðisflokks undir forystu Steingríms Hermannssonar , formanns Framsóknarflokksins .
