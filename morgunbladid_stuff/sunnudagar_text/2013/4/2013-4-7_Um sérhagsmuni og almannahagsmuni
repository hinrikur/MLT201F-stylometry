Umræða um Reykjavíkurflugvöll hefur blossað upp að nýju .
Annars vegar eru þau sem vilja nýja flugstöð í stað þeirrar gömlu sem er komin til ára sinna og að flestra dómi úr sér gengin .
Hins vegar eru þau sem vilja flugvöllinn á brott eins fljótt og auðið er og því aðeins tjalda til einnar nætur með bráðabirgðaúrbótum .
Í því sambandi er gjarnan vísað til Hólmsheiðarinnar á austasta hluta borgarlandsins .
Sá hængur er á að flugfólk almennt telur Hólmsheiði slæman kost sem flugvallarsvæði .
Nýlega birti Isavia , sem rekur flugvelli okkar landsmanna , skýrslu þar sem Hólmsheiðinni er fundið flest til foráttu .
Reyndar er ekki nóg með að svæðið sé talið henta illa undir flugvöll .
Allar líkur eru taldar vera á því að flugvöllur á Hólmsheiði stæðist hreinlega ekki alþjóðlegar kröfur .
Ekki ætla ég hér að velta upp kostum og ókostum við Hólmsheiðina sem flugvallarstæði .
Mig langar hins vegar til að víkja að því sem kallað hefur verið sérhagsmunir og almannahagsmunir í þessari umræðu .
Annað veifið sjást nefnilega greinar þar sem segir að sérhagsmunir flugsins verði að víkja fyrir almannahagsmunum Reykvíkinga , sem vilji fá sitt land og engar refjar .
Reyndar bendir fátt til að hugur Reykvíkinga standi nú almennt í þessa átt en höldum okkur við spurninguna um almannahagsmuni og sérhagsmuni .
Vissulega má til sanns vegar færa að hagsmunir innanlandsflugsins séu afmarkaðir og sér á parti .
Þó er erfitt að slíta þá úr samhengi við hagsmuni samgöngukerfis landsmanna almennt og margvíslega öryggishagsmuni , svo sem að hafa flugvöll nærri fullkomnum sjúkrahúsum og miðstöðvum stjórnsýslu og viðskipta í landinu .
Slíkir hagsmunir eru almennir og geta varla með góðu móti flokkast undir sérhagsmuni .
En hvað þá um hina meintu almannahagsmuni að losna við flugvöllinn og ráðstafa svæðinu undir byggð ? Sala byggingarlandsins kemur vissulega sjóðum Reykvíkinga vel og það kann að vera fólgin í því hagkvæmni að byggja miðlægt og þétt .
En eru það þá bara hreinir almannahagsmunir eða fléttast þarna inn sérhagsmunir ? Sú freisting er nefnilega fyrir hendi hjá borgaryfirvöldum hverju sinni að reyna að selja landið þannig að sem mest byggingarmagn rúmist á hverjum fermetra .
Það gefur borgarsjóði mest í aðra hönd og byggingarverktökunum einnig .
Þannig skapast sú hætta að sérhagsmunir byggingarverktaka ráði för ; að borgin fari að skipuleggja sig út frá þröngum peningasjónarmiðum og þá einnig beint og óbeint hagsmunum byggingargeirans .
Auðvitað viljum við að verktökum í byggingariðnaði vegni vel en gróðahagsmunir mega hins vegar ekki stjórna skipulagi borga .
Þegar fjármálaráðuneyti og Reykjavíkurborg undirrituðu kaupsamning – skilyrtan kaupsamning um sölu á landi ríkisins í Skerjafirði , var ekki vitað um endanlegt verð .
Það myndi ráðast af því hvað fá mætti fyrir landið og þá væntanlega byggingarmagninu sem talið væri unnt að koma fyrir .
Þetta er umhugsunarefni og nátengt þessum vangaveltum .
Eitt er kýrskýrt í mínum huga .
Aftengja verður með öllu sérhagsmuni byggingarverktaka og hagsmuni borgarbuddunnar .
Þegar þetta tvennt nær saman þá er voðinn vís .
Ögmundur Jónasson ogmundur@althingi.is 