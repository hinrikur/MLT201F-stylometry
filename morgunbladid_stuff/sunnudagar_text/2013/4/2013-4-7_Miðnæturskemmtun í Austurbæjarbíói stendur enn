Samfylkingarfélagið í Reykjavík hefur nýlega samþykkt ályktun þar sem þess er krafist að ríkisstjórn Sjálfstæðisflokks og Samfylkingar verði slitið .
Fyrir utan Þjóðleikhúskjallarann , þar sem fundurinn fer fram , er múgur sem slær taktfast í potta og pönnur .
Heyrast mikil fagnaðaróp þegar fréttirnar berast út af fundinum .
Stór hluti viðstaddra fer á næsta bar til þess að fagna sigri , ríkisstjórnin getur varla lifað þetta áfall af .
Aðrir hyggjast láta kné fylgja kviði og fara á Austurvöll .
Þar bíður þeirra óeirðasveit lögreglunnar sem hefur þann starfa að verja Alþingishúsið .
Þar endurtekur sig sagan frá því kvöldið áður , þorri mótmælenda kveikir varðeld og dansar í kringum hann .
Aðrir sjá sér leik á borði og sækja hart að lögreglunni .
Öllu tiltæku er kastað að lögreglumönnunum , grjóti , málningu , skyri , þvagi og saur .
Flugeldum er skotið á þá og sparkað er í skildi þeirra .
Einhverjir rífa upp gangstéttarhellur sem hver um sig vegur rúm þrjú kíló .
Grjóti rignir yfir lögreglumennina .
Um 2-300 manna hópur króar á þriðja tug lögreglumanna af við vesturhlið Alþingishússins og slær í bardaga þar sem lögregluþjónarnir þurfa að beita skjöldum sínum og piparúða til þess að halda vell .
Um miðnætti er allur tiltækur piparúði á þrotum .
Mótmælendur skynja það og færast í aukana .
Stórt bál logar á miðjum Austurvelli .
Garðbekkjum í eigu borgarinnar og ýmsu lauslegu úr grenndinni er kastað á það .
Einhver tekur sig til og hellir olíu á framhurð Alþingishússins og leiðir olíuna að bálinu .
Fljótlega leika eldtungurnar um dyrnar og reykur berst inn í húsið .
Brunakerfið fer af stað og slökkviliðsmenn vara við því ef eldurinn berist inn að þá muni hann læsa sig í viðarklæðningar á veggjunum og gjöreyðileggja allt húsið .
Lögreglumennirnir eru að verða undir í bardaganum við mótmælendur þegar óskað er eftir leyfi til að beita táragasi , í fyrsta sinn í Reykjavík í sextíu ár .
Leyfið er veitt nær samstundis .
Í þann mun sem lögreglumennirnir eru að búa sig undir að beita táragasinu eykst grjótkastið um allan helming .
Þá flýgur ein gagnstéttarhella í gegnum loftið og beint í höfuðið á lögreglumanni .
Félagar hans bregða skjótt við og koma honum í var þrátt fyrir að þeir séu einnig grýttir óspart .
" Sjálfsprottið ? Skipulagt ? Þetta er spennandi en óhugnanleg lýsing og hún er frá nýliðnum tíma .
Ekkert er ýkt .
Ekki fremur en í bókinni sjálfri sem hún opnar .
Búsáhaldabyltingin eftir Stefán Gunnar Sveinsson sagnfræðing er sláandi lesning , skrifuð af varfærni og þar er forðast að draga glannalegar ályktanir .
Á forsíðu bókarinnar er spurt hvort hin svokallaða búsáhaldabylting hafi verið sjálfsprottin eða skipulögð .
Í bókarlok svarar höfundur fyrir sig með því að segja að svarið sé : " Bæði og .
" Búsáhöld voru ekki hættulegustu vopnin sem notuð voru í atlögunni að Alþingishúsinu og öðrum stofnunum , eins og framangreind lýsing undirstrikar rækilega .
Þeir sem fylgdust með því daglega þegar fjórum mönnum var stillt upp með járnstangir til að berja blikkstromp við hús Seðlabankans þykir allt tal um búsáhöld næsta hjákátlegt .
Lögreglumönnum sem sátu undir lífshættulegu grjótkasti er sjálfsagt misboðið með svo mjúkri einkunnagjöf sem felst í gæluheitinu .
Sama gildir um þá sem fylgdust með því í skelfingu þegar engu mátti muna að óþjóðalýð tækist að brenna Alþingishúsið til grunna .
Það var ekki ólívuolía úr eldhúsinu sem reynt var að nota til þess ódæðis .
En samt er svarið sem bókarhöfundur gefur sér , " bæði og , " ekki fráleitt .
Allur þorri þess fólks sem flykktist í miðbæinn þessa dagana kom þangað í eðlilegum erindum og nýtti sér lögverndaðan rétt til að mótmæla .
Einhverjir úr þeim hópi kunna að hafa æst upp undir öfgaræðum og í hita þess leiks gengið lengra en þeir ætluðu sér eða ættu vanda til að gera .
En samt var djöfulgangurinn þaulskipulagður .
Og hann þreifst í skjóli saklauss fjöldans og var sýnu hættulegri af því að hann naut fjöldans .
Herópin og svívirðingarnar , sem sjálft Ríkisútvarpið sendi út og hefur enn ekki beðist afsökunar á , voru úr munni sérvalinna manna , sem allir voru í pólitískum erindum , þótt sumir væru að auki að draga athyglina frá raunverulegum pörupiltum hrunsins .
Þar var kynt rækilega undir og þegar lygin var ekki ein á ferð , sem oftast var , glumdu þeir hæst síamstvíburarnir , hálfsannleikur og dylgjur .
Grímuklæddir menn voru fjölmennir í hópnum .
Það segir ákveðna sögu .
Og það er vitað hverjir sköffuðu spjöldin sem nýttust einnig sem barefli gegn hinu fámenna en hugaða lögregluliði og hvar þau voru geymd á milli árása .
Og það er einnig vitað hverjir upplýstu " tengiliði " sína í múgnum um hvar lögreglan væri veikust fyrir .
Og það er farið nærri um þá sem borguðu brúsann .
Glötuð ár Nú eru fjögur ár síðan réttkjörin ríkisstjórn hrökklaðist frá undan þessum öflum og ógnaraðgerðum þeirra .
Það hafði ekkert með það að gera að fínlegir prófessorar , sem slepptu óperunni og utanferð í þágu málstaðarins , berðu pottlok að heiman með silfurskeið úr sama stað .
Og nú , fjórum árum síðar er fólkið sem " byltingin sú arna " ruddi braut að hrökklast fyrirlitið og rúið trausti úr stjórnarráðinu .
Það var þó í óskastöðu .
Hagur landsins var byrjaður að vænkast fyrir tilstilli eigin gjaldmiðils .
Hann tryggði minni samdrátt í innflutningi og ýtti undir útflutning og skapaði þannig mikilvægan ávinning í vöruviðskiptum .
En batann mátti einnig rekja til réttra ákvarðana í upphafi endurreisnar mánuðum áður en þessu fólki skolaði í valdastóla .
Framangreindur árangur var ekki enn orðinn áberandi , en skilyrðin höfðu verið sköpuð .
Tvennt þurfti að gera .
Fylgja þeirri braut sem mörkuð hafði verið og stuðla að sátt gegn sundrungu í þjóðfélaginu .
Það seinna var mikilvægast alls .
Þeir , sem þekktu til Jóhönnu Sigurðardóttur og Steingríms J. vissu að þau tvö væru ólíklegustu einstaklingar landsins til að vinna að sátt og samstöðu .
En að þau tvö skyldu beina þjóðinni inn á braut illinda og átaka í hvert eitt sinn og hvar sem því yrði við komið kom jafnvel kunnugum í opna skjöldu .
Fjórum mikilvægum árum var því kastað á glæ þegar Ísland mátti síst við því .
Seinlegra verður en þurfti að koma fólkinu í landinu og lífskjörum þess á skrið .
Það var auðvitað óheppilegt að " aðilar á vinnumarkaði " yrðu jafn leiðitamir ríkisstjórninni og varð .
Þeir hættu ekki fyrr en þeim var orðið óglatt eftir að hafa verið hafðir að ginningarfíflum árum saman og ekkert verið gert með samninga , yfirlýsingar og loforð sem gefin voru hátíðlega og jafnvel innsigluð með kossum á sjónvarpsskjáum .
Allt snýst um 5% Í aðdraganda þeirra kosninga sem loks eru að bresta á fer því fjarri að gefin séu glögg skilaboð um hvernig treysta megi vöxt og viðgang í landinu .
Sumir láta þannig að allan vanda megi leysa með galdrakúnstum svipuðum þeim sem erlendir skemmtikraftar seldu inn á í Austurbæjarbíói forðum tíð .
Í fyrsta lagi beinast þær kúnstir ekki að grundvallarvanda heldur einvörðungu afmörkuðum þáttum , sumum þó ólíkum , sem eiga ekki endilega rót í því tímabundna misgengi sem varð í kjölfar falls bankanna og áhrifa þess á skráningu gengis og þar með vísitalnanna .
Á því töpuðu allir .
En þeir fáu sem mest er vélað um á væntingablöðum framboða fóru þó sumir ekki verr frá þeim skelli en svo , að ávinningur bóluhagnaðar áranna á undan hvarf að einhverju eða miklu leyti .
Hinir sömu voru þó flestir enn í plús , eins og þar stendur , nema að þeir hefðu slegið út á verðbólgna eign , sem hækkað hafði tryllingslega á pappírnum og eytt slíkum lánum í gleði og gaman .
Þegar eignin , sem stóð á bak við lánið , féll aftur niður í eðlilegt verð eða nokkru niður fyrir það , varð staðan vissulega lakari .
En ber samfélaginu ( hinum ) að bæta úr slíkri stöðu ? Er það virkilega sanngirniskrafa ? Um annan hóp og miklu fámennari gegnir öðru máli .
Hæstiréttur hefur þegar með lagatúlkunum sínum gert stöðu margra þeirra bærilegri , jafnvel vænlega .
Það var þó eins og hver annar vinningur í happdrætti .
Því margoft var varað við því opinberlega að verulegar áhættur fylgdu gengistryggðum skuldbindingum til þeirra sem ekki höfðu gengisbundnar tekjur , þótt lítt virtist efast um að þær stæðust lög .
Jafnvel þeir sem best ættu að vera settir , þegar þekking á lögum er annars vegar , hafa fengið staðfest með dómi að gerningar sem þeir tóku þátt í af fúsum og frjálsum vilja stóðust ekki lög .
Hvað um allan fjöldann ? Langstærsti hluti þjóðarinnar stendur utan við þann hóp sem af sanngirni má ætla að eigi að fá aðstoð annarra vegna vandræða sinna .
Sá mikli meirihluti fær ekki nægilegar vísbendingar um mikilvægustu álitaefni framtíðarinnar á Íslandi .
Hann er ekki að spyrja um hvort hægt sé að fá kanínur úr hatti sem ekki voru komnar ofan í hann áður .
Svarið við þeirri sérstöku spurningu virtist vera jákvætt í Austurbæjarbíói á sínum tíma .
Samt vissu þeir , sem sátu í sætunum 787 í salnum forðum , allir sem einn , að sú væri ekki raunin .
Allt væri þetta plat .
Eina spurningin var á hverju svindlið byggðist .
En sennilega fannst áhorfendum í rauninni gott að láta plata sig .
Það var jú það sem þeir borguðu fyrir .
Ef þeir hefðu séð í gegnum svindlið , sem þeir vissu að var svindl , hefðu þeir líklega heimtað endurgreiðslu .
Kannski væri rétt að opna kjörstað eftir miðnætti í Austurbæjarbíói hinn 27. apríl .
