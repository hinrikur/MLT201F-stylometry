Kim Kardashian og Katrín hertogaynja af Cambridge ganga báðar með frumburði sína þessa dagana .
Heimsbyggðin hefur að sjálfsögðu fylgst spennt með framgöngu þessara tveggja kvenna og ekki minnkaði áhuginn eftir að þær ákváðu að fjölga sér .
Önnur hefur reyndar verið gagnrýnd fyrir að kunna ekki að klæða sig og hin fyrir að eyða of miklu í föt á kostnað skattgreiðenda .
Í vikunni mætti ungfrú Kardashian í teiti á vegum E ! -sjónvarpsstöðvarinnar , sem sýnir þættina Keeping Up With The Kardasians , í New York .
Frumbyrjan mætti í óklæðilegum jakka sem hnepptur var upp að brjóstum , þröngur að ofan og víkkaði út þannig að hann myndaði A-snið að neðan .
Þetta snið gerir ákaflega lítið fyrir óléttar konur .
Það sleppur hjá þeim sem eru vaxnar eins og stundaglös eða með frekar grönn mitti en á meðgöngu gengur þetta snið engan veginn .
Sem tveggja barna móðir veit ég að það er talsverð kúnst að klæða sig á meðgöngu , sérstaklega þegar konur skarta þessu Kardashian-vaxtarlagi ( brjóst og mjaðmir í sömu stærð , mittið númeri minna ) .
Konur sem eru vanar að geta " keyrt " á mittinu lenda í vandræðum þegar " besti parturinn " blæs út .
Og hvað er þá til ráða ? Jú , konur þurfa að kunna að klæða sig .
Það er hægt að klæða nánast allt af sér með réttum trixum .
Aðaltrixið er að vera í samlitum fötum ( þetta á líka við um þær sem eru ekki óléttar og vilja hækka sig og grenna ) .
Með því að fara í nokkur lög af fötum í mismunandi litum klippum við af hæðinni og virkum meiri ummáls .
Óléttar konur ættu að eiga nokkra kjóla sem teygjast og eru þröngir yfir kúluna .
Um leið og kúlan er komin í víðan kjól virkar hún miklu fyrirferðarmeiri og stærri .
Við nennum ekki að láta segja við okkur hvað við séum " ógurlega myndarlegar " .
Fólk meinar vel þegar það segir þetta við óléttar konur , en flestar í þessari stöðu langar meira að skalla og sparka í sköflung þegar þessi orð eru látin falla ...
Einnig er mikilvægt að kjóllinn sé tekinn saman eða sé sé þröngur yfir mjaðmirnar því þannig mótar hann kúluna betur .
Kjólar sem eru teknir saman undir brjóstunum og eru með töluverðri vídd yfir bumbuna breikka kvenpeninginn .
Ef þið farið í víða kjóla er mikilvægt að vera í vel sniðnum og þröngum blazer-jakka yfir til að móta líkamann .
Nú er þetta farið að hljóma eins og þú þurfir meirapróf í tískuskólanum ef þú ætlar að voga þér að ganga með barn , en það er nú ekki alveg þannig .
Það er svo skemmtilegt að ganga með barn og konur eiga að hafa vit á því að njóta þess í botn á meðan á því stendur .
Það kemur nefnilega að því augnabliki að við erum vissar í hjartanu að við ætlum aldrei að gera þetta aftur ...
martamaria@mbl.is 