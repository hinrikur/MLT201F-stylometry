Ég öðlaðist ómetanlega reynslu meðan á þessu verkefni stóð og varð um leið ástfangin af landi og þjóð .
Indverjar eru yndislegt fólk og ekki síður tíbetsku flóttamennirnir sem við hittum .
Þessi ferð var einstaklega nærandi fyrir sálina .
" Þetta segir Signý Ásta Guðmundsdóttir læknanemi sem var tæpan mánuð við læknisstörf í hlíðum Himalaja-fjalla fyrir skemmstu .
Sjötta árs nemar í læknisfræði í Háskóla Íslands fá tólf vikur í val og eru hvattir til að fara út fyrir þægindarammann , eins og Signý orðar það .
Ekki þurfti að segja henni það tvisvar .
" Ég skoðaði heimskortið og langaði mest að fara til Asíu , " segir Signý sem brimaði á öldum netsins ásamt tveimur vinkonum sínum úr náminu , Rögnu Sif Árnadóttur og Valgerði Þorsteinsdóttur .
Þar fundu þær samtökin Himalayan Health Exchange sem standa reglulega fyrir ókeypis læknisþjónustu í hlíðum hæsta fjallgarðs í heimi , Himalaja .
Þær fengu strax jákvæð svör og frá því var gengið að þær færu utan í byrjun febrúar síðastliðins .
Signý hélt raunar af landi brott á nýársnótt en hún var við læknastörf á eyjunni Borneó í einn mánuð .
Sú dvöl stóðst á engan hátt samanburð við Himalaja .
Á sumarkjól í kuldanum Frá Borneó flaug Signý til Delí á Indlandi til að hitta vinkonur sínar .
Ekki tókst betur til en svo að ferðataskan hennar týndist með öllum fjallaklæðnaði og -búnaði .
" Það var hræðilega vandræðalegt að standa þarna á sumarkjól og sandölum og vera á leið í kuldann uppi á fjöllum , " segir Signý og hlær við tilhugsunina .
Henni var þó síst af öllu hlátur í huga á þeim tímapunkti enda ferðin í uppnámi .
Flogið var norður í land til Chandigarh , þaðan sem ekið var til Bilaspur , þar sem stöllurnar hittu aðra í teyminu , sextán læknanema á lokaári og sex lækna , flesta frá Bandaríkjunum .
Signýju leist ekkert á blikuna , íklædd föðurlandi sem hún fékk að láni frá vinkonu sinni .
Til að bæta gráu ofan á svart hafði farsímanum hennar verið stolið á Borneó og gekk henni fyrir vikið erfiðlega að láta vita af sér heima á Íslandi .
" Mömmu og pabba hefur örugglega verið hætt að standa á sama .
" En þegar neyðin er stærst er hjálpin næst og á sjötta degi , rétt áður en lagt var í hann upp Himalaja , skilaði taskan sér .
" Þvílíkur léttir ! " Harðgert fólk Allt var klárt og ferðin hófst með ökuferð fjarri mannabyggðum .
Himalayan Health Exchange setur upp farandtjaldbúðir á ýmsum stöðum í fjallgarðinum fyrir nærliggjandi byggðir .
Koma læknanna er auglýst með góðum fyrirvara enda þurfa flestir að fara langan veg til að færa sér þjónustuna í nyt .
Langt er á næsta spítala en þangað leitar fólk yfirleitt ekki nema í sárri neyð .
" Það er mjög harðgert fólk sem býr í Himalaja-fjöllum , " segir Signý og bætir við að flestir sem til þeirra komu hafi verið með svipaða kvilla og fólk sem leitar á heilsugæslustöðvar hér á landi .
Á því voru þó undantekningar en Signý sá meðal annars fólk með berkla , holdsveiki og húðkrabbamein á lokastigi .
Þá var talsvert um ský á augasteini og sjúkdóma sem stafa af háþrýstingi .
Settar voru upp sextán búðir á 25 dögum og teymið sinnti samtals 2.738 manns .
Hæst var farið í rúmlega 2.000 metra hæð .
Langar raðir mynduðust víðast hvar og dáðist Signý að þolinmæði fólksins .
" Eitthvað hefði heyrst hérna heima , " segir hún hlæjandi .
Hún segir þakklæti hafa skinið úr hverju andliti .
Tjáskipti gengu ágætlega , flestir sjúklingarnir töluðu hindi sem læknarnir skildu að vonum ekki .
Ekki voru sérstakir túlkar með í ferðinni en bílstjórar læknateymisins sáu um þá hlið mála .
Signý kveðst fljótlega hafa lært nokkur lykilorð í hindi og svo var það bara gamla góða táknmálið .
" Það var mikið um leikræn tilþrif , stundum leið mér eins og ég væri að spila Actionary .
" Á hundruðum ljósmynda Vesturlandabúar eru ekki á hverjum steini í Himalaja-fjöllunum , allra síst ljóshærðar konur , og Signý segir heimamenn hafa ljósmyndað sig grimmt .
" Ég er á hundruðum myndavélasíma í Himalaja , ef ekki þúsundum .
" Kokkar fylgdu hópnum og elduðu ofan í hann .
" Maturinn var geggjaður , " segir Signý , dreymin á svip .
" Ekki er óalgengt að fólk fái magakveisur á svona framandi slóðum en við sluppum algjörlega við það .
Maturinn var eins og á besta hóteli og við rúlluðum eiginlega bara niður fjallið aftur .
" Ekki voru guðaveigarnar síðri .
" Bjórinn var rosalega góður – og fáránlega ódýr , " segir Signý og flýtir sér að bæta við að hans hafi verið neytt í miklu hófi .
" Maður verður nú stundum að fá að slaka á eftir langan vinnudag ! " Svo var það teið .
Það var kapítuli út af fyrir sig .
" Þarna er drukkið heimsins besta te , " fullyrðir Signý sem tók ýmsar tegundir heim með sér .
Mikil náttúrufegurð Hópurinn náði aðeins að skoða sig um á leið milli tjaldbúða og Signý segir náttúrufegurðina mikla í fjallasal Himalaja .
Eina nóttina var gist í tíbetsku munkaklaustri .
" Það er með fallegri stöðum sem ég hef komið á .
" Þar lærði hún að spila krikkett og í ljós kom að það er duldur hæfileiki .
" Mér gekk mjög vel , " segir hún hlæjandi .
Spurð um vegina þarna í fjöllunum sýpur Signý hveljur .
" Þeir eru svakalegir .
Sumir segja þeir verstu í heimi og bílstjórarnir yfirleitt ekkert að slá af .
Manni varð ekki um sel á köflum , það skal ég fúslega viðurkenna .
" Um var að ræða sjálfboðavinnu og þurfti Signý að greiða flugfar og ákveðinn grunnkostnað sjálf .
Gisting og fæði voru á hinn bóginn ókeypis og fyrir vikið segir hún kostnað við ferðina í heild alls ekki hafa verið svo mikinn .
Þegar Signý frétti að farin yrði önnur ferð á vegum Himalayan Health Exchange í ágúst sótti hún um og fékk starfið .
Þá verður hún útskrifuð úr námi og fer sem fullgildur læknir .
Farið verður mun ofar í fjöllin í þeirri ferð , allt að 5.000 metrum , og mun meira verður um göngu , auk þess sem notast verður við asna .
Signý fékk frí þennan mánuð á Landspítalanum en kandídatsárið hennar verður þá hafið .
Kann hún húsbændum þar bestu þakkir fyrir .
Signý , sem verður eini Íslendingurinn í þeirri ferð , getur varla beðið .
" Nú er bara að koma sér í toppform fyrir fjallgöngur – ekki mun veita af .
" 