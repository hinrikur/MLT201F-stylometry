Erlingur Jónsson myndhöggvari hefur í þrjá áratugi búið í Ósló þar sem hann er vel þekktur og virtur listamaður .
Árin hafa ekki dregið úr afköstum hans því þótt hann sé orðinn 83 ára gamall vinnur hann svo að segja á hverjum degi á vinnustofu sinni .
Hann kemur reglulega til Íslands og í Keflavík er árlega haldið svonefnt Erlingskvöld honum til heiðurs , en Erlingur varð árið 1991 fyrstur manna bæjarlistamaður í Keflavík .
Þessi snjalli listamaður er litríkur og sterkur persónuleiki sem lifir fyrir list sína , en fjölmörg verk eftir hann eru á opinberum vettvangi í Noregi og á Íslandi og í nokkrum öðrum Evrópulöndum .
Spurður um ætt og uppruna segir hann : " Ég fæddist árið 1930 í Móakoti á Vatnsleysuströnd og þegar ég fæddist var ég talinn andvana .
Fyrir tilviljun átti læknirinn leið um og sagði að það sakaði ekki að reyna að koma í mig lífi og bankaði hressilega í bakið á mér meðan hann lét mig hanga á löppunum .
Ég rak upp org og hef ekki þagnað síðan .
Foreldrar mínir voru Guðrún Árnadóttir og Jón L. Hansson .
Þau skildu þegar ég var eins og hálfs árs .
Mamma flutti til Hafnarfjarðar með mig og bróður minn Árna .
Við vorum afskaplega fátæk en reyndum að bjarga okkur og við bræðurnir bárum út póstinn í Hafnarfirði með barnaskólanum .
Mamma giftist síðar góðum manni .
Ég var afbrýðisamur út í þann mann sem barn , því mér fannst að enginn ætti að eiga mömmu nema ég .
" Allir sem umgangast Erling taka eftir því hversu fádæma minnugur hann er á skáldskap og hann fer auðveldlega upphátt með langa ljóðabálka án þess nokkurn tímann að fipast og kann sömuleiðis kafla úr skáldsögum Laxness utan að .
Þegar hann er spurður um þessa gáfu sína segir hann skýringanna að leita í æsku sinni þar sem hann fékk sterkt ljóðauppeldi .
" Það er misskilningurinn mikli að það þurfi að tala við börn á því máli sem þau skilja .
Það á að tala við börn á góðu máli og hjálpa þeim að vaxa til þess , " segir hann .
" Ég var svo lánsamur í æsku minni að mamma mín , sem var óskaplega ljóðelsk , fór með mikið af ljóðum fyrir mig .
Hún las alveg einstaklega vel og lifði ljóðið þannig að ég komst í samband við þann heim sem skáldið var að lýsa .
Hún las Matthías Jochumsson , Jónas Hallgrímsson , Jóhannes úr Kötlum , Einar Benediktsson og öll önnur stórskáld .
Þessi skáldskapur rataði beina leið til mín .
" Erlingur fer ekki leynt með aðdáun sína á Laxness , en þeim var vel til vina og Laxness átti verk eftir listamanninn .
" Þegar ég var tíu ára las ég formála Halldórs Laxness að myndabók um Kjarval .
Þar lagði Laxness áherslu á að það að sjá hlutina eins og þeir eru er að sjá þá eins og þeir eru ekki .
Þetta skildi ég .
Þegar ég var búinn að lesa þennan formála varð Laxness stóri bróðir minn , " segir Erlingur og bætir við : " Hver er mesta skáld Íslendinga ? Ég á óskaplega auðvelt með að svara því vegna þess að ég er sannfærður um að það er Halldór Laxness .
Hann er meira skáld en Snorri Sturluson .
Heyri ég orðið Nóbel þá hugsa ég til Laxness og sé minnst á Laxness koma mér í hug orð samtímamanns Michelangelos um hann : " Hann er mestur allra manna .
" Allt sem Halldór hefur skrifað er listrænn stórviðburður .
Sem betur fer eru ótrúlega margir sem fylgja Laxness eftir .
Hugsaðu þér Jón Helgason þegar honum tekst best upp .
Og hvað má þá segja um Jónas Hallgrímsson .
Þessir íslensku snillingar eru risaveldi .
Ef við ekki verndum skáldskap okkar , vöxum með honum og látum hann lifa með okkur þá vegnar okkur ekki vel .
" Hvað með skáld sem enn eru að yrkja og skrifa ? " Ég hef gaman af Guðbergi Bergssyni , hann er ólíkindatól í skáldskap og Þórarinn Eldjárn er afar orðhagur maður .
Ég hef mikið dálæti á Matthíasi Johannessen sem er stórkostlegt skáld og má með sanni kallast þjóðskáld .
Matthías leið fyrir það að hann var ritstjóri á Morgunblaðinu .
Hann varð að sitja undir allskonar árásum og kjaftaskvaldri .
Hann lagði mikla áherslu á að skrifa Morgunblaðið á vönduðu máli en það var reynt að gera lítið úr honum .
Þeir sem það gerðu urðu ekkert betri kommúnistar eða sósíalistar þótt þeir reyndu að leggja stein í götu hans .
" Ertu pólitískur ? " Mín pólitík er þessi : Ég er borinn og barnfæddur kommúnisti , gjallandi krati , framúrskarandi afturhaldssamur íhaldsmaður og óforbetranlegur framsóknarmaður .
Segi menn svo að ég sé ekki pólitískt viðrini .
" Að spyrja efnið Snúum okkur að list þinni .
Hvenær vaknaði áhugi þinn á höggmyndagerð ? " Sem krakki hafði ég afskaplega gaman af að tálga út með hníf og þumalfingurnir voru alltaf skornir eftir þau átök .
Ég fékk bein úr ýsuþunnildum og skar fugla úr þeim og gerði tilraunir með form .
Þannig hófst mín höggmyndalist og það hefur ekkert hlé orðið á henni .
Ég skaraði alltaf fram úr í handverki í skóla og það var sagt að allt léki í höndunum á mér .
Ég segi þetta ekki til að monta mig heldur af því að svona var þetta .
Ég man ekki eftir að ég hafi nokkurn tíma átti í erfiðleikum með að fá fram það sem ég ætlaði mér í efni .
" Hvernig var skólaganga þín ? " Ég fór í barnaskóla og gagnfræðaskóla .
Mig langaði mikið til að fara í menntaskóla en ég hafði eðlislæga andstyggð á stærðfræði og féll á henni á landsprófi .
Maður átti víst ekki að geta orðið menntamaður nema læra stærðfræði , þá andstyggilegu grein , og ég er stoltur af að hafa fallið á henni .
Það er kannski skrýtið að ég hafi andstyggð á stærðfræði því stærðfræði snýst um hlutföll og ég er því alltaf í bullandi stærðfræði í vinnu minni .
Það stoppaði mig ekki af að hafa ekki komist í menntaskóla en torveldaði mér ýmislegt .
Ef ég hefði fengið að fara í menntaskóla þá hefði ég farið í máladeild .
Mínir menn voru menn orðsins og snilldarinnar .
Ég var gagntekinn af ljóðinu og málinu , öllu því sem mamma hafði alltaf fyrir mér .
Ég vildi í þá átt .
Ef ég hefði haft möguleika til að læra tungumál eins og mig langaði til þá hefði ég farið út í heim og lært skúlptúr og músík .
Ég hef alltaf haft gaman af tónlist og hef dálæti á mörgum tónskáldum en Bach er alfa og omega .
" Erlingur fór í Kennaraskólann og lauk þar kennaraprófi í mynd- og handmennt árið 1953 og starfaði eftir það sem kennari á Suðurnesjum og í Reykjavík .
Hann gerðist einnig nemandi og aðstoðarmaður Sigurjóns Ólafssonar myndhöggvara .
" Ég var í akademíunni í Laugarnesi hjá Sigurjóni Ólafssyni og það var engin smáakademía , " segir hann .
" Ég lifði það sem Sigurjón var að gera .
Hann andaði listinni í mig .
Hjá Ásmundi Sveinssyni , sem ég heimsótti stundum , kynntist ég svo gjörólíkum viðhorfum sem var ágætt .
Báðir voru þessir menn snillingar .
Eitthvað hef ég haft þegar ég kom til Sigurjóns og eitthvað hefur honum litist á því hann tók mig að sér .
" Erlingur minn , þú verður bara að spyrja efnið , " sagði Sigurjón oft við mig og ég lagði þau orð á minnið .
Meðferðin á stönginni gerir gæfumuninn fyrir stangastökkvarann og hvað mig varðar hefur efnið verið eins og stöngin í stangarstökkinu .
Mér er alveg sama hvaða efni ég vinn með , ég ræð við þau öll .
Í rauninni á ég alls ekkert uppáhaldsefni og vinn verk úr áli , stáli , tré , leir og steini .
Þegar ég var mynd- og handmenntakennari hélt ég hrókaræður um það að tréð væri veigamesta undirstöðuefni allrar mynd- og handmenntakennslu , það væri svo lífrænt .
Ég lagði svo mikið á mig til að ná sem mestum árangri við að steypa gifs til að geta kennt það almennilega .
Sem kennari var ég gagntekinn af þeirri hugsjón að gerast púlshestur innan íslenska skólakerfisins og byggja upp hér á landi listiðnað sem yrði stökkpallur hinnar stóru listar út í heim .
Það vafðist ekki fyrir mér lítillætið .
Sem betur fer tókst þetta ekki hjá mér .
" Upp úr 1980 fór Erlingur til Noregs í framhaldsnám .
Hann ætlaði sér að snúa aftur heim en örlögin höguðu því þannig að hann settist þar að ásamt konu sinni og starfaði sem kennari við listadeild háskólans í Ósló en sneri sér síðan alfarið að listsköpun .
" Í Noregi stundaði ég nám og viðaði að mér endalausum bókum .
Ég hef akademíska menntun í minni listgrein en það tók mig lengri tíma en ella af því ég varð að vinna fyrir öllu og fékk enga styrki og hafði ekki aðgang að sjóðum .
Ég varð alltaf að bjarga mér öðruvísi .
Ég var undir skakkri stjörnu .
Annars vil ég ekki sjá styrki .
Öllu máli skiptir að maður geri vel það sem maður gerir og minn skúlptúr verður að standa fyrir sínu .
" Alltaf sami hesturinn Í Noregi vingaðist Erlingur við þekkta norska listamenn .
Meðal vina hans var Nils Aas , einn þekktasti myndhöggvari Noregs .
Verk Erlings eru afar fjölbreytileg , þar er að finna myndir af samtímamönnum og bókmenntirnar eru svo iðulega kveikja að skúlptúrum hans .
Dýr eru svo áberandi í verkum hans , ekki síst hestar .
" Þessir hestar mínir eru allt sami hesturinn , Krummi sem var svo mikill vinur minn , " segir hann .
" Ég var í sveit á Kinnastöðum í Reyhólasveit frá því ég var níu ára þangað til ég var fjórtán ára .
Ég hef verið um tíu ára þegar ég var einn morgun sendur til að sækja hestana .
Ég hafði beisli um öxl og gat hlaupið þindarlaust en ég fann ekki hestana því þeir voru ekki á sama stað og venjulega .
Loksins þegar ég var að örmagnast af þreytu sá ég hestaflokkinn í lægð .
Ég varð feginn að sjá Krumma og gekk að honum en hann vék undan .
Ég hafði alltaf getað náð honum því við vorum vinir .
Þetta endurtók sig , ég gekk að honum en hann vék sér undan .
Ég var með grátinn með kverkunum og orðinn mjög þreyttur , auk þess sem það var ægileg upplifun að Krummi besti vinur minn skyldi svíkja mig .
Allt í einu vissi ég að hann myndi standa kyrr .
Ég gekk þá beint að honum , slöngvaði beltinu yfir hausinn á honum og sló hann á múlann .
Um leið fór ég að hágráta og bað hann að fyrirgefa mér .
Hvað myndi mamma segja ef hún vissi að hún ætti svona mikinn níðing fyrir son , hugsaði ég með mér .
Þetta var ægilegur ósigur fyrir mig .
Þessi hestur fylgir mér alltaf .
Það er alveg sama þótt ég reyni að búa til Krapa sem var annar hestur og ljósgrár , alltaf er það Krummi sem er fyrirmyndin .
Halldór Laxness fékk að gjöf hest eftir mig sem er við sundlaugina á Gljúfrasteini .
Hann sagði að sá hestur líktist brúnum hesti sem hann átti sem vin þegar hann var að aðstoða vegavinnumenn uppi á heiði .
Sá hestur var vanur að hlaupa á móti Halldóri því hann hafði fyrir sið að gefa honum gamalt brauð .
" Hefur aldurinn haft einhver áhrif á listsköpun þína ? " Ekki nema að því leyti að mér fer endalaust fram og ég á æ betra með að kljúfa hismið frá kjarnanum .
Ég segi eins og Jón Helgason : Sú gjöf mér væri gleðilegust send að góður vinnudagur færi í hönd .
" Þú ert búinn að lifa og starfa í Noregi í áratugi .
Heldurðu að þú eigir eftir að flytja heim til Íslands úr þessu ? " Já , ég hef smám saman verið að flytja mikið af verkum mínum heim .
Ég vil að sem mest af þeim sé þar .
Sjálfur er ég svo alltaf á leiðinni heim til Íslands .
" 