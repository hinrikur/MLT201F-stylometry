Augnablikin eru svo stutt og maður verður að vera á staðnum til að ná þeim , " segir Páll Steingrímsson kvikmyndagerðarmaður .
Við erum að ræða nýjustu heimildarkvikmynd hans , Eld og ösku , sem frumsýnd var á dögunum og verður senn sýnd í Ríkissjónvarpinu .
Hún segir sögu áhrifamikilla eldgosa á flekaskilum eins og hér við Ísland ; sagan hefst með Skaftáreldum og áhrifunum sem gosið hafði heima og erlendis , og síðan er farið nær í tíma , í gosin í Heimaey árið 1973 og í Eyjafjallajökli árið 2010 .
Þá er litið á hamfarir af völdum eldgosa í Indónesíu .
Páll segir gosið í Eyjafjallajökli hafa verið kveikjuna .
" Ég var fljótur að átta mig á því að til að gera söguna ítarlegri þá yrði ég að bera víðar niður , " segir hann .
" Ég hafði strax samband við Magnús Tuma Guðmundsson jarðvísindamann og hann varð minn fræðilegi ráðgjafi .
Það var mikið lán .
Hann sagði eldvirkni og hegðun eldfjalla allt öðruvísi þar sem flekaárekstrar eru , eins og í Indónesíu , en þar sem gliðnun er eins og hjá okkur .
Í Indónesíu er keðja um 130 virkra eldfjalla og þessi svakalegi hamagangur þegar verst lætur .
Fjöll hrynja eða splundrast jafnvel , eins og eyjan Krakatoa árið 1883 .
Sprengingin þá var sú háværasta sem vitað er um , hljóðbylgjan barst alla leið til Japans ! Magnús Tumi hvatti mig til að ráðast í að gera myndina á þennan hátt og ég lét vaða .
" Páll er sögumaður að upplagi eins og sjá má í hverri mynd hans á fætur annarri .
" Ég var kennari í Vestmannaeyjum í tuttugu ár og krakkarnir sem ég kenndi segja oft að ég hafi verið lifandi í frásögn og gaman í tímunum .
Þessi frásagnargleði gagnast einyrkja eins og mér , því það ræður úrslitum hvað verður úr efninu .
Það er ekki hvað þú hefur næmt auga eða hvað tækin eru góð sem gerir útslagið , því maður verður að geta sagt söguna , " segir hann .
Vestmannaeyjagosið kemur við sögu í Eldgosi og ösku ; þar varð vendipunktur í ævistarfi Páls .
Nokkrum árum áður hafði Páll aðstoðað þýskan ljósmyndara , Hermann Schlenker , þegar hann kom að mynda í Eyjum .
Þegar Scklenker átti ekki fyrir fargjaldinu heim , bauð hann Páli að kaupa Leica-myndavél sína .
" Ég bað bankastjórann um lán og hann spurði hvort ég hefði ekki nóg með að borga af húsinu .
Ég svaraði að ef ég yrði að velja á milli , þá vildi ég frekar Leicuna ! " Hann hlær .
" En hann hjálpaði mér um aura og ég keypti vélina .
" Í kvikmyndanám 42 ára Fjórum árum síðar kom Schlenker aftur og þá vopnaður vandaðri Bolex-kvikmyndatökuvél .
" Ég fór með honum til Mývatns , um Snæfellsnes og Vestfirði og aftur átti hann ekki fyrir farinu heim .
Ég seldi Leicuna og keypti Bolexinn af honum .
Nokkrum mánuðum seinna var ég kominn til New York í nám , orðinn 42 ára karl .
Síðan hef ég verið rosalega upptekinn af kvikmyndagerð .
Ég vakna alltaf spenntur fyrir verkefnunum sem bíða .
Ég er með menn í vinnu sem hjálpa mér , sérstaklega með tækni sem tefur mig .
" Fyrstu heimildarkvikmyndina , sem er um veiðar við Vestmannaeyjar , gerði Páll fljótlega eftir að hann eignaðist tökuvélina .
Aðeins þremur vikum eftir að hann kom síðan heim úr náminu í New York hófst eldgosið í Heimaey og þá byrjuðu þeir Ernst Kettler að vinna saman að kvikmyndagerð þar .
Þeir gerðu kvikmynd sem nefnist Eldeyjan og fóru með hana á kvikmyndahátíð í Atlanta þar sem hún hreppti gullverðlaunin .
" Síðan hef ég ekki hætt að gera myndir .
Meðan maður vaknar svona á hverjum morgni og hlakkar til , þá er ekkert að ! Ég er alltaf jafn spenntur , " segir hann .
Sinni þessu 360 daga á ári Páll er fæddur árið 1930 og því rúmlega áttræður ; hann hefur greinilega mikið þrek .
" Þegar ég er spurður um aldur segist ég alltaf vera jafn gamall Vigdísi Finnbogadóttur , hún er svo brött , " segir hann og brosir .
" Ég er yfirleitt með nokkur verkefni í takinu .
Ég sinni þessu 360 daga á ári og aldrei skemur en átta tíma á dag .
Ef ég væri ekki með að minnsta kosti þrjú verkefni undir í einu þá myndu koma eyður og aðstoðarmenn mínir hefðu ekki nóg að gera .
" En hvað hefur Páll gert margar myndir ? " Á síðustu 24 árum hef ég gert 68 heimildarkvikmyndir .
Ef ég færi að skoða þær grannt kæmi í ljós að náttúran er ráðandi sem efniviður , og maður og náttúra .
Ef ég stíg önnur skef þá eru það listir og vísindi .
Ég gerði skemmtilega mynd um Kristin Sigmundsson og aðra um Kjarval .
Ef ég finn söguefni tengd slíku þá er ég fljótur að hlaupa og taka upp .
" Myndlistin hefur löngum kallað á Pál ; hann segist ungur hafa ætlað sér í myndlistarnám , hafi getað komist í listaháskóla í Manitoba en hafði ekki ráð á því .
" En ég var með ágæta undirstöðu .
Kurt Zier , skólastjóri Myndlistaskólans , kenndi í Kennaraskólanum þegar ég var þar og það kveikti heilmikið í mér .
Ég fór að kenna teikningu í skólanum í Vestmannaeyjum og svo stofnaði ég myndlistaskóla þar og rak , á eigin reikning , í ein 17 ár .
Það var merkilegt úthald og þeir sem voru þar eru sáttir við að hafa fengið að vera með .
" Í eitt ár nam hann við Kunstakademíið í Kaupmannahöfn .
Slagur að kynna myndir og selja Páll segir hugmyndirnar að flestum myndanna kvikna vegna áhuga hans á náttúru eða listum , en aðrar af stórum atburðum , eins og þær um eldgosin .
" Þegar slíkar uppákomur verða er ég fljótur að bregðast við ; maður verður að vera á staðnum til að ná þessu .
" Nú er hann að undirbúa kvikmynd um Ólaf Jónsson uppfinningamann sem er búsettur í Kína .
" Ég fór þangað í fyrra að hitta hann og er með öll járn í eldinum við að reyna að útvega fjármagn í myndina .
Ólafur er með afskaplega spennandi hugmyndir um öflun orku þar sem sjór liggur að landi , og um leið til að búa til drykkjarvatn fyrir alla um ókomna tíð .
Hugmyndin er stórmerkileg .
Við gerð umsóknar um einkaleyfi leitaði hann til nokkurra sérfæðinga , hún hefði aldrei farið í tilskilið ferli ef hún stæðist ekki fyllstu gagnrýni .
Ég er nú að bíða eftir svari frá Kvikmyndamiðstöð , hvort ég geti lagt í leiðangur að hitta Ólaf við Rauðahafið .
" Eins og heyra má hefur Páll komið víða við í kvikmyndagerðinni og hann hefur myndað í öllum heimálfum , í fjölda landa .
" Í Pálsstofu í safninu í Vestmannaeyjum er kort með dílum sem sýna staðina sem ég hef komið niður á , " segir hann .
En hvernig gengur að láta myndirnar ferðast um heiminn , fyrir augu áhorfenda ? " Það er alltaf sami slagurinn við að kynna myndir og selja .
Þetta er allt of lítill markaður hér heima .
Upphæðirnar eru svo fljótar að verða að summum þegar maður er að búa til mynd .
En ég hef verið mjög heppinn erlendis , allt frá því að fyrsta myndin skilaði okkur þessum verðlaunum .
Síðastliðin þrettán ár hef ég níu sinnum unnið til verðlauna á hátíðum .
Þá opnast leiðir og alltaf er einhver myndanna minna í umferð erlendis .
Þess vegna hef ég getað haft þessa umsetningu , það er lykillinn .
" 