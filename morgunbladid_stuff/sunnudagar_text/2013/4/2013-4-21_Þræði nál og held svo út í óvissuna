Þórdís Jónsdóttir á Akureyri er orðin þekkt fyrir glæsilega púða sem hún saumar en hún fæst einnig við útsaumaðar veggmyndir og er nú byrjuð að sauma út kolla .
Á síðasta ári sýndi hún verk sín í menningarhúsinu Hofi ásamt systrum sínum , Margréti og Maríu Sigríði , sem báðar eru menntaðir myndlistarmenn , og vakti töluverða athygli .
Margrét vinnur við leirlist á Akureyri en María Sigríður starfar sem listamaður á Ítalíu .
" Púðasaumurinn minn byrjaði á því að þegar veitingastaðurinn Friðrik V var fluttur í Gilið á Akureyri árið 2007 og ég fengin til að sauma púða þangað inn .
Svo fóru hjólin að snúast og ég fór að fá pantanir frá fólki sem þótti gaman að geta valið liti og munstur eftir því hvað hentaði hverjum og einum og síðan hef ég varla lagt frá mér nálina ! " segir Þórdís í samtali við Sunnudagsblað Morgunblaðsins .
" Fólk sér að einn eða fleiri litríkir púðar gera hlýlegt yfirbragð á heimilið .
Ég hef tekið þátt í nokkrum sýningum á vegum Handverks og hönnunar og síðastliðið sumar héldum við systur mínar sýningu í Hofi á Akureyri .
Þar sýndi ég einnig útsaumaðar veggmyndir og ætla að halda áfram að vinna við það með púðasaumnum .
" Útsaumur Þórdísar er allur handunninn og tekur því mikinn tíma að vinna hvern og einn púða .
" En ég nýt hvers spors sem ég sauma .
Ég geri öll mín munstur sjálf en reyni samt að halda í gömlu útsaumshefðina .
Ég hef í nokkur ár verið heilluð af munstrunum í íslenska faldbúningnum og hef saumað púða þar sem ég styðst við þau munstur .
En það er nú samt oft þannig að ég þræði bara nálina og held af stað og úr þeirri ferð spretta blóm í fögrum litum .
Ég hef alltaf haft gaman að allri handavinnu en er ekki sérmenntuð í því .
" Hægt er að skoða púða Þórdísar á facebook : Handbróderaðir púðar – Þórdís Jónsdóttir .
