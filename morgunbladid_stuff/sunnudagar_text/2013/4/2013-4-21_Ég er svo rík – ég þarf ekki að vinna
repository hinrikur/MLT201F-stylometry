Bandaríska tískutímaritið Elle gaf út sérstakt fylgihlutablað á dögunum og á einni síðunni var skemmtileg pæling um hvað væri " inn " hjá hverjum .
Á listanum var ekki spurt um hvort þú værir með merkjatösku heldur frá hvaða merki taskan væri og út frá því væri hægt að staðsetja þig sem manneskju .
Merkjavörur er ekki bara heitar í útlöndum því á Íslandi ferðast helstu tískutrend svolítið um í hópum .
Með einlægan áhuga á klæðaburði fólks og fatavali er oft hægt að sjá það á núlleinni við hvað kona starfar og úr hvernig hópi hún kemur .
Það er til dæmis ákveðinn stíll sem fylgir flugfreyjum , bankaskvísum , hárgreiðslukonum , sálfræðingum , leikskólakennurum , hönnuðum , arkitektum , markaðsstjórum og iðjuþjálfum – svo dæmi séu tekin .
Samstarfsmaður minn kom að máli við mig á dögunum og spurði mig , mjög alvarlegur í bragði , hvort ég ætlaði ekki að skrifa um " trend " sem hann kallar " ég er svo rík – ég þarf ekki að vinna " .
Þetta vakti skiljanlega forvitni mína því ég þekki mjög fáa sem eru svo efnaðir að þeir þurfi ekki að vinna fyrir sér .
Fyrir mér er vinna skemmtun , ekki kvöl og líklega myndi ég hætta að anda ef ég væri án hennar .
Allavega ...
þegar ég spurði hann nánar út í þetta sagði hann að það væri ekkert mál að sigta þessar konur út " Ég sé þessar konur fyrir utan leikskólann í Garðabæ .
Þær keyra um á Range Rover Sport , klæðast flottustu hlaupabuxunum , dýrustu hlaupaskónum og eru svo í rándýrri dúnúlpu við .
Þær eru alltaf vel málaðar ( samt í mjög daufum litum ) með blásið hár í hnút enda á leið í World Class klukkan níu á morgnana þegar almúginn þarf að mæta í vinnuna , " sagði hann .
Þá rifjaðist upp fyrir mér að hafa séð eina og eina svona fína konu fyrir utan leikskólann í Fossvogi ( fyrir hrun ) .
En þar sem þessar konur höfðu ekki orðið á vegi mínum lengi gerði ég ráð fyrir að þær væru annað hvort orðnar blankar og farnar að vinna eins og hinir eða fluttar úr landi – lögheimili í Lúx klikkar náttúrlega ekki .
En svo áttaði ég mig á því að ég hef aldrei stigið fæti inn í líkamsræktarstöð klukkan níu um morgun og svo er ég flutt úr 108 – það útskýrir þetta kannski .
Þetta " lúkk " á ekki uppi á pallborðið hjá okkur miðbæjarrottunum í 101 .
Þetta með leikfimisbuxurnar er þó ekki alveg algilt því í vikunni fékk ég konu á fund upp í Moggahöll sem var einmitt í leikfimisbuxum .
Þegar ég spurði hana út í buxurnar sagði hún að þetta væri hreinræktaður tímasparnaður .
" Veistu MM að það meikar engan sens að blása á sér hárið á morgnana , mála sig og klæða sig upp , fara svo í leikfimi í hádeginu og þurfa að gera þetta allt aftur .
Þess vegna mæti ég stundum í leikfimisfötunum í vinnuna ...
" Ef þið sjáið mig í leikfimisfötum fyrir hádegi , ekki örvænta .
Það mun ekki þýða að ég sé hætt að vinna og hafi unnið þann stóra í Víkingalottóinu .
Neibb , það mun þýða að ég sé komin í líkamsræktarátak og loksins farin að skipuleggja tíma minn ...
martamaria@mbl.is 