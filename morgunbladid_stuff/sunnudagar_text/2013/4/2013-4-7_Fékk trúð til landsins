Mig langaði að skoða hvort hægt væri að nota trúðatækni við þjálfun leiðtoga- og samskiptafærni og fékk til landsins trúðameistara frá Frakklandi til að halda námskeið fyrir fólk úr atvinnulífinu , " segir Tinna Lind Gunnarsdóttir mastersnemi í verkefnastjórnun við Háskólann í Reykjavík .
Útkoma námskeiðsins verður hluti af mastersritgerð Tinnu sem útskrifast nú í vor en þátttakendur á námskeiðinu höfðu flestir einnig útskrifast úr MPM-náminu .
" Fólk var mjög hrifið .
Sjálf lærði ég trúðatækni í mínu leiklistarnámi og ósjálfrátt hugsaði ég mikið til trúðsins í MPM-náminu þar sem mikil áhersla er lögð á að auka samskipta-og leiðtogafærni .
Trúðurinn er nefnilega afar flinkur í samskiptum sínum við fólk .
Hann þjónar áhorfendum og er aðeins til í sambandi sínu við þá .
" Faðir tækninnar var franskur leikhúsmaður að nafni Jacques Copeau en honum var farið að leiðast tilgerð í franska leikhúsinu og hóf að leita að einlægni og heiðarleika í leiklistinni .
Hann lét leikara sína meðal annars æfa með slæður fyrir andlitunum .
" Þannig fjarlægði hann sjálf þeirra að hluta og minnti þá á að þeir væru ekki þarna til að svala eigin egói heldur væri tilgangur þeirra að þjóna áhorfendum .
Rauða nefið er minnsta gríma í heimi .
Það gefur fólki hugrekki til að vera einlægt og þegar fólk setur það upp er erfitt að ljúga .
Líkt og þegar feimin börn fela andlit sitt í lófa sér – það sést strax hvernig þeim líður og það er eins með fölskvalausan trúðinn .
Hann er bara hann sjálfur .
" Tinna mun kynna verkefni sitt á ráðstefnu í Háskólanum í Reykjavík 24. maí en hún segir að trúðurinn eigi fullt erindi út í íslenskt samfélag .
Hann sé dæmi um hvernig góður leiðtogi eigi að vera .
" Hann hlustar svo vel á umhverfi sitt og tekur eftir öllu sem er að gerast í kringum hann .
Þannig á hann auðvelt með að bregðast við aðstæðum hverju sinni og hann sér tækifæri í mistökum .
Einnig má nefna lítið dæmi um það hvernig hann talar við hóp fólks .
Hann skannar ekki rýmið heldur er hann í augnsambandi við einn í einu .
Um leið og hann gerir það fær hann athygli hinna því þeim finnst þetta samband svo áhugavert .
Trúðurinn bíður líka alltaf í þrjár sekúndur þegar hann er spurður að einhverju og ígrundar vel hverju hann ætlar að svara .
Í því felst mikill styrkur .
" 