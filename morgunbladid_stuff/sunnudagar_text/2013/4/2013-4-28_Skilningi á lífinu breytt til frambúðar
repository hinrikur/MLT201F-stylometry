Það er ekki oft sem tímamót verða í vísindum , en uppgötvun James Watson og Francis Crick á uppbyggingu erfðaefnisins er sennilega ein sú merkasta í vísindum á liðinni öld .
Í vikunni voru 60 ár liðin frá því að grein þeirra um gormlögun DNA birtist í tímaritinu Nature .
" Þann dag breyttist skilningur okkar á lífinu til frambúðar og skeið nútímans hófst í líffræði , " skrifar Adam Rutherford í grein í The Guardian á 60 ára afmælinu , 25. apríl .
Hinn tvöfaldi gormur Crick og Watson lýstu kjarnsýrunum sem tvöföldum gormi ( helix ) .
" Byggingarefni DNA-sameinda eru svonefnd kirni sem sett eru saman úr sykrunni deoxyríbósa , fosfati og niturbasa , " skrifar Guðmundur Eggertsson , prófessor emeritus á vísindavef Háskóla Íslands .
" Niturbasar kirna eru ferns konar , adenín ( A ) , gúanín ( G ) , cýtósín ( C ) og týmín ( T ) .
Við nýmyndun DNA sameinda tengist fosfathópur kirnis við sykru þess næsta á undan .
Þannig myndast keðja þar sem sykra skiptist á við fosfat en niturbasarnir ganga til hliðar útfrá sykrunum .
" A parast aðeins við T og C aðeins við G þannig að verði hinn tvöfaldi gormur tekinn í sundur um þrepin sem sameina hann varðveitast upplýsingarnar sem þarf til að fylla í skarðið eða til að búa til tvö eins mólekúl .
DNA er kóði , sem notaður er til að geyma líffræðilegar upplýsingar .
Rutherford lýsir því í grein sinni hvernig þessi kóði var kerfisbundið leystur á sjöunda áratugnum og þá hafi komið í ljós hvað lífið er í föstum skorðum eða " stórkostlega íhaldssamt " eins og hann orðar það .
" Ef DNA er stafróf eru amínósýrurnar orðin , sem stöfuð eru með því , " skrifar hann .
" Og þó eru aðeins 20 amínósýrur kóðaðar af DNA í öllum lífsformum .
Sama stafrófið , sama kóðunin , sama orðasafnið er notað hvort heldur er í bakteríum eða steypireyðum , sólblómi eða svepp .
" Crick var Breti .
Hann fæddist skammt frá Northampton 1916 og nam eðlisfræði við University College í London .
Í síðari heimsstyrjöld starfaði hann við að þróa sprengjur .
Hann færði sig úr eðlisfræði í líffræði og fór til starfa við Cambridge-háskóla 1947 .
Árið 1951 kom bandarískur háskólanemi , James Watson , til Cambridge og þeir hófu að vinna saman .
Watson fæddist 1928 í Chicago og lærði við Chicago-háskóla , Indiana-háskóla og Kaupmannahafnarháskóla .
Á þessum tíma notuðu Maurice Wilkins og Rosalind Franklin , sem bæði störfuðu við King ' s College í London , röntgenmyndatækni til að rannsaka DNA .
Wilkins var yfir rannsóknarstofunni , sem Franklin vann á .
Crick og Watson notuðu niðurstöður þeirra í rannsóknum sínum , sem þeir birtu í hinni frægu grein í Nature .
Konan sniðgengin ? Árið 1963 fengu Watson , Crick og Wilkins Nóbelsverðlaunin í læknisfræði .
Franklin lést árið 1958 úr krabbameini aðeins 38 ára og þótt rannsóknir hennar hafi verið lykilþáttur í uppgötvuninni eru verðlaunin ekki veitt að mönnum látnum .
Það er því ekki hægt að segja til um hvort hún hefði fengið verðlaunin hefði hún lifað , en þau eru aðeins veitt þremur einstaklingum í senn .
Óumdeilt er hins vegar að hún gegndi lykilhlutverki .
Færni hennar í röntgenmyndun gat af sér " Ljósmynd 51 " , sem kom Crick og Watson á sporið um að DNA væri eins og stigi , sem snúið væri upp á til hægri .
Sumir feminístar setja Franklin á stall og segja að Crick , Watson og Wilkins hafi sniðgengið hana .
Hún hefur jafnvel verið kölluð " Sylvia Plath sameindalíffræðinnar " og er þar vísað til bandaríska rithöfundarins , sem svipti sig lífi og var í skugga eiginmanns síns , breska ljóðskáldsins Ted Hughes .
Crick hélt áfram að vinna í erfðafræði og fór að rannsaka heilann .
Hann lést árið 2004 .
Watson stjórnaði hinu umfangsmikla verkefni við að greina erfðaefnið , Human Genome Project , frá 1988 til 1992 .
Hann gegndi lykilhlutverki við að afla fjár til verksins og leiða saman stjórnvöld og fremstu vísindamenn greinarinnar .
STRAUMHVÖRF Uppgötvun Watson og Crick um uppbyggingu DNA olli straumhvörfum .
Iðnbyltingin sem nú á sér stað á grundvelli líftækninnar byggist á þessari formföstu uppbyggingu .
Vísindamenn eru ekki lengur bundnir af takmörkuðum möguleikum æxlunar þegar hægt er að fara beint í erfðaefnið .
Möguleikarnir á að eiga við erfðaefnið eru lykilþáttur nánast allra lífvísinda og grundvöllur margvíslegra framfara í skilningi okkar á forsendum lífs og hvernig sjúkdómar virka .
Þróunin er hröð og sér engan veginn fyrir endann á henni .
Alþjóðamál Karl Blöndal kbl@mbl.is " Það hefur ekki farið framhjá okkur [ að hinn tvöfaldi helix ] er vísbending um afritunarkerfi erfðaefnisins .
" Francis Crick og James Watson í grein í tímaritinu Nature 25. apríl 1953 .
