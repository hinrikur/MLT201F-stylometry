Við hjónin höfum bæði mjög gaman af eldamennsku og að prófa eitthvað nýtt , " segir Vanda Úlfrún Liv Hellsing en þau bóndi hennar , Sveinn Birkir Björnsson , buðu til mikillar matarveislu á heimili sínu fyrir skemmstu , þar sem Indland var þemað .
Matarklúbburinn stendur saman af pörum sem kynntust meðan þau voru við nám í Lundi í Svíþjóð .
Tvö ár eru síðan Vanda og Birkir sneru heim en þau hafa haldið góðu sambandi við vinina frá Lundi enda tengjast Íslendingar þar gjarnan einskonar fjölskylduböndum .
Það er gömul saga og ný .
Tilviljun réð því að indverskir réttir voru á borðum , hjónin hafa ekki sérhæft sig í réttum frá þeim slóðum .
" Við vorum mikið með sushi í matarboðunum úti í Lundi og langaði að breyta til .
Indverskt þema varð fyrir valinu .
Ég hef gert baunaréttina og tandori-kjúklinginn áður en hitt var ég allt að gera í fyrsta skipti , " upplýsir Vanda .
Spurð hvaðan innblásturinn komi nefnir Vanda móður sína , Kristrúnu Jónsdóttur , og stjúpu , ellegar bónusmóður , eins og hún kallar hana , Ann-Carlotte Hellsing , matreiðslubækur , sem hún safnar , og svo auðvitað netið , sem er óþrjótandi uppspretta upplýsinga .
Meðal þess sem boðið var upp á var áfengur Lassie-drykkur , það er indverskur jógúrtdrykkur .
" Ég hef prófað hann óáfengan en það var gaman að prófa hann með vodka líka , " segir Vanda en drykkurinn var með mangó- og mintubragði .
Mæltist Lassie-drykkurinn vel fyrir , enda þótt það hljómi ekkert endilega vel að blanda saman mjólk og áfengi .
Sömu sögu má segja um annað sem borið var á borð fyrir gesti þetta kvöld .
" Allir voru ánægðir og einn sagði meira að segja að svona matarveisla sæist bara í Bollywoodmyndum , " segir Vanda og skellir upp úr .
Matseðill í indverskri matarveislu hjá Vöndu og Birki Með þessu vorum við með heimagerð nanbrauð með hvítlauk , jógúrtsósu ( raita ) , gúrkusalat með marineruðum rauðlauk og gulrótarsalat með kryddlegi .
Tarka Dhal 2 tsk ghee 2 skarlottlaukar , sneiddir 2 hvítlauksrif , kramin 1 tsk ferskur engifer , rifinn ½ tsk salt 25 gr rauðar linsur 1 tsk tómatpúrra 600 ml vatn 1 dós skrældir tómatar 2 msk sítrónusafi 4 msk ferskur kóríander , hakkaður ½ tsk garam masala ½ tsk chiliduft Mango chutney 1 kg mango skorið í teninga 4 msk salt 6 dl vatn 5 dl sykur 41/2 dl edik 2 tsk engifer , fínhakkaður 2 hvítlauksrif , pressuð 2 tsk chiliduft 2 stk kanilstangir 11/2 dl rúsínur 100 gr steinlausar döðlur Aðferð : Leggið mangóteningana í stóra skál .
Bætið við vatni og salti og látið standa yfir nótt .
Hellið vökvanum af .
Setjið sykur og edik í pott og leyfið suðunni að koma upp við vægan hita á meðan hrært er .
Bætið mangóbitunum út í pottinn með edikblöndunni .
Bætið síðan engifer , hvítlauk , chilidufti , kanilstöngum , rúsínum og döðlum út í pottinn .
Leyfið suðunni að koma upp .
Leyfið að sjóða á vægum hita í um það bil klukkutíma og hrærið í af og til .
Slökkvið á hitanum og leyfið blöndunni að kólna .
Takið síðan kanilstangirnar úr og hendið .
Gott er að leyfa blöndunni að standa í smástund í ísskáp .
Lambakjöt í spínat Olía til steikingar 2 laukar sneiddir ¼ búnt ferskur kóríander 3 grænir ferskir chili , hakkaðir 2 hvítlauksrif , pressuð 1 tsk chiliduft ½ tsk túrmerik 450 gr lambakjöt skorið í teninga 1 tsk salt 600 gr spínat , hakkað 7dl vatn Til skrauts : Ferskur rauður chili , fínhakkaður Aðferð : Setjið vel af olíu í stóran pott og brúnið laukinn þar til hann hefur fengið smá lit .
Bætið við ferskum kóríander , tveimur grænum hökkuðum chili og hrærið í á meðan steikt er í 3-5 mín .
Lækkið hitann og bætið við engifer , hvítlauk , chilidufti og túrmerik .
Hrærið .
Bætið lambakjötinu út í pottinn og steikið í 5 mín .
Bætið við spínati og salti .
Leyfið suðunni að koma upp og leyfið að sjóða í 3-5 mín .
Hrærið í af og til .
Bætið við vatninu og leyfið að sjóða á lágum hita , með lokið á , í um það bil 45 mín .
Takið lokið af og sjóðið þar til að umframvatnið hefur gufað upp .
Skreytið með fínhökkuðum rauðum chili .
Tandori kjúklingur 6 stk kjúklingaleggir eða 4 bringur 5 msk sítrónusafi 1/2 stk hakkaður laukur 4 stk vítlauksrif , kramin 4 tsk ferskur engifer , rifinn 1 msk kóríanderfræ 4 tsk cumin 1 tsk salt 1 tsk paprikuduft 1/2 tsk chiliduft 3 dl hrein jógúrt Rauður matarlitur Lime til skrauts Fjarlægið skinnið af kjúklingnum og penslið kjötið með sítrónusafa .
Leyfið að standa í ísskáp í 30 mín .
Maukið lauk , hvítlauk , engifer , kóríanderfræ , cuminfræ og restina af sítrónusafanum .
Blandið saman kryddmaukinu , paprikukryddinu , chiliduftinu og jógúrt .
Bætið síðan rauðum matarlit saman við , þar til jógúrtsósan er orðin dökkrauð á litinn .
Setjið kjúklinginn út í jógúrtblönduna og setjið plastfilmu yfir og látið standa í minnst 4 klukkutíma , helst yfir nótt .
Stillið ofninn á 175 ° C gráður .
Setjið kjúklinginn á grind með eldföstu móti undir .
Eldið í 45 mín , eða þar til kjúklingurinn er steiktur í gegn .
Skerið lime í báta og skreytið .
Hver og einn getur svo kreist limesafa yfir sinn kjúkling .
Myntu- og mangó-lassi ( áfengur ) Einn og hálfur bolli mangó teningar Nokkur fersk myntulauf 2 dósir ( 180 gr hver ) hrein jógúrt 1 bolli mjólk Vanilla 2 msk Agave síróp Vodka eftir smekk Klaki Hlutföllin eru ekki heilög , bara smakka sig áfram .
Öllu nema klökunum skellt í blandara og hrært þar til silkimjúk áferð er komin á drykkinn .
Endið svo á því að setja nokkra klaka út í og hrærið í smástund .
