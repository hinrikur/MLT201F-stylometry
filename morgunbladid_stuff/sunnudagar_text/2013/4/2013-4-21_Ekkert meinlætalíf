Oddrún Helga Símonardóttir er í langferð í leit að kóríander þegar blaðamaður slær á þráðinn til hennar .
En kryddið er nauðsynlegt í tvo rétti sem hún ætlar að bjóða þátttakendum á námskeiði sem hún heldur síðar þann dag .
Oddrún heldur úti vefsíðunni www.heilsumamman.com þar sem hún deilir með lesendum hollum uppskriftum en áhugann á hollri matargerð úr hreinum hráefnum má rekja til þess að dóttir Oddrúnar greindist með fæðuóþol .
Upp úr því fór hún smám saman að breyta mataræði fjölskyldunnar og hóf einnig fjarnám nú í vetur í heilsumarkþjálfun .
Í tengslum við námið heldur Oddrún námskeið þar sem hún miðlar af sinni reynslu og ræðir stefnur og strauma í mataræði við þátttakendur yfir góðum mat sem hún eldar .
" Í heilsumarkþjálfun er höfðað til þess hvað hentar hverjum og einum og ég mæli með því við fólk að búa til eitthvað gott sem því líður vel af .
Mikilvægt er að maturinn sé góður og fallegur og að við lifum engu meinlætalífi , " segir Oddrún og bætir við að eiginmaðurinn eigi enn sitt pepperoni í ísskápnum .
" Það er ekkert að því að leyfa sér hluti inn á milli því annars springur maður á limminu og ég reyni að hafa mataræðið öfgalaust .
Við og við kaupi ég t.d. eitthvað handa börnunum sem þau fá ekki alla jafnan .
Enda vil ég nú ekki að þau fari í næsta hús til að fá að borða , " segir Oddrún í léttum dúr .
Á morgnana gerir hún oft þykka ávaxta- og grænmetisþeytinga sem hún notar eins og jógúrt með heimagerðu múslíi út á .
Spari gerir hún gjarnan ýmiss konar hrákökur og nammi og gefur hér lesendum uppskrift að hollri skyndiköku sem er sú vinsælasta á heimilinu .
Holl skyndikaka með döðlum , pecan-hnetum og kókos Hrá súkkulaðikaka 1 bolli döðlur 1 bolli kókos 1 bolli pekanhnetur 4-5 msk kakó smá skvetta af vanillu og himalaja-salti Aðferð Döðlurnar eru lagðar í bleyti í smástund og svo maukaðar með töfrasprota .
Pekanhneturnar malaðar og öllu hrært saman .
Kakan er síðan mótuð með því að þrýsta henni ofan í kökumót .
Krem 5 msk kókosolía við stofuhita 5 msk hlynsýróp 5 msk kakó örlítið af vanillu og smá himalajasalt Aðferð Blandið öllu saman , smyrjið kreminu á kökuna og kælið .
Skreytið síðan með kókosflögum og litríkum berjum að eigin vali .
