Það voru óöruggar kynsystur sem lögðu af stað frá Reykjavík til Suðureyrar með það markmið að njóta hluta af páskunum í faðmi vestfirskra fjalla .
Að yfirgefa borg óttans og fara út í óvissuna framkallaði ofsafengin viðbrögð .
Þegar góðærisjeppinn renndi í hlað heima hjá mér var ég tilbúin með ferðatösku á hjólum líkt og við værum að fara í Parísarferð ...
en ekki til Suðureyrar .
Daginn áður en haldið var í hann þurfti að hringja mörg símtöl , sms-a og " snapchata " til að leggja á ráðin .
Það var alls ekki til að skipuleggja hvað við ætluðum að borða í ferðinni .
Nei ! Það var til þess að koma í veg fyrir að við myndum verða okkur til skammar þarna á Vestfjörðunum .
Það er nefnilega ekkert eins vandræðalegt og svona " spari-guggur " í aðstæðum þar sem allir eru í lopapeysum .
Að lokum pökkuðum við skíðafötum , síðum nærbrókum , gönguskóm og auðvitað fengu háhæluðu Hunter-stígvélin að fljóta með .
Fyrrnefnd stígvél voru keypt í Svíþjóð á köldum nóvemberdegi og hafa oft bjargað málunum þegar ég veit ekki hvort ég er að koma eða fara ...
Þegar ég hnaut um háhæluðu gúmmístígvélin var ég á ferð með gamalli vinkonu og vorum við tvær sammála um að " spari-guggan " gæti eiginlega ekki dregið andann nema eignast þau .
Ég get reyndar ekki sagt að stígvélin séu í stöðugri notkun , en það koma alltaf " móment " þar sem lífsnauðsynlegt er að draga þau fram .
Því miður hefur það fylgt mér síðan á unglingsaldri að verða alltaf hálf " lost " þegar ég er komin upp fyrir Ártúnsbrekkuna , það er að segja ef Hádegismóar 2 eru mínusaðir frá .
Ég var til dæmis eini unglingurinn á hælaskóm á tjaldstæðinu á Halló Akureyri 1990 og eitthvað ...
Og þegar það þarf að gera grín að einhverjum í menntaskólavinkvennahópnum er þessi saga dregin fram og einhvern veginn verður hún alltaf verri og verri eftir því sem hún er sögð oftar .
En aftur að Suðureyri 2013 .
" Spari-guggurnar " gerðu nokkuð góða hluti á Vestfjörðum og náðu með magnaðri útsjónarsemi að skilja alla sparikjóla og fínerí eftir í bænum .
Í stað þess náði undirrituð að fara á tónleika og á ball í bleikri jogging-peysu án þess að finnast neitt vera að því .
Hugsanlega er þetta þó ellimerki því eldri konur eru flestar orðnar vel sigldar eftir allan ölduganginn sem lífið hefur upp á að bjóða og löngu hættar að hugsa eins og unglingar .
Ég er samt ennþá að meta það hvort það er gott eða slæmt ...
martamaria@mbl.is 