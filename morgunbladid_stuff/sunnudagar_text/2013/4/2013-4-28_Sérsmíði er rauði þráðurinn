Nákvæmni og vandvirkni eru lykilatriði í starfi rennismiðanna sem standa við tækin hjá Vélvík ehf. við Höfðabakka í Reykjavík .
Framkvæmdastjórinn , Daníel Guðmundsson , stofnaði Vélvík fyrir 25 árum og ákvað þá strax að einbeita sér að almennri þjónustu við iðnfyrirtæki , með ýmiskonar sérsmíði .
Það hefur æ síðan verið rauði þráðurinn í starfseminni , þó fleiri járn séu í eldinum svo sem almennar viðgerðir .
" Við fórum rólega af stað .
Ég var eini starfsmaðurinn fyrstu tvö árin eða svo en svo kom Magnús Ingi Magnússon inn í reksturinn og er yfirsmiður okkar , " segir Daníel sem segir sérsmíðina í raunsérstöðu Vélvíkur .
Upp á míkrómetra " Allt sem frá okkur fer þarf að vera hárnákvæmt og upp á míkrómetra , það er 1:1000 þar sem millimetrinn er kvarði .
Hér má engu skeika enda eru viðskiptavinir okkar hátæknifyrirtæki sem gera miklar kröfur , " segir Daníel .
Nefnir í því sambandi t.d. Marel , sem framleiðir tæki fyrir matvælaiðnaðinn og stoðtækjaframleiðslu Össurar .
Þá sinnir Vélvík mótasmíði ýmiskonar og þjónustu fyrir Íslandsdeild Teledyne-Gavia , sem framleiðir örkafbáta skv. íslenskri hönnun og tækniþekkingu .
Hjá Vélvík hefur sérstök tæknideild lengi verið starfandi og sjá starfsmenn þar um alla almenna vöruhönnun og teiknivinnu .
Meðal þeirra verkefna þar er til dæmis hönnun umbúða úr plasti , svo sem flöskur fyrir sápur , drykki og svo framvegis .
Unnið fram að kvöldmat " Það getur tekið svolítinn tíma að koma smíði á smáhlutum af stað , rétt á meðan menn eru að finna taktinn og hvernig beita eigi vélunum við smíðina .
En svo þegar hindranirnar eru yfirstaðnar rúllar þetta greitt , " segir Daníel sem er með tuttugu menn í vinnu .
Þar af þrjá rennismíðanema en aðrir eru útlærðir .
Er mikið umleikis á verkstæðinu og vinnudagurinn langur ; byrjað er um áttaleytið á morgnana og sjaldan slegið af fyrr en um kvöldmat og jafnvel síðar .
Það vitnar , segir Daníel , um að í dag þarf tilfinnanlega fleiri menntaða járniðnaðarmenn til starfa , enda er greinin í vexti og verkefnin óþrjótandi .
sbs@mbl.is 