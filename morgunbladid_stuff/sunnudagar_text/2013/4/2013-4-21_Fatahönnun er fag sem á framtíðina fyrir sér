Tíu manna hópur fatahönnunarnema útskrifast um þessar mundir af fatahönnunarbraut Listaháskóla Íslands eftir þriggja ára nám .
Í náminu er lögð áhersla á fagmennsku og framsækni nemenda .
Blaðamaður og ljósmyndari litu inn þar sem nemendur voru í óðaönn að undirbúa útskriftarsýningu sína .
" Þau eru öll að vinna með eigin stíl og hugmyndin þarf að vera glæný og ekki eitthvað sem þú gætir keypt úti í næstu verslun .
Að geta komið með eigin hugmyndir tryggir árangur í framtíðinni en um leið verður fatnaðurinn að vera tískufatnaður og eitthvað sem hægt er að ganga í , " segir Linda Björg Árnadóttir , aðjunkt og fagstjóri fatahönnunarbrautar .
Fatnaður nemendanna er eins fjölbreyttur og þeir eru margir en Linda segir að þar megi sjá sitt lítið af hverju , þjóðleg áhrif , framúrstefnuleg og allt þar á milli .
Gestakennarar hafa vanið komur sínar í deildina en í vetur var gestakennarinn Robert Cary-Wiliams .
Linda segir gott að fá erlenda kennara í heimsókn sem gjarnan hugsi langt út fyrir boxið til að hrista upp í krökkunum .
Spurð um framhaldið hjá nemendum í kjölfar útskriftar segir Linda að þeir séu margir með ákveðnar hugmyndir .
Nokkrir séu ákveðnir í að vinna í útlöndum en spennandi tækifæri hafa skapast með samstarfi við tískuverslunarkeðjuna H & M. Síðastliðin tæp tvö ár hafa tveir nýútskrifaðir nemendur verið ráðnir þangað til starfa .
" Starfsmannastjóri H & M kemur á tískusýninguna í ár og tekur alla nemendur í starfsmannaviðtöl .
En í fyrra sendum við portfólíó nemenda út til hennar .
Ég hef reynt að nýta þau sambönd sem ég hef komið upp til að koma nemendum að hjá fyrirtækjum sem þau hafa áhuga á að vinna hjá .
Ég hef rekið mig á að oft átta þau sig ekki á þeim tækifærum sem þau hafa og nýta þau ekki eins vel og þau gætu .
En það er mikilvægt að grípa tækifærin um leið og þau gefast , " segir Linda .
Aðsókn í fatahönnunarnám hefur verið jöfn og þétt en Linda segir einn af hverjum fjórum umsækjendum komast að .
" Það er fín stærð að hafa tíu nemendur í hópnum .
Það er alveg mátulega mikið álag á kennarana því námið er að stórum hluta samræður við einstaklinginn .
Það sem hefur gerst hins vegar síðastliðin ár er að ég er alltaf að fá betri og betri umsækjendur sem vita æ meira um fagið .
Ef þú hefur á annað borð áhuga á tísku hefur þú enga afsökun fyrir því að koma af fjöllum í inntökuviðtalinu .
Ég vil fá þá tilfinningu að viðkomandi hafi kynnt sér og viti eitthvað um tísku , geti nefnt hönnuði og blöð og sé sæmilega vel að sér , " segir Linda og bætir við að þeir nemendur sem hafi útskrifast síðastliðin ár úr fatahönnun hafi gjörbreytt landslaginu í tískuheiminum og taki þátt í að byggja upp fag sem eigi framtíðina fyrir sér .
BETHINA ELVERDAM NIELSEN Konur í buxum innblásturinn Bethina Elverdam Nielsen er dönsk að uppruna en hefur búið hérlendis í fjögur ár .
Það hafði ætíð blundað í Bethinu að læra fatahönnun en hún prófaði þó fyrst að læra viðskiptafræði og fann að það hentaði sér ekki .
Þó segir hún viðskiptafræðina eflaust geta komið til góða síðar meir með hönnuninni .
" Ég hef alltaf saumað mikið og leikið mér með mismunandi stíl .
Ég saumaði mér t.d. búninga áður en ég fór á tónleika þegar ég var yngri .
Skemmtilegast við námið er hvernig það hefur ýtt mér í nýja átt .
Áður en ég byrjaði í náminu hélt ég að ég gæti mun meira en var í raun og ég hef lært ótrúlega mikið á þessum tíma , " segir Bethina .
Línan hennar Bethinu er klassísk og innblásin af þeim breytingum sem urðu á kventískunni í byrjun 20. aldarinnar .
Þá byrjuðu konur að ganga í buxum og um leið urðu pilsin víðari og þægilegri .
Má segja að þessi tími hafa verið ákveðinn frelsistími í kvenfatnaði og segir Bethina hafa verið gaman að sökkva sér ofan í rannsóknarvinnu um þessar breytingar sem síðan skili sér í hönnuninni .
Hún notar mikið til ull og silki í fatnaðinn en einnig leður sem hún hefur prentað á sjálf .
" Ég hef alltaf verið meira fyrir götustíl heldur en eiginlega tísku og get því ekki nefnt ákveðinn áhrifavald í minni hönnun .
Auðvitað er alltaf eitthvað flott og spennandi í kringum mann en ég sæki líka minn innblástur í lista- og mannkynssöguna , " segir Bethina .
ARNAR MÁR JÓNSSON Lifandi textíll í útópískum heimi Arnar Már Jónsson er 23 ára og hefur haft áhuga á fatahönnun frá unglingsaldri .
Hann er annar tveggja karlkyns nemenda sem útskrifast í ár en á fyrsta ári stunda fimm strákar nám og áhugi þeirra því augljóslega fyrir hendi .
Arnar Már hefur unnið talsvert með textíl í gegnum árin sem má segja að fari hönd í hönd við fatahönnun og hefur hann hug á að vinna með hvoru tveggja í framtíðinni .
" Skemmtilegast við námið er klárlega útskriftarsýningin en margt við námið hefur komið mér skemmtilega á óvart .
Ég kunni t.d. ekkert að sauma þegar ég hóf nám en tel mig vera nokkuð góðan í því í dag , " segir Arnar Már .
Hann vann útskriftarlínuna sína út frá útópískum heimi sem hann bjó til og byggði á því að textíll væri lifandi .
Eftir alls konar prufur varð sú hugmynd ofan á að flíkur væru sífellt að umbreytast og endurspeglar fatnaðurinn það .
Arnar Már hefur t.a.m. búið til göt á fötin úr gömlu jakkaefni og saumað á milli , blandað saman hálfri peysu og hálfum jakka og þar fram eftir götunum .
" Ég vildi nýta efnin eins vel og ég gat og nýtti það langmest með því að slíta þræði úr jökkum og nota á fötin .
Ég notaði mestmegnis íslenska ull sem ég vann með og þæfði , litaði og gerði mýkri .
Glófi sá mér fyrir allri ull og prjón sem var mjög gott , " segir Arnar Már .
Hann segir áhrifavald sinn í hönnun helst vera Raf Simons þó svo að sín eigin hönnun sé ekki sérlega lík hans .
ELÍSABET KARLSDÓTTIR Grákaldur veruleiki Sovétsins Elísabet Karlsdóttir er 24 ára og segir það hafa legið beint við að fara í fatahönnunarnám enda hafi hún haft áhuga á hönnun alveg síðan hún hannaði dúkkulísuföt í barnæsku .
" Ég hef alltaf saumað mikið á sjálfa mig en ég hef aldrei getað gert neitt eftir uppskrift heldur hef frekar viljað breyta þeim eftir eigin höfði .
Þetta hefur verið kostur í náminu þar sem að lögð er áhersla á að hanna eftir eigin hugmyndum , " segir Elísabet .
Hún segir að það hafi verið mjög gott við námið að fá leiðsögn og mest hafi það gefið henni að vinna raunveruleg verkefni eins og lokatískusýninguna .
Í þeim undirbúningi kynnist nemendur líka fleiri hliðum tískuheimsins .
Lína Elísabetar er innblásin af gráköldum veruleika Sovétsins þar sem hún vinnur með grátóna skala og notar Sovétblokkirnar í mynstur á efnið .
" Ég hafði lengi verið að velta fyrir mér myndum af Sovétblokkum sem ég tók á ferðalagi og hugsaði með mér hvort ég gæti ekki notað þær einhvern veginn .
Þetta varð síðan niðurstaðan en ég nota mjúk efni eins og feld , flauel og ullarefni til að fá smá mýkt í línuna í bland , " segir Elísabet .
Hún segir helst fylgjast með hönnun Christophers Kanes .
Hann sé spennandi og upprennandi ferskur hönnuður sem sé óhræddur að blanda saman hefðbundnum og óhefðbundnum stíl .
Eftir útskriftina langar Elísabetu að reyna fyrir sér erlendis og þá helst að komast í starfsnám eða vinnu í London .
HALLDÓRA GEIRSDÓTTIR Kikk að vera alltaf með kveikt á perunni Halldóra Geirsdóttir , alltaf kölluð Hadda , er 46 ára .
Það hafði lengi blundað í henni að fara í fatahönnunarnám og ákvað hún fyrir þremur árum að nú væri annaðhvort að hrökkva eða stökkva .
Hún sér ekki eftir því að hafa tekið stökkið og segir námið hafa verið frábært .
Í gegnum árin hefur Hadda hannað og saumað föt bæði á sjálfa sig og aðra án þess þó að koma sér markvisst á framfæri .
" Ég hafði bara gaman af því að gera þetta og sköpunin er eins og baktería sem maður losnar ekki við .
Því fylgir visst kikk að skapa og að koma síðan inn í svona umhverfi eins og hér í skólanum þar sem þú þarft að skapa á hverjum degi er í raun ótrúlegt .
Það er kannski mesta kikkið að þurfa að vera alltaf með kveikt á perunni allan sólarhringinn .
Þú ferð að horfa öðruvísi á hlutina í kringum þig og ert sífellt að soga að þér umhverfið , " segir Hadda .
Útskriftarlína Höddu er mjög hrá og leggur hún áherslu á íslenskt hráefni .
Uppistaða efnisins er lambaskinn og roð sem Hadda segir hafa stýrt svolítið lokaútkomunni enda sé ekki hægt að stóla á að náttúruleg hráefni líti alltaf eins út eða eins og maður ímyndi sér .
Í línunni gætir í bland áhrifa frá 90s tískunni sem hefur verið nokkuð áberandi upp á síðkastið .
Hadda segir skemmtilegt að blanda þessu tvennu saman og framhald verði á þessari línu hjá henni eftir útskrift .
Sútunarverksmiðjan Sútarinn á Sauðárkróki hefur styrkt Höddu í verkefninu sem hún segir að sjálfsögðu frábært fyrir hönnuð sem sé að útskrifast .
" Það er enginn einn sem ég myndi nefna sem minn áhrifavald í hönnun .
Innblásturinn kemur úr mörgum ólíkum áttum og getur t.d. komið úr umhverfinu , náttúrunni eða skólaumhverfinu , " segir Hadda .
