Björn Þorláksson blaðamaður , nemi og rithöfundur , býr á Akureyri ásamt þremur börnum ; Karítas , tvítugri heimsreisupíu , Starkaði , 5 ára og Sól , 2 ára .
Hann segir að neyslukostnaður heimilisins hlaupi á mörgum tugum þúsunda á mánuði .
Hvað áttu alltaf til í ísskápnum ? Ekki venjulega mjólk eins og svo margir myndu svara , því krílin yngstu eru með ofnæmi fyrir henni sem þýðir að áhersla á mjólkurneyslu annarra fjölskyldumeðlima er á undanhaldi .
En það er nánast alltaf til appelsínusafi , rísmjólk , kjötálegg og afgangar ! Hvað fer fjölskyldan með í mat og hreinlætisvörur á viku ? Þetta er stór fjölskylda og lítrinn af rísmjólk kostar frá 400 og upp í 700 krónur eftir búðum , þannig að það kostar sitt að vera með ofnæmi .
Neyslan hleypur á mjög mörgum tugum þúsunda mánaðarlega , við skárum reyndar allan munað við trog þegar við þurfum þess fyrst eftir hrunið og búum enn að því í innkaupum .
Til gamans get ég nefnt að ég hætti að borga fyrir hársnyrtingu um skeið og rakaði sjálfur á mér skallann .
Hvar er helst verslað ? Til skiptis í Nettó og Bónus en það hefur dregið saman með Hagkaupum og hinum .
Svo kaupum við nammi á laugardögum og stundum einhverja vitleysu í nálægri Strax búð við Byggðaveginn , þar er frábært starfsfólk .
Hvað freistar helst í matvörubúðinni ? Maður hefur nú ekki efni á að velta fyrir sér endalausum freistingum .
Nauðþurftir kosta sitt .
En við reynum að kaupa sem minnst inn af unnum matvörum þannig að gott kjöt , góður fiskur og góðir ávextir freista alltaf .
Hvernig sparar þú í heimilishaldinu ? Aðallega með því að hugsa .
Hvað vantar helst á heimilið ? Það vantar sárlega nýja þvottavél .
Eyðir þú í sparnað ? Já , við leggjum til hliðar 10.000 kall á mánuði og grípum svo í neyðarsjóðinn eftir þörfum .
Skothelt sparnaðarráð Að kaupa ekki það ódýrasta alltaf heldur velta fyrir sér næringu , endingu og hvort manni muni þykja vænt um efnislegan hlut .
Það getur reynst dýrt að spara um of ! 