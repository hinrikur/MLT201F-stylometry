Með tilkomu samskiptamiðla ganga upplýsingar af öllu tagi hratt manna á milli .
Einn af þeim sem höfðar ávallt til fésbókarnotenda er Bangsímon , enda heimsins vinsælasti bangsi .
Tilvitnunum í hann er gjarnan deilt í formi mynda og stuttra setninga úr hinum sígildu verkum A.A .
Milne .
Þeir sem þekkja Bangsímon vita að hans uppáhaldsdagur er dagurinn í dag .
Hann kann vel við fólk sem talar á einföldu máli og segir setningar eins og " hvað er í matinn " en hann skilur lítið í þeim sem nota flókin og löng orð .
Í Sunnudagsblaðinu í dag er rýnt í nýja fylgiskönnun sem Félagsvísindastofnun HÍ gerði fyrir Morgunblaðið og ástæða þess að Bangsímon er gerður að umtalsefni hér er að hann getur nýst okkur í kjörklefanum .
Þegar við skoðum sendingar á samskiptamiðli með fallegri setningu eignaðri þessum merka bangsa horfum við á myndina , brosum og erum rórri um stund .
Sjáum jafnvel veröldina í öðru ljósi eitt augnablik ...
en svo heldur lífið bara áfram .
Þrátt fyrir góðan vilja til að fylgja fordæmi bangsans ; lifa í núinu og treysta ekki þeim sem nota flókin orð , þá endist sá vilji ekki alltaf mjög lengi .
Það er fallegt að horfa á mynd og hugsa með sér hvað væri gaman að geta séð veröldina með augum Bangsímons .
Hann tekur ekki mark á neinu bulli , einfaldar alla hluti , þykir vænt um þá sem í kringum hann eru og vill helst bara borða hunang allan daginn .
Kosningaloforðin eru oft falleg , myndirnar sem fylgja þeim af innblásnum leiðtogum framtíðarinnar sömuleiðis .
Við hrífumst með um stund en svo heldur lífið bara áfram .
Kannski gæti gagnast að hugsa með sér : Myndi Bangsímon skilja þetta ? 