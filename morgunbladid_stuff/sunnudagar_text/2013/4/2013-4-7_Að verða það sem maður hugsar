Hugarþjálfun getur verið jafnólík og fólkið sjálft en er um leið gríðarlega mikilvægur hluti af velgengninni .
Þegar Kári Steinn maraþonhlaupari var spurður hvernig æfingum hans væri háttað sagðist hann meðal annars hlaupa leiðina í huganum og sjá fyrir sér hlaupið ganga vel .
Í viðtali sem Hera Björk söngkona gaf eftir sigurinn í söngvakeppninni í Síle á dögunum sagðist hún hafa æft það að vinna og taka á móti verðlaununum .
Hún sagði líka að hún hefði tamið sér að ganga inn á svið eins og sigurvegari .
Gunnar Nelson bardagamaður birtist okkur með yfirvegun og einbeitingu .
Hann einbeitir sér að því að sigra og sjá sig fyrir sér beita þeim brögðum sem þarf til .
Þau vita öll hversu mikilvægur hluti rétt hugarþjálfun er af velgengni þeirra .
Með endurtekningu hafa þau náð að temja sér hugarfar sem er áreynslulaust , þeim í hag en spilar stórt hlutverk í að koma þeim á þann stað sem þau sækjast eftir .
Við getum haft ólíkar leiðir til að sannfæra sjálf okkur um að við getum gert eitthvað , en allir þurfa að hafa þennan sannfæringarkraft .
Við getum öll verið sigurvegarar Margir fylgjendur hugarþjálfunar telja að hversdagslíf okkar sé það sem það er vegna hugsunar okkar í gegnum tíðina , meðvitað eða ómeðvitað .
Við verðum það sem við hugsum mest um .
Það skiptir því ekki máli hvort við teljum okkur vera frábær eða ömurleg ; við höfum rétt fyrir okkur í bæði skiptin .
Góðu fréttirnar eru þær að allir geta stundað hugarþjálfun með meðvituðum hætti .
Með því að einbeita okkur að því sem við viljum fá út úr lífinu í stað þess sem við viljum ekki og með því að sjá hlutina fyrir sér verða að veruleika heldur en að hugsa um að aldrei verði neinir draumar að veruleika eru meiri líkur á að við förum að lifa í takt við það og trúa að hlutirnir geti gerst .
Hugarþjálfun er ekki hversdagslegir dagdraumar heldur beinum við hugsun okkar með meðvituðum og reglulegum hætti að því sem við viljum .
Við skrifum það niður , finnum myndir sem minna okkur á markmið okkar eða leiðina að því og förum að upplifa .
Jákvæð upplifun er stór hluti af hugarþjálfun , því hún virkar sem drifkraftur .
Með því að þjálfa hugann til jákvæðrar hugsunar getum við tamið okkur hugarfar sem er okkur í hag , vænst þess besta úr lífinu og staðið fastar í straumkastinu .
* Settu þér markmið , lestu það yfir og endurtaktu það í huganum oft og reglulega .
Með tímanum er líklegt að þú farir að hegða þér á hverjum degi í samræmi við það , án mikillar fyrirhafnar .
* Sjáðu þig fyrir þér eins og þú sért búin ( n ) að ná markmiði þínu .
Finndu tilfinninguna sem fylgir því .
Geymdu þessa tilfinningu og náðu í hana þegar einbeitingin er ekki nógu skýr .
* Finndu sterkan tilgang fyrir lífinu og minntu þig á hann reglulega .
Allir upplifa erfiða daga inn á milli og sterkur tilgangur er besta hvatningin á slíkum augnablikum .
Borghildur Sverrisdóttir 