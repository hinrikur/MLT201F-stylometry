" Þetta er nú eitt rosalegasta tónlistarvídeó sem ég hef séð lengi , " tísti alheimsstjarnan Katy Perry um nýjasta tónlistarmyndband sænsku hljómsveitarinnar Elliphant , Down on Life .
Myndbandið er tekið upp hér á landi og er eins og klippt út úr pöntunarlista Íslendingastofu .
Íslenski hesturinn , Bláa lónið , íslenski fjárhundurinn , Jökulsárlónið , fjallasýn og íslensk veðrátta í öllu sínu veldi .
Katy Perry er með 35 milljónir fylgjenda á Twitter og því gríðarlegur fjöldi sem hefur séð myndbandið .
Perry er með þriðja vinsælasta reikninginn á öllu Twitter .
Aðeins Justin Bieber og Lady Gaga skáka henni í vinsældum .
Hrafnhildur Heba Júlíusdóttir var framleiðandi af myndbandinu og segir að myndbandið hafi ekki kostað mikið .
" Sænskur vinur minn fékk mig í þetta .
Þetta er náttúrulega rosaleg landkynning og mikill heiður fyrir hana Ellinor Olovsdotter sem stendur að Elliphant að Perry hafi tístað um þetta , " segir Hrafnhildur Heba .
Þrátt fyrir íslenska tengingu bæði í nafni og tónlist vissi téð Ellinor ekki mikið um land og þjóð .
" Það er eitthvað íslenskt í henni samt , " segir Hrafnhildur sposk á svip en næsta verkefni hennar er einmitt að aðstoða aðra sænska söngkonu , Lale , við myndbandagerð hér á landi .
