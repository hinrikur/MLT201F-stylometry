Margaret Thatcher kom iðulega róti á breska umræðu á þeim rúmum 11 árum sem hún gegndi embætti forsætisráðherra Bretlands .
Hún var afgerandi stjórnmálamaður , sem orðaði hugsanir sínar þannig að ekki fór á milli mála .
Ekki líkaði öllum það sem þeir heyrðu , einmitt vegna þess að þeir skildu það sem konan var að segja .
Með ullarlagð uppi í sér Það er fremur undantekning en regla að stjórnmálamenn tali með svo eindregnum hætti eins og sú mæta Margaret .
Enda getur það verið hættuspil , ekki síst fyrir þá sem eru smáir í sniðum .
Mikill meirihluti stjórnmálamanna hefur því tamið sér að tala í merkingarlitlum frösum sem enginn mun nokkru sinni rukka þá um , því þar var lítið handfast að finna .
Oft segjast þeir í eilífri " vegferð " í leit að " framtíðarsýn " til að fá aðkomu að einhverju borði og sveigja þannig hjá " átakastjórnmálum " , enda séu þeir " lausnamiðaðir " og ekki fastir í fordómum fastmótaðrar pólitískrar afstöðu .
Allt er þetta heldur átakanlega innihaldslaust snakk til að fela að viðkomandi stendur ekki fyrir nokkurn skapaðan hlut og á ekki sameignlega sannfæringu með öðrum og fyrirheitna landið aðeins settlegur staður við ímyndað háborð .
Þessi þokukenndi pólitíski tómleiki einkennir einnig ýmsa þá sem náð hafa í fremstu raðir flokka hér á landi sem annars staðar .
Og þótt menn geti sloppið með það um hríð er fráleitt að nokkur hrífist til lengdar til fylgilags vegna þess .
Það er nokkuð í húfi Þótt Ísland sé ekki eitt af stórveldunum sem olnboga sig fyrirferðarmikil um veröldina , þá hefur stjórnmálaleg forysta íslensk enn sem komið er meira að segja en aðrir um marga þætti daglegrar tilveru okkar , sem hér búum og störfum .
Afglöp þeirra er íslenskur verkur og því vilja íslenskir hafa þau sem fæst .
Þeir eru vissulega til sem farga vilja fullveldi og færa annarra þjóða mönnum öll okkar ráð .
En enn hefur þeim ekki orðið að þeirri ósk sinni .
Stjórnmálaleg afglöp eru vissulega mörg þeirrar gerðar að þau má fljótlega laga ellegar að draga má úr skaða þeirra með gagnráðstöfunum .
En önnur verða ekki auðveldlega aftur tekin .
Nefnum fyrst lítið dæmi , sem ýmsum í " latte " -kynslóðinni kann að þykja fáfengilegt og sem verra er að hennar mati , beinlínis hallærislegt : Hugmyndina um að skipta um kúakyn af því að frést hafi af skapstyggum litlausum kúm sem mjólki fleiri lítrum mjólkur árlega en það kyn kúa sem verið hefur samferða okkur í landinu frá því að maður og kýr námu land .
Óþarft er , í þessu samhengi , að kalla fram aðra kosti og lesti á þessari hugmynd .
Hún er nefnd til sögunnar sem dæmi um það sem aldrei verður aftur tekið , ef anað er í .
Ekki varanlegt en vont Annað er þeirrar gerðar að verða illa aftur tekið .
Hefði hið bjánalega brölt um stjórnarskrána náð fram að ganga hefði það verið mikið skaðaverk .
En stjórnarskrá er mannanna verk og því ekki útilokað að takast megi að vinda ofan af vitleysu sem beinist að henni .
En slíkt væri þó snúið og stjórnskipun landsins byggi við þrúgandi óvissu þar til úr hrákasmíð yrði bætt .
Ýmsir þeir sem að þessu komu sýndu ábyrgðarleysi , þar sem slíkt á síst við .
Lengi vel fóru aðrir sér hægt í þeirri von að stjórnarforysta landsins gripi í taumana .
Hún ber auðvitað ríka ábyrgð þegar stjórnarskráin er undir .
En forsætisráðherrann reyndist bæði ófær og óviljugur til að axla sína ábyrgð , eins og svo oft áður þetta kjörtímabilið .
Fræðasamfélagið , sem svo er kallað , gat loks ekki lengur setið hjá og lét til sín taka af nokkrum þunga .
Álit þess var því afgerandi , þegar það loks kom og ljóst að mörgum þar á bæ var misboðið .
Við bættist að smám saman kvisaðist út að ríkisstjórnin hefði ekki sína þingmenn með málinu og dugðu henni ekki til fastir fylgifiskar úr Hreyfingu og því sem nú kallar sig Bjarta framtíð .
Hinni dæmalausu aðför að stjórnarskránni var því hrundið .
Samninganefnd um ekkert Þriðja málið sem valdið hefði illbætanlegu tjóni , aðlögunin að ESB , er vonandi einnig úr sögunni .
Þar hafa menn sagst hafa verið í " samningaviðræðum " allt kjörtímabilið .
Fjölmenn samninganefnd og " aðalsamningamaður " hafa verið spurð um hvað hafi verið samið við stækkunarstjórana tvo í heil fjögur ár .
Þeir hafa ekki getað bent á nokkurn skapaðan hlut .
Og " samninganefndin " verður að auki illa tvísaga .
Hún hafnar fullyrðingum ESB um að eingöngu aðlögun eigi sér stað en engar samningaviðræður .
En um leið segir hún að allt það sem komið hafi út úr " opnuðum og lokuðum köflum " s.l. fjögur ár hafi verið innleiðing á tilskipunum og stjórnarfyrirmælum sem tilheyri samningunum um Evrópska efnahagssvæðið ! Er það virkilega ? Af hverju hefur þá þurft fjölmenna " samninganefnd " utan úr bæ í það verkefni ? Af hverju hefur " samninganefndin " og stækkunarstjórinn verið í þeim verkum ? Innleiðing á EES-reglum er að mestu samferða slíkri innleiðingu Noregs og Liechtenstein .
Ekki eru þau lönd í aðlögunarviðræðum og með sérstaka aðildarsamninganefnd í slíkum verkum .
Ekki kemur stækkunarstjórinn að því .
Hver vegna hefur venjubundin innleiðing EES-reglna tekið upp allan tíma " samningamanna " og komið í veg fyrir að þeir hafi komist í nokkrar raunverulegar samningaviðræður í fjögur ár ? Þegar blekkingarleikurinn hefur staðið svona lengi festast leikararnir loks í honum sjálfir og er ljót sjón lítil .
Sannleikurinn er auðvitað sá að meira hefur verið innleitt þessi fjögur ár en EES-samningurinn gerir kröfu til .
Hin opinbera krafa um aðlögun , sem blasir við í reglum ESB um aðildarferli hefur verið í fullum gangi .
Því miður hefur Alþingi Íslendinga ekki verið skipað nægilega mörgum vakandi og afgerandi mönnum til að taka á því .
Engar eiginlegar samningaviðræður hafa átt sér stað í öll þessi fjögur ár .
Íslenska " samninganefndin " hefur mætt eins og barnaskólakrakki fyrir umsjónarkennara í persónu stækkunarstjórans og hann merkt við hvaða íslenskar reglur sé búið að laga að ESB og gefið samningamönnum rauða stjörnu fyrir mætingu .
" Samninganefndarmenn " geta naumast með góðri samvisku setið undir því heiti og þegið laun fyrir .
Óhjákvæmilegt er , þegar aðlögunarbröltinu verður loks hætt eftir kosningar , að gera sjálfstæða úttekt á því hvaða tilskipunum frá Brussel hefur verið lætt inn í regluverk þjóðarinnar vegna aðlögunar .
Í framhaldinu er sjálfsagt að afnema allt slíkt og er hægt að gera það með lagabandormi .
Skýrsla sölumanna deyr En það eru ekki aðeins þeir sem eru framarlega í flokki íslenskra stjórnmálamanna sem eru ógagnsæir í ummælum sínum og gjörðum .
Sumir virkir innanbúðarmenn í stjórnmálaflokkum geta sýnt ekki síðri tilþrif í umræðum .
Þegar glöggt er skoðað kemur í ljós að þeir skálda eitthvað upp sem enga stoð á í raunveruleika og fimbulfamba hver við annan um uppdiktaða atburði árum saman .
Eitt skrítnasta dæmi þessa eru upphrópanir um svokallaða Endurreisnarskýrslu Sjálfstæðisflokksins sem dúkkaði upp á Landsfundi flokksins 2009 , litprentaður langhundur .
Fundarmenn fengu hann ekki í hendur fyrr en á fundinn var komið .
Hópstjórinn , Vilhjálmur Egilsson , mælti fyrir skýrslunni .
Umræður urðu litlar sem engar enda engum gefist tóm til að lesa langhundinn .
Skýrslan var svo borin upp og samþykkt .
Bréfritari , sem kom á þennan fund sem óbreyttur landsfundarfulltrúi , tók engan þátt í hinni takmörkuðu umræðu um þessa skýrslu og var ekki viðstaddur atkvæðagreiðsluna .
Hann flutti hins vegar tölu daginn eftir og vék þá að þessari skýrslu örfáum orðum , enda reis hún ekki undir miklu .
Um þetta hafa ófáir sjálfskipaðir snillingar skrifað á netpistla og víðar .
Þeir hafa flestir harmað að bréfritari hafi " ýtt skýrslunni út af borðinu " , þótt sumir hafi verið mun stóryrtari en það , að hætti hússins .
Nú nýverið skrifaði nákvæmnismaðurinn Benedikt Jóhannesson um ótímabært andlát Endurreisnarskýrslunnar .
Hann sagði : " Fyrrverandi formaður flokksins var skyndilega settur á dagskrá með klukkutíma ræðu .
" Benedikt hefur ekki gætt að því að ræða þessi er til á netinu og hefur fengið mikið áhorf .
En þar sést að þessi klukkutíma ræða er aðeins 9 mínútur og 44 sekúndur í flutningi og er þó flutt hægt og rólega .
Og hin meinta aftaka á Endurreisnarskýrslunni tók vart hálfa mínútu af þeim tíma .
Vilhjálmur Egilsson , sem nú er hættur hjá atvinnurekendum , er ekki minni nákvæmnismaður en fyrrnefndur Benedikt .
Hann segir að bréfritari hafi jarðað Endurreisnarskýrsluna og finnur helst fyrir því annarlegar ástæður .
Hreytir hann ónotum í bréfritara út af hinni meintu urðun afurðar hópsins sem hann stýrði .
En hvernig gat bréfritari , óbreyttur landsfundarfulltrúi " jarðað " skýrslu , sem landsfundur hafði samþykkt , með því einu að víkja að henni örfáum orðum í framhjáhlaupi í stuttri ræðu ? Svo óvenjulega vill til að auki að fráfarandi formaður flokksins var fenginn til að bera skýrsluna AFTUR undir atkvæði daginn eftir .
Og þótt fundurinn hafi sjálfsagt ekki vitað hvaðan á sig stóð veðrið og þátttaka því verið minni en í fyrra skiptið þá var því lýst yfir að skýrslan hefði verið samþykkt aftur ! Ekkert annað mál hefur verið samþykkt tvisvar með dags millibili á sama Landsfundinum frá stofnun flokksins .
En hitt er raunar rétt að síðan hefur ekkert af þessari tvísamþykktu skýrslu heyrst .
Það þykja framangreindum snillingum mikil undur og stórmerki .
Þeir hafa fest í þeirri skýringu á andláti skýrslunnar að einum landsfundarfulltrúa af 1500 hafi ekki þótt mikið til hennar koma og hafi jafnvel haft orð á því , eins og í framhjáhlaupi .
Þeir virðast einnig telja að sá sami hafi fellt skýrsluna með sínu eina atkvæði ( sem hann greiddi ekki ) gegn 1500 ! Skýringin á dularfullum endalokum hinnar dásamlegu skýrslu , sem sumir harma svo mjög , getur ekki verið svo yfirnáttúruleg .
Það væri jafnvel trúverðugra að halda því fram að geimverur hefðu gleypt hana á meðan landsfundarfulltrúar sváfu og Villi og Benni gengu í svefni í ESB .
En jarðbundnari mönnum þætti kannski líklegasta lausnin á gátunni einfaldari .
Sem sagt sú , að skýrslan sú arna hafi ekki þolað neina skoðun .
Tvísamþykkt hafi hún ekki verið " drepin " eða " jörðuð " af einum óbreyttum fulltrúa , þótt sá kunni að hafa haft skömm á henni , heldur hafi hún aðeins gufað upp og orðið að engu , af því að hún var ekkert .
Flóknara var það varla .
