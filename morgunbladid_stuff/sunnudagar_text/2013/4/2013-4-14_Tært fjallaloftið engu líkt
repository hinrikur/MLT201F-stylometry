Akureyringar voru almennt mjög mikið á skíðum þegar ég var lítill ; þá voru ekki öll þessi flottu íþróttahús auk þess sem yfirleitt var allt á kafi í snjó frá hausti og fram eftir vetri , " segir Tómas Leifsson í samtali við Sunnudagsblað Morgunblaðsins .
Gárungarnir segja að Tómas hafi í gegnum árin oft verið fleiri daga í Hlíðarfjalli en starfsmenn skíðasvæðisins ...
" Allar þjóðsögur eru góðar en þessi er örugglega lygi .
Ég hef að minnsta kosti engan vetur mætt oftar en starfsmaður í fullu starfi ! " segir Tómas og hlær .
" Ég skal viðurkenna að suma vetur hef ég farið mjög oft á skíði .
Þá eru ekki margir dagar sem ég missi úr þegar opið er í fjallinu , en það hefur reyndar aðeins dregið úr þessu hjá mér – líklega vegna aldurs .
" Útiveran hentar Tomma betur en íþróttir innanhúss .
" Ég hef til dæmis aldrei komið inn í líkamsræktarstöð nema til að hitta sjúkraþjálfara , svo þær hafa ekki grætt á mér .
" Hann skíðar sem sagt á veturna , gengur á fjöll bæði sumar og vetur og hjólar af miklum móð yfir sumartímann .
Tómas keppt á skíðum í mörg ár og tók m.a. þátt í Ólympíuleikunum í Innsbruck 1974 en hætti keppni um 1980 .
Til gamans má geta þess að Nanna systir hans keppti í Sarajevo 1984 .
Eftir að keppnisferlinum lauk rennir Tómas sér á skíðum sér til heilsubótar og dægrastyttingar .
" Eitt af því góða við skíðin er útiveran ; tært fjallaloftið er engu líkt .
Svo er gaman að takast á við mismunandi brekkur og mismunandi færi , auk þess sem skíðamennska er frábært fjölskyldusport .
Allir geta farið í fjallið saman , alveg sama hve góðir þeir eru á skíðum .
" Nestið mikilvægt Þegar fjölskyldan er öll saman getur hver og einn rennt sér í þeirri brekku sem hentar " en svo hittist mannskapurinn reglulega , fær sér kakó og nesti og spjallar saman .
Mér dettur ekki í hug önnur íþrótt þar sem fólk frá fimm ára aldri og upp úr getur verið saman í marga klukkutíma " .
Á dýrðardögum , eins og um nýliðna páska , segist Tómas ekki endilega þurfa að renna sér mikið .
" Þegar maður er búinn að skíða í nokkur tugi skipta yfir veturinn er fínt að hleypa öðrum að þegar sem flestir eru í fjallinu .
Mér finnst þó ekkert að því að bíða í röð í 15 mínútur ; maður er ekkert að flýta sér .
Fer þá bara hraðar niður í staðinn .
" Þegar fjölmennast er í Hlíðarfjalli notar Tómas oft tækifærið og gengur upp á brún , eins og Akureyringar kalla það ; upp á topp Hlíðarfjalls .
" Eða sit einhvers staðar og glápi út í loftið og spjalla við kunningjana .
Mér leiðist það ekkert .
" Áður var minnst á fjallgöngur og hjólreiðar , þar sem Tommi nýtur ekki síður útiverunnar .
" Ég þvælist á fjöll jafnt sumar sem vetur og hef til dæmis farið nokkrum sinnum Glerárdalshringinn .
Hjólahópurinn hittist svo þrisvar í viku og við hjólum eitthvað út frá bænum .
Förum stundum í lengri ferðir , höfum til dæmis hjólað austur í Mývatnssveit og farið Tröllaskagahringinn í einum rykk ; fórum þá af stað á föstudagskvöldi ; yfir Öxnadalsheiði í Varmahlíð , á Hofsós , Siglufjörð , Ólafsfjörð , Dalvík og þaðan heim .
Vorum komin heim um kaffileytið á laugardegi .
" HLÍÐARFJALL VINSÆLT Frekar norður Börn Tómasar hafa öll verið á skíðum og nú eru afabörnin farin að renna sér .
Fjölskyldan sameinast í fjallinu sem fyrr .
Faðir hans , Leifur Tómasson , var einn þeirra sem komu Andrésar andar-leikunum á fót á sínum tíma og Tómas hefur sjálfur starfað við skíðamót árum saman .
Hin síðari ár hefur hann líka leiðbeint fötluðum í fjallinu og um nýliðna páska renndi hann sér til að mynda góða stund flesta dagana með blindum skíðamanni og leiðbeindi niður brekkurnar í Hlíðarfjalli .
Tómas hefur á tilfinningunni að Akureyringar séu almennt ekki jafnduglegir að fara á skíði og áður en aðsóknin í fjallið sé vissulega mjög góð .
" Það er orðið svo mikið um að fólk komi að sunnan í skólafríum , páskafríum og við önnur tækifæri , sem er auðvitað hið besta mál .
Ég held að margir komi frekar orðið norður í vikufrí en að fara til útlanda .
Enda stenst Hlíðarfjall samanburð við flest önnur skíðasvæði , þó sennilega sé ekkert sniðugt að bera ólíka staði saman .
" 