Píratar verða yngsti þingflokkurinn á Alþingi verði úrslit alþingiskosninganna í samræmi við könnunina sem Félagsvísindastofnun Háskóla Íslands gerði fyrir Morgunblaðið í vikunni .
Meðalaldur fjögurra tilvonandi þingmanna hins nýja stjórnmálaflokks yrði aðeins 35,7 ár en meðalaldur þingheims alls yrði 43,9 ár .
Fimm þingmenn Bjartrar framtíðar ná ekki heldur fjörutíu ára aldri að meðaltali .
Sé litið á gamla fjórflokkinn vekur athygli að meðalaldur þingmanna Framsóknarflokksins , samkvæmt könnuninni , er um tíu árum lægri en hinna þriggja .
Það er til marks um þá miklu endurnýjun sem orðið hefur í þeim flokki á umliðnum árum .
Jóhanna yrði yngsti þingmaðurinn Samkvæmt könnuninni kæmi yngsti þingmaðurinn úr röðum framsóknarmanna , Jóhanna M. Sigmundsdóttir , búfræðingur og nemi frá Látrum í Mjóafirði , en hún er aðeins 21 árs .
Jóhanna skipar 4. sæti á lista flokksins í Norðvesturkjördæmi .
Elsti þingmaðurinn yrði Pétur H. Blöndal , Sjálfstæðisflokki .
Hann er 68 ára .
Fimm þingmenn heyra til aldursflokknum 18 til 29 ára sem er töluvert hærra hlutfall en í kosningunum 2009 og sérstaklega 2007 .
Framsókn á fjóra þeirra , Harald Einarsson , verkfræðinema , Fjólu Hrund Björnsdóttur , starfsmann á Hótel Rangá og nema við HÍ , sem bæði bjóða sig fram í Suðurkjördæmi , og Sigurjón Norberg Kjærnested , verkfræðing , sem kemur úr Suðvesturkjördæmi , auk téðrar Jóhönnu .
Fimmti þingmaðurinn úr yngsta aldursflokknum yrði Píratakapteinninn Smári McCarthy sem fer fram í Suðurkjördæmi .
Þingmönnum á sjötugsaldri fækkar Að sama skapi fækkar þingmönnum sem náð hafa sextíu ára aldri , þeir yrðu einungis fimm , eða 7,9% en voru 12,7% í kosningunum 2009 .
Flestir þingmenn koma úr aldursflokknum 40 til 49 ára , þó sjónarmun færri en í síðustu kosningum , þegar þeim fjölgaði til muna .
Þingmönnum á sextugsaldri fjölgar lítillega nú en þeim fækkaði verulega 2009 .
Heldur færri þingmenn myndu setjast á þing nú en síðast úr aldursflokknum 30 til 39 ára en mikill stöðugleiki hefur verið í þeim flokki í síðustu þrennum kosningum .
Athygli vekur að Katrín Jakobsdóttir , formaður Vinstrihreyfingarinnar - græns framboðs , yrði langyngsti þingmaður síns flokks .
Hún er 37 ára en næstyngstar yrðu Svandís Svavarsdóttir og Bjarkey Olsen Gunnarsdóttir , báðar 48 ára .
Samkvæmt könnuninni falla fjórtán þingmenn , sem sækjast eftir endurkjöri , út af þingi nú , en aðrir fjórtán hafa dregið sig í hlé eða lutu í lægra haldi í prófkjörum sinna flokka .
Það þýðir að 28 nýir þingmenn myndu koma inn í vor , þar af helmingurinn framsóknarmenn .
Þess má geta að einungis níu menn sátu á Alþingi fyrir Framsóknarflokkinn á síðasta kjörtímabili .
Meðal þingmanna sem ekki ná kjöri eru fjórir fyrrverandi ráðherrar , Kristján L. Möller og Björgvin G. Sigurðsson , Samfylkingu , Álfheiður Ingadóttir , VG , og Jón Bjarnason sem nú býður sig fram fyrir hönd Regnbogans .
Möguleikar Jóns á að halda sínu þingsæti virðast hverfandi en Álfheiður , Björgvin og Kristján halda ugglaust í vonina .
Það yrðu merkileg tíðindi kæmist Kristján ekki inn en staða hans hefur löngum þótt sterk fyrir norðan .
Enginn sjálfstæðismaður sem sækist eftir endurkjöri lendir úti í kuldanum , heldur ekki framsóknarmaður .
Gangi niðurstaða könnunarinnar eftir hljóta átta samfylkingarmenn á hinn bóginn þau örlög og fjögur vinstri græn .
Þá kemur Dögun , flokkur Margrétar Tryggvadóttur , ekki að manni .
Sterk staða Framsóknar úti á landi Það orð hefur löngum farið af Framsóknarflokknum að hann sé landsbyggðarflokkur og svo virðist enn vera , þrátt fyrir mikla endurnýjun á framboðslistum .
Það er líklega engin tilviljun að formaðurinn , Sigmundur Davíð Gunnlaugsson , skuli hafa fært sig úr Reykjavík yfir í Norðausturkjördæmi .
Samkvæmt könnuninni tekur hann þrjá menn með sér inn þar , en flokkurinn fær aðeins þrjá menn kjörna samtals í Reykjavíkurkjördæmunum báðum .
Það er þó aukning um einn mann frá síðustu kosningum .
En að einungis þrír af 21 þingmanni Framsóknar komi úr höfuðborginni hljóta að teljast tíðindi .
Hvað hefði gerst hefði formaðurinn haldið sig á mölinni ? Lítill munur á fylgi Sjálfstæðisflokks eftir menntunarstigi Fylgi við Framsóknarflokkinn eykst eftir því sem menntunarstigið lækkar , ef marka má könnunina .
Sömu sögu má segja um Pírata .
Sáralítill munur er á fylgi Sjálfstæðisflokksins eftir menntunarstigi og er flokkurinn nokkuð sterkari meðal háskólamenntaðra kjósenda en Framsóknarflokkurinn .
Þessu er öfugt farið með Samfylkinguna , Vinstri græn og Bjarta framtíð , fylgi þeirra flokka eykst eftir því sem menntunarstigið hækkar .
Munurinn á fylgi Framsóknar er ekki ýkja mikill eftir tekjum , það er þó áberandi minnst meðal kjósenda sem búa á heimilum með hærri laun en eina milljón króna á mánuði .
Sá hópur er hins vegar sterkasta vígi sjálfstæðismanna .
Athygli vekur að sama gildir um Bjarta framtíð .
Samfylkingin höfðar best til kjósenda sem eru með heimilistekjur á bilinu 701 þúsund til eina milljón króna á mánuði en Vinstri græn til hópsins sem er með 250 til 400 þúsund krónur í heimilistekjur á mánuði .
Píratar eru sterkastir á heimilum sem eru með 551 til 700 þúsund krónur í mánaðarlaun .
