Hann er rokkið holdi klætt .
Útlitið , lífsstíllinn .
Íbúðin hans er eins og lítið rokksafn og meira að segja símanúmerið angar af bárujárni .
Evrópureisa er að baki og nú þarf Aðalbjörn Tryggvason , Addi í Sólstöfum , bara að koma bílnum sínum í gagnið til að geta gert nýja plötu .
Texti : Orri Páll Ormarsson orri@mbl.is Myndir : Ragnar Axelsson rax@mbl.is Andlitið á Adda birtist í glugganum .
Hárið í hnút , skeggið nýsnyrt .
" Komdu upp stigann , " segir hann .
Ég þakka leiðsögnina enda getur verið erfitt að átta sig á því hvar gengið er inn í þessi gömlu hús á Grettisgötunni .
Addi opnar útidyrnar , þó ekki nema í liðlega hálfa gátt .
" Fyrirgefðu , við erum með tvo kettlinga og viljum ekki að þeir sleppi út , " afsakar hann sposkur á svip .
Ég smeygi mér inn .
Íbúðin er ekki stór en vistleg og ekki er um að villast : Hér býr rokkari ! Veggspjöld , gítarar , blöð og bækur .
Þetta er eins og lítið rokksafn .
Thin Lizzy er á fóninum .
Vínyll .
Nema hvað ? " Þegar ég flutti til Glasgow fyrir fimm árum skildi ég alla geisladiskana mína eftir í bílskúrnum hjá föður mínum .
Þeir eru þar enn , " upplýsir Addi .
Ekki örlar á söknuði í röddinni enda tekur vínylplötusafnið sig vel út í stofunni .
" Hlustarðu eitthvað á Thin Lizzy ? " spyr hann og bætir við að þeir séu í mestu uppáhaldi hjá sér , ásamt Metallica og Smashing Pumpkins .
Merkileg blanda .
Ég viðurkenni að ég sé mest í þrassinu .
Núna sé ég til dæmis að hlusta mikið á Machine Head , gamalt drasl .
" Þeir eru á shit-listanum hjá mér , " segir Addi og hnyklar brýrnar .
" Þeir og Anthrax .
" Nú ? " Við vorum að spila á sama festivali og þeir fyrir nokkrum árum og þegar við rákumst á þá sitjandi við borð spurðum við hvort við mættum ekki fá ljósmynd af okkur með þeim .
Ekki að ræða það ! " Hann hristir höfuðið .
Þannig lentu Machine Head og Anthrax á shit-listanum .
Þetta segir okkur tvennt : Annars vegar að liðsmenn Machine Head og Anthrax séu merkikerti og hins vegar að Sólstafir , bandið hans Adda , séu að koma fram á býsna stórum tónlistarhátíðum .
Þrátt fyrir allt eru þetta stór nöfn í málmheimum .
Mjög stór .
Það eru svo sem ekki ný tíðindi .
Sólstafir hafa gert víðreist á umliðnum árum .
Þeir eru einmitt nýkomnir heim úr mánaðarlangri Evrópureisu sem spannaði ellefu lönd og ennþá fleiri borgir .
" Við spiluðum meira að segja í Lúxemborg , þangað sem ég hef ekki komið síðan ég var krakki , " segir Addi .
Við erum sestir við eldhúsborðið .
Addi búinn að hella upp á biksvart kaffi og sambýliskona hans , hin pólska Sara Eleonora , að færa okkur súkkulaðikex .
Þau kynntust í London fyrir tveimur árum .
Annar kettlingurinn stekkur upp á borð .
" Nei , Djangó , " segir Addi ákveðinn .
Af hverju kemur ekki á óvart að hann heiti Djangó ? Þekkti ekki hin túrböndin Með Sólstöfum á túr að þessu sinni voru þýska sveitin Long Distence Calling , sem var aðalnúmerið , og síðan norsku sveitirnar Audrey Horne og Sahg , sem tóku hvor sinn helminginn af ferðinni .
Spurður um þessi bönd viðurkennir Addi að hann hafi ekki þekkt til þeirra áður .
" Við fengum tilboð frá bókunarfyrirtæki um að fara í þennan túr og þurftum satt best að segja aðeins að hugsa málið .
Útgáfufyrirtækinu okkar fannst þetta til dæmis ekki góð hugmynd , í þeirra huga erum við stærra nafn en Long Distence Calling .
Að vel athuguðu máli ákváðum við samt að slá til .
Ástæðan er sú að þetta band er ólíkt öðrum böndum sem við höfum túrað með og þar af leiðandi möguleiki fyrir okkur að ná til nýrra áheyrenda .
Það skiptir máli .
Það er heldur engin skylda að fíla böndin sem maður túrar með .
" Beðinn að skilgreina Long Distence Calling betur segir Addi að sveitin sé á svipaðri bylgju og Tool og Faith No More .
Ferðalagið hófst í Münster í Þýskalandi .
Böndin þrjú komu sér öll fyrir í sömu rútunni , sem reyndar byrjaði á því að bila .
Fall er fararheill .
Það gaf mönnum tækifæri til að kynnast en Sólstafir þekktu aðeins einn mann í hópnum , gítarleikara Audrey Horne , en hann er líka meðlimur í dauðarokkssveitinni Enslaved sem Sólstafir kynntust á skemmtiferðaskipi á Bahamaeyjum fyrir áramót .
Þau falla víða , giggin .
Tveir gítarar brotnir Í hljóðprufunni í Münster brá Sólstöfum heldur betur í brún , Gibson-gítarar Adda og Sæþórs Maríusar Sæþórssonar voru báðir hálsbrotnir .
Ókyrrð í lofti ? Til bráðabirgða fengu þeir lánaða gítara hjá hinum sveitunum meðan einn úr hópnum dró límbrúsa úr pússi sínu .
Þeir Gibsonar náðu fljótt heilsu .
Vargastemning var á fyrsta gigginu enda er Münster heimaborg Long Distence Calling .
Þúsund manns í salnum , uppselt .
Sólstafir léku í 45 mínútur og fengu góðar viðtökur .
" Það var fínt að vera hent beint út í djúpu laugina , " segir Addi .
" Við höfum spilað mikið í Þýskalandi og fundum að fólk þekkti til okkar .
Það er alltaf gaman að sjá menn í gömlum Sólstafabolum , sem við vorum kannski að selja fyrir tveimur til þremur árum , í salnum .
" Eftir nokkur gigg í Þýskalandi lá leiðin til Búdapest og Prag .
" Það er okkar vígvöllur , " segir Addi og færist allur í aukana .
" Sérstaklega Prag .
Aðalbandið átti ekki séns þar .
Mér leið eins og Bruce Dickinson að stjórna þvögunni .
Nú eða Helga Björns .
" Hann hlær .
Fingraför Íslendinga víða Grenjandi stuð var líka í Arena í Vínarborg , þar sem gamalt veggspjald frá öðru íslensku málmbandi , Brain Police , var að finna .
" Þetta er ekkert einsdæmi , " segir Addi .
" Fingraför Íslendinga eru víða .
Einu sinni rákumst við á hljómborðsstatíf sem Mugsion hafði gleymt í Sviss .
Lengst í rassgati .
Við hittum líka reglulega íslensk bönd á ferðum okkar um Evrópu , svo sem Sigur Rós og Bloodgroup .
Þau síðarnefndu voru einu sinni ljósamenn á giggi hjá okkur í Berlín .
" Í Mílanó versnaði í því .
" Ítalía er alltaf fúl , nema maður sé Metallica eða Sigur Rós .
Þá spilar maður í hringleikahúsi .
Við vorum í einhverjum litlum klúbbi í skítugu úthverfi , þar sem varla var hræða á ferli .
Í ofanálag var pastað sörverað kalt .
Glatað .
" Óvænt uppákoma varð fyrir tónleikana í Mílanó þegar aðdáandi stökk inn um gluggann á búningsklefanum .
" Við heyrðum hann koma , kallandi nöfnin okkar .
Hann var með þau á hreinu og langaði greinilega að spjalla við okkur .
Við vorum að fara á svið og lofuðum að tala við hann eftir giggið sem við og gerðum .
Maðurinn var í miklu uppnámi enda nýhættur með kærustunni sinni .
Hann átti ljúfsárar minningar tengdar laginu okkar Necrologue af Köld og þegar við urðum að skilja við hann til að fara í rútuna var hann hágrátandi .
Það var erfitt að vita af honum í þessu ástandi en vonandi hefur allt farið vel .
" Í rútunni fór Addi að ræða um þetta við blaðamann frá ítölsku netblaði en gerði sér ekki grein fyrir því að hann væri í viðtali fyrr en hann sá upptökutækið .
" Mér brá við það enda leit ég á þetta sem óformlegt spjall .
Ég vona að blaðamaðurinn hafi gert þessu ásættanleg skil .
" Frakkar streyma inn á Facebook Menn tóku gleði sína á ný í Sviss , í Aarau og Genf .
" Klúbbarnir eru alltaf flottir í Sviss .
Líka í Austurríki .
Flott svið , endalausir ostar og heitar sturtur – sem er ekki sjálfgefið .
Á Ítalíu er klósettið jafnvel bara hola í horninu .
" Þá var komið að Frakklandi , þar sem vegur Sólstafa fer vaxandi .
" Það eru góðir metalhausar í Frakklandi , auk þess sem plötuútgáfan okkar er frönsk , Season of Mist .
Við höfum spilað á Hell Fest sem er þeirra Wacken , í stóru tíu þúsund manna tjaldi , og það var ótrúlegt hversu mörg frönsk nöfn bættust við Facebook-síðuna okkar eftir það .
Það var gaman að koma aftur til Frakklands , " segir Addi .
Klúbburinn sem leikið var á í París var við einstefnugötu og engin bílastæði við innganginn .
Meðan rútan nam staðar í tíu til fimmtán mínútur til að losa allan búnaðinn myndaðist því vegleg röð bíla fyrir aftan .
" Menn höfðu engan húmor fyrir þessu og lágu á flautunni , " rifjar Addi upp hlæjandi .
" Þetta var hálfu verra um kvöldið eftir giggið , þá hótuðu leigubílstjórarnir að drepa túrmanagerinn .
" Þaðan var rútunni stefnt til Brussel , þar sem Sólstafir hlutu sína eldskírn .
" Það var fínt gigg .
" The Boys are Back in Town ! Svo var það Bretland : Nottingham , Manchester , Glasgow og London .
Þar voru Sólstafir sannarlega á heimavelli en Addi , Guðmundur Óli Pálmason trommuleikari og Svavar Austmann bassaleikari hafa allir búið í síðastnefndu borginni og Addi í Glasgow að auki .
" Það var æðislegt að hitta gamla vini og í London gat ég með sanni sagt : The Boys are Back in Town ! " Hann hlær .
Síðasta giggið var í Rotterdam í Hollandi og þar sameinuðu sveitirnar þrjár , Sólstafir , Long Distance Calling og Sahg krafta sína í lokalaginu , The Number of the Beast eftir Iron Maiden .
" Það var geggjað .
Við notuðum intróið og allt .
Þakið ætlaði að rifna af kofanum .
" Addi vendir kvæði sínu allt í einu í kross .
" Reykirðu sígarettur ? " Nei .
Hann lítur í kringum sig .
" Heyrðu , það er allt í lagi .
Ég keypti þetta úti um daginn .
" Hann teygir sig í svartan staut og stingur upp í sig .
Blæs frá sér gervireyk .
Þar er sumsé kominn sígarettuhermir .
Þá er hægt að halda áfram .
23 tónleikar á 24 dögum Giggin voru samtals 23 á 24 dögum .
Sofið í rútunni allan tímann .
Stundum þurfti að leggja í ' ann tveimur tímum eftir að síðasta band hafði lokið sér af , stundum ekki fyrr en klukkan sex um morguninn .
Addi segir móralinn hafa verið merkilega góðan .
" Við fjórir gjörþekkjumst auðvitað og höfum túrað oft saman en það er ekkert sjálfgefið að manni lyndi við hinar sveitirnar .
Það gekk bara vel að þessu sinni , þetta var fínasta fólk .
Mórallinn verður að vera góður í svona ferðum , annars langar mann að fara heim eftir þrjá daga .
" Spurður um lífernið á túr sem þessum glottir Addi út í annað .
" Það vita allir hvernig það er ! " Beðinn að útskýra það nánar segir hann mikilvægt að halda sig sem mest frá ruslfæði og drekka mikið vatn og vítamín – með viskíinu .
" Ég keypti mér líka nýjan míkrafón fyrir þennan túr , það er auðvelt að pikka upp allskonar ógeð af þeim .
" Menn eru vel birgir af verkjalyfjum .
" Það er nauðsynlegt .
Ég fékk einu sinni nýrnasteinakast í svona ferð .
Það var ekki þægilegt .
" Í rútunni er kojan heilagt svæði , þar fá menn að vera í friði .
" Ef aðrir eru með drykkjulæti eða að horfa á vídeó fram eftir allri nóttu verður maður bara að setja í sig eyrnatappa .
Við erum komnir með góða reynslu og kunnum að passa upp á okkur .
Vitum hvenær tappinn þarf að fara í flöskuna .
Það er ekkert elsku mamma á svona túrum , maður hringir sig ekkert inn veikan .
" Hann brosir út í annað .
Aldrei fullir á svið Það er föst vinnuregla hjá Sólstöfum að fara aldrei undir áhrifum á svið .
" Það var fyndið að spila fullur í æfingahúsnæðinu þegar maður var sextán ára .
Núna er bara vandræðalegt þegar 35 ára gamlir menn fara drukknir á svið .
Það er ekki þar með sagt að við komum alltaf edrú af sviðinu .
" Hann glottir .
Eftir að hafa verið í " typpa- og prumpufýlu " , eins og Addi orðar það , í góðar þrjár vikur var himneskt að koma inn á fínt hótel í Dortmund í tvo daga .
Sérherbergi , sturta og öll lífsins gæði .
Þar söfnuðu Sólstafir kröftum fyrir níutíu mínútna tónleika í Strassborg í Frakklandi og Siegen í Þýskalandi .
" Eftir alla keyrsluna hafði ég svolitlar áhyggjur af röddinni en hún var bara í fínu lagi .
Líkaminn lagar sig að þessu álagi .
Við eigum líka mörg lög með löngum instrúmental-köflum og svo auðvitað Gerði G. Bjarklind .
Hún er alltaf á túr með okkur , " segir Addi .
Fyrir þá sem ekki skilja þetta skal tekið fram að rödd Gerðar er í aðalhlutverki í laginu Stinningskaldi á Svörtum söndum – af bandi .
Þessir tónleikar heppnuðust vel .
" Við bjuggum í fínni listamannaíbúð í Siegen , eins konar kommúnu , og gaurinn sem átti klúbbinn , sem við spiluðum í , var harður aðdáandi Botnleðju .
Svona er þetta .
" Ferðalaginu lauk svo í Schijndel í Hollandi , þar sem Sólstafir voru meðal atriða á Paaspop-hátíðinni sem stóð yfir eina helgi .
Þar tróðu upp sveitir af ýmsu tagi , svo sem þrassgoðin í Testament og Íslandsvinirnir Skunk Anansie .
Næst verða Sólstafir á faraldsfæti í júní , þegar þeir eru bókaðir á hátíð í Finnlandi með Blur og fleiri sveitum .
Heimkoman var ljúf – sem er ekki sjálfgefið .
" Einu sinni kom ég heim úr svona ferð , " rifjar Addi upp .
" Lenti í roki og rigningu og rölti yfir á geymslustæðið til að sækja bílinn .
Var þá ekki sprungið á honum ! Eftir að hafa skipt um dekk settist ég holdvotur upp í bílinn .
Og hvað ? Hann var líka rafmagnslaus .
Eftir að hafa verið rokkstjarna erlendis í mánuð var þetta blaut tuska í andlitið .
" Ó , þú mislyndi heimur ! Ný plata í byrjun næsta árs Síðasta plata Sólstafa , Svartir sandar , kom út haustið 2011 og mæltist afar vel fyrir .
Arnar Eggert Thoroddsen , tónlistargagnrýnandi Morgunblaðsins , valdi hana meðal annars plötu ársins .
Spurður hvenær þeir hyggist fylgja þeim eðalgrip eftir upplýsir Addi að sveitin hafi samið grunn að fimm lögum núna eftir áramótin .
" Ætli við höldum ekki áfram að semja núna fram á sumar .
Ef allt gengur að óskum stefnum við á upptökur seint á þessu ári .
Þá gæti ný plata komið út í byrjun næsta árs .
Annars er best að lofa engu fullum fetum , maður þrýstir ekki á sköpunina .
" Fleiri ljón eru í veginum .
" Við þurfum að fara að huga að bílamálum okkar .
Bíllinn hans Sæþórs hefur verið á verkstæði í hálft ár og ég tók Dodginn minn af númerum þegar við kláruðum Svarta sanda .
Hafði ekki efni á tryggingunum .
Nú þarf ég að fara að koma honum í gagnið til að komast á æfingar vestur á Gróttu .
Strætó gengur ekki þangað .
" Á útgáfutónleikum í Gamla bíói vegna Svartra sanda fyrir rúmu ári sagði Addi eftirminnilega að Sólstafir væru þungarokksband sem enginn hefði komið að sjá – nema í útlöndum .
Það er að breytast .
" Þetta er allt að koma , " segir hann .
" Við vorum með Dimmu á Sauðárkróki og Akureyri fyrir um tveimur mánuðum og það var kjaftfullt .
Við finnum að fólk er farið að þekkja okkur betur .
Það syngur með í Köld og Fjöru og ég heyri varla í sjálfum mér fyrir ungum stelpum fremst við sviðið .
" Hann skellir upp úr .
Öðruvísi mér áður brá .
Íslandstúr í uppsiglingu Eftir stutta hvíld halda Sólstafir aftur af stað í næstu viku .
Að þessu sinni innanlands .
Túrinn hefur yfirskriftina Náttfarar og annað málmband , Dimma , verður með í för .
Giggin eru sem hér segir : 25. apríl : Hvanneyri – Kollubar .
26. apríl : Grundarfjörður – Kaffi 59 .
27. apríl : Ísafjörður – Edinborgarhúsið .
2. maí : Reykjavík – Austurbær ( midi.i s ) .
3. maí - Selfoss – Hvíta Húsið .
10. maí : Vestmannaeyjar , Höllin .
Þar verður Brain Police með í stað Dimmu .
Svo verða Sólstafir að sjálfsögðu á Eistnaflugi í Neskaupstað í sumar – eins og öll árin sem hátíðin hefur verið haldin .
Ekkert rokk að þrífa sig ! Sólstafir eru sjónræn hljómsveit á sviði .
Þar segja ljósmyndir meira en þúsund orð .
Í seinni tíð klæðast þeir jafnan búningum sem tengja þá óhjákvæmilega við gömlu góðu spaghettivestrana .
" Það er nauðsynlegt að klæða sig upp .
Sumir klæða sig upp fyrir fermingu , aðrir giftingar .
Við klæðum okkur upp fyrir tónleika , " segir Addi .
Spurður hversu mörg sett af búningum þeir hafi tekið með sér á Evróputúrinn glottir Addi í kampinn .
" Sett ? Ég hef notað sama búninginn í tvö ár og aldrei þrifið hann .
" Einmitt það .
" Búningurinn lyktar auðvitað ekkert vel en það er bara meiri sál í honum fyrir vikið .
" En hvernig er búningurinn þá vistaður milli gigga ? " Í lokuðum poka .
Tvöföldum .
" Hann hlær .
" Ætli menn að spila rokk í tandurhreinum fötum , lyktandi af mýkingarefni geta þeir alveg eins farið að spila í IKEA .
Það passar ekki .
Ég segi bara eins og HAM : Það er ekkert rokk að þrífa sig ! " Oftast nær er skipt um föt eftir gigg en Addi viðurkennir þó að fyrir hafi komið að menn hafi vaknað í sviðsgallanum morguninn eftir .
" Þá eru þeir spurðir hvort þeir ætli að spila í náttfötunum .
" Velta sér upp úr hveiti Undanfarinn áratug eða svo hafa Sólstafir haft ákveðinn helgisið fyrir tónleika – að velta sér upp úr hveiti .
Það gera þeir til að ná fram ákveðinni áferð .
" Við notum Kornax-hveiti , það er best .
Við erum reyndar alltaf að týna hveitipokunum á túrum og þá þarf að kaupa nýtt .
Það er ekkert einfalt , allra síst í þýskumælandi löndum : " I want to buy some flour ! " Menn hrista bara höfuðið og vísa okkur á næstu blómabúð .
" Einu sinni voru þeir hveitilausir á leið á tónleikastað og fengu móður Gumma trymbils , sem talar þýsku , til að útskýra það fyrir bílstjóranum – gegnum síma .
Hann tók umsvifalaust u-beygju heim til sín , þar sem hann fyllti stóran poka af hveiti .
Í hallæri hafa Sólstafir þurft að nota barnapúður í stað hveitis en Addi mælir ekki með því .
Það sé sleipara og fyrir vikið verði gítarnöglin eins og sápa .
Einhverjum kann að þykja þessi siður sóðalegur en Addi setur það mál allt í samhengi .
" Það er lítið mál í þessum bransa að lykta af hveiti og svita .
Sænska dauðarokksveitin Watain sullar rotnu geitablóði yfir sig og áhorfendur .
Pælið í því ! " Gott gigg lagar allt Aðalbjörn Tryggvason fæddist 7.7. 1977 og ólst upp í gamla bakaríinu á Ísafirði sem afi hans og alnafni stofnaði .
Hann var raunar fallinn frá á þeim tíma og börnin tekin við rekstrinum .
Tíu ára gamall flutti Addi til Reykjavíkur en hefur ennþá sterkar taugar til Ísafjarðar .
Kemur reglulega vestur , ekki síst til að fara á snjóbretti , og sem unglingur vann hann í bakaríinu í fríum .
Addi var náinn ömmu sinni , Ruth Tryggvason .
Hún var dönsk og sigldi með bónda sínum frá Kaupmannahöfn til Ísafjarðar skömmu eftir stríðslok .
Ruth lést fyrir tveimur árum .
Lokalagið á Köld , Goddess of the Ages , sem er á þrettándu mínútu að lengd , er samið á píanó afa hans Adda , og það var stór stund þegar hann lék það á tónlistarhátíðinni Aldrei fór ég suður á Ísafirði eftir andlát ömmu sinnar .
Sjálfur byrjaði Addi að læra á píanó á Ísafirði og sýnir mér forláta kassettu .
Á kilinum stendur : Addi píanó 1982 .
Ellefu eða tólf ára hætti hann því námi .
" Þegar maður er byrjaður á hjólabrettum og að hlusta á dauðarokk er píanó ekki alveg málið , " segir hann glottandi .
Sólstafir eða Satanic Corpse ? Tónlistaráhuginn minnkaði þó ekki enda þótt hann beindist í annan farveg .
Addi ætlaði að verða bassaleikari en þurfti að skipta yfir í gítar þegar hann stofnaði Sólstafi ásamt félögum sínum Halldóri Einarssyni bassaleikara og Guðmundi Óla Pálmasyni trommara í ársbyrjun 1995 .
Síðar bættist Sæþór Maríus Sæþórsson gítarleikari í hópinn og Svavar Austmann leysti Halldór af hólmi .
Allir eru þeir úr Seljahverfinu .
Addi segir Halldór eiga nafnið .
" Það var annaðhvort Sólstafir eða Satanic Corpse .
Ég held að við höfum valið rétt , " segir hann kíminn .
Æft var á hverjum degi og fyrsta demó var klárt um sumarið , 17. júní .
Í norðri nefndist það og ári síðar kom fyrsta EP-platan , Til Valhallar .
Demóið var sent grimmt utan á málmpressuna í þeirri von að fá umfjöllun og voru Sólstafamenn allir með pósthólf í Ármúlanum sem vitjað var daglega .
Hólfið hans Adda var númer 892 .
Stundum voru þar viðbrögð , stundum ekki .
Addi hélt nákvæmt bókhald yfir allar þessar sendingar og dregur fram gamla rykfallna möppu með handskrifuðum upplýsingum .
Á fremstu síðunni er merks manns minnst : Cliff Burton 1962-1986 .
Við drúpum báðir höfði .
Fyrstu tónleikar Sólstafa fóru ekki fram fyrr en 1999 og síðan hefur þetta smám saman undið upp á sig .
" Við erum búnir að sá mikið , " segir Addi .
Meðal varða á leiðinni eru fyrsta platan í fullri lengd , Í blóði og anda ( 2002 ) og plöturnar Masterpiece of Bitterness ( 2005 ) , Köld ( 2009 ) og Svartir sandar ( 2011 ) .
Dauðarokkið bráði af mönnum á leiðinni og síðustu þrjár plötur eru ýmist skilgreindar sem póst-rokk eða tilraunamálmur .
Erfitt er að draga Sólstafi í dilk .
Enginn kaupir plötur lengur Addi hefur í tvígang flutt til útlanda frá því Sólstafir voru stofnaðir .
Árið 1997 bjó hann í Noregi og fyrir fimm árum hélt hann til Glasgow , þar sem hann lærði hljóðupptöku í einn vetur .
Hann hefur unnið ýmis störf með rokkinu , lengst var hann hleðslumaður á Reykjavíkurflugvelli .
" Annars er ekkert auðvelt að vinna með rokkbandi á Íslandi og vera sýknt og heilagt að biðja um frí til að fara í nokkurra vikna túra til Evrópu .
Maður er ekki vinsæll starfskraftur .
" Það er yfirhöfuð ekkert sældarlíf að vera rokkari í Reykjavík .
Addi veit allt um það .
" Rokk hefur ekkert með skynsemi að gera .
Það kaupir enginn plötur lengur .
Ég segi bara eins og AC / DC : Ég fékk mér Cadillac en hef ekki efni á eldsneyti .
Þetta er hark en vel þess virði .
Það er ekkert sem gott gigg getur ekki lagað ! " 