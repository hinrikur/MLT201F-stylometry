Þegar Agla Egilsdóttir var að fara í gegnum dánarbú föður síns ásamt dóttur sinni , Sigrúnu Tryggvadóttur , árið 1996 , rákust þær á flík sem hafði mikið tilfinningalegt gildi fyrir Öglu – fermingarkjólinn hennar .
Hann hafði hún síðast séð vorið 1953 .
Úr varð að Sigrún tók að sér að geyma kjólinn og féll hann fljótlega aftur í gleymsku .
Það var svo núna eftir áramótin að Sigrún var að taka til á heimili sínu á Laufásveginum í Reykjavík að hún kom niður á kunnuglegan kassa .
" Sjáðu , þetta er fermingarkjóllinn hennar ömmu þinnar , " sagði hún við dóttur sína , Öglu Þóru Briem , sem gekk einmitt til spurninga um þær mundir .
" Má ég ekki máta hann ? " spurði Agla Þóra , móður sinni til undrunar .
Sjálf er hún forfallin áhugamanneskja um gamla hluti en vissi ekki til þess að dóttir sín hefði erft þann áhuga .
Viti menn , kjóllinn smellpassaði .
" Á ég ekki bara að fermast í honum ? " spurði Agla Þóra .
" Ég varð mjög bljúg þegar ég heyrði þetta , " segir Sigrún .
Það var Þorgerður Hallgrímsdóttir sem saumaði kjólinn á Öglu eldri en hún fermdist í Dómkirkjunni í Reykjavík vorið 1953 .
" Það var engin unglingatíska á þessum tíma , maður klæddi sig bara í það sem foreldrar manns keyptu , " segir Agla en bætir við að hún hafi verið afskaplega ánægð með kjólinn .
" Móðir mín , Ásta Dahlmann , hafði mikið fyrir þessu en perlur úr hennar eigu eða ömmu minnar , Ingibjargar Dahlmann , voru saumaðar í kjólinn .
" Kjóllinn var saumaður ári áður en fermingarkyrtlarnir komu til sögunnar .
Þess vegna var hann hvítur og síður .
Þegar Agla Þóra hafði óskað eftir að fá að fermast í kjólnum var farið með hann í hreinsun .
Þar var þeim tjáð að brugðið gæti til beggja vona en til allrar hamingju kom kjóllinn eins og nýr úr hreinsuninni .
Þeim var þó ráðlagt að taka aðeins neðan af honum vegna lítils háttar skemmda .
" Þá fórum við til mömmu að biðja um leyfi , fannst annað ekki hægt enda þótt gaman hefði verið að koma henni á óvart á fermingardegi Öglu Þóru , " segir Sigrún .
" Þið megið gera það sem þið viljið við kjólinn , " sagði Agla .
Dásamlegt að sjá hana í kjólnum Kjóllinn vakti mikla athygli á fermingardaginn , fyrst í kirkjunni meðan Agla Þóra var að klæða sig í kyrtilinn og ekki síður í veislunni .
Honum var hrósað í bak og fyrir .
Agla Þóra fann að hún skar sig úr hópnum í kirkjunni .
" Flestar hinar stelpurnar voru í stuttum og ermalausum kjólum .
Minn kjóll var allt öðruvísi .
" Amma hennar brosir .
" Það var alveg dásamlegt að sjá hana í kjólnum .
Ég er virkilega stolt af því að hún skyldi vilja fermast í honum – og að hann skyldi passa svona vel , " segir hún .
Sigrún sagði veislugestum sögu kjólsins og mæltist uppátækið afar vel fyrir .
" Smám saman áttaði ég mig á því að þetta væri ef til vill svolítið merkilegt .
Fólk hendir nefnilega öllu í dag .
Nema ég , " segir hún og skellir upp úr .
" Það er einhver strengur í öllu gömlu .
Ég geng til dæmis óhikað í kjólum og kápum af ömmum mínum .
" " Þú ert líka svolítið sérstök , " segir Agla eldri og glottir .
Annars tekur hún undir þetta sjónarmið .
" Það þarf ekki alltaf að fara út í búð og kaupa nýtt .
" Algengt er að skírnar- og brúðarkjólar séu varðveittir en líklega er minna um að það sé gert við fermingarkjóla .
Þess má geta að börn Sigrúnar þrjú voru öll skírð í fjölskylduskírnarkjólum .
" Skírnarkjóllinn í minni fjölskyldu er frá 1916 og sá fyrsti sem klæddist honum var elsti bróðir pabba , Andrés Ásmundsson læknir og sonur Ásmundar Guðmundssonar biskups og Steinunnar Sigríðar Magnúsdóttur .
Skírnarkjóllinn í fjölskyldu mannsins míns er frá árinu 1912 .
" Það var ekki bara kjóllinn sem hafði reynslu af fermingu því Agla Þóra fermdist í fermingarskóm móður sinnar .
" Ég fékk nýja sokka , " flýtir hún sér að segja , áður en hún er spurð .
Þær skellihlæja .
Kjóllinn góði fer nú inn í skáp .
En hvað bíður hans næst ? " Blasir það ekki við , " segir Agla Þóra sposk .
" Ég mun eignast dóttur og hún mun fermast í honum ! " 