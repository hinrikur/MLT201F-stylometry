Þeim fjölgar stöðugt sem sneiða hjá kjöti og fiski og neyta þess í stað einungis grænmetis og jurtafæðis .
Þeir sem hafa tileinkað sér svonefnt vegan-mataræði ganga skrefinu lengra og sniðganga allan mat sem inniheldur snefil af dýraafurðum , bæði af siðferðisástæðum og hollustuástæðum .
Gyða Hrund , gítarleikari í þungarokksveitinni Angist , er í hópi þeirra sem aðyllast vegan fæði .
Benedikt Bóas benedikt@mbl.is Mjólkurafurðir og egg eru á meðal þess sem vegan- fólk neitar sér um svo og matvæli sem innihalda aukaefni sem eru komin úr dýraríkinu .
Ýmsar súkkulaðitegundir innihalda lesitín sem er unnið úr mjólk og í sojaostum sem seldir eru hérlendis er oftast mjólkurduft ( casein ) .
Það var þó í vetur sem var byrjað að selja alveg vegan-osta og smurosta og var það frábær viðbót við úrvalið hér á landi .
Margir Íslendingar eru grænmetisætur en vegan- lífsstíll er enn sem komið er ekki mjög algengur .
Gyða Hrund Þorvaldsdóttir , gítarleikari í dauðarokkssveitinni Angist , hefur eingöngu borðað vegan-mat í ellefu ár .
Hún þjáðist af mjög slæmu mígreni sem minnkaði um 80% eftir að hún fór að sneiða hjá mjólkurvörum og eggjum .
Þá verður hún minna veik en áður .
" Ég er að vinna í skóla og hef staðið af mér flestar pestir sem ganga .
Það reyndar náði mér ein slæm núna fyrir stuttu , " segir hún en það gefst lítill tími til að vorkenna sér því Angist er á leiðinni til tónleikahalds í London .
Gyða segir að það sé mikill misskilningur að vegan-fæði sé ekki næringarríkt .
Sojabaunin er gífurlega prótínrík , tófú sé mjög kalk- og steinefnaríkt og omega-3 fitu sýruna færðu úr hör- og sólblómafræjum .
Grænkál og spínat gefur járn , sojamjólk er oftast kalkbætt og svona mætti lengi telja .
" Stóra vandamálið sem grænmetisætur glíma við hér á Íslandi er fátæklegt úrval af mat sem hentar .
Það hefur lagast heilmikið síðan ég byrjaði í þessu en maður kemur alltaf heim frá útlöndum með fullar ferðatöskur af mat .
Sojavörur og annar varningur sem tilheyrir vegan-eldhúsinu er mjög dýr og mætti halda að stjórnvöld líti á hollustuna sem munaðarvöru .
Áhrif vegan-mataræðis á umhverfið er einnig mjög jákvæð því til dæmis miðað við framleiðslu á kjöti fer margfalt minni vatnsnotkun í framleiðslu á vegan-máltíð .
Tölurnar eru eiginlega bara mjög ógnvekjandi .
Ég er kennari í unglingadeild í Setbergsskóla í Hafnarfirði og fyrir stuttu vorum við með þemadaga .
Þemað var náttúran og var ég með vegan-stöð þar sem öll unglingadeildin , 150 unglingar , fóru í gegn á þremur dögum , elduðu þessa tofu uppskrift og fræddust um vegan-mataræði og umhverfisáhrif .
Það gekk virkilega vel og af þessum 150 unglingum var bara einn sem vildi ekki smakka og flestum fannst þetta mjög gott .
Það var virkilega gaman að taka þátt í þessu verkefni með þeim og voru krakkarnir mjög áhugasamir og spurðu flottra og fordómalausra spurninga .
Ég var alveg í skýjunum eftir þetta .
" SNILLDAR VEGAN-UPPSKRIFT 500 g tofukubbur t.d. úr Bónus ( athugið að kaupa ekki silken tofu sem er í fernu ) .
Marinering 3 matskeiðar sojasósa 3 matskeiðar vatn 1 matskeið agave-síróp 1 teskeið reykt paprikuduft t.d frá Pottagöldrum ( mjög sterkt svo ekki nota meira en ráðlagt er til að byrja með .
½ teskeið hvítlauksduft ½ teskeið laukduft Aðferð Tofuið er sett í frysti í allavega sólarhring áður en hafist er handa .
Þannig breytir það um áferð og dregur betur í sig bragð af marineringunni .
Síðan er það látið þiðna , tekið úr pokanum og rifið niður í hentuga stærð .
Gott er að kreista vökvann úr tofuinu , til dæmis með því að rífa það niður í pastasigti og þrýsta svo vel á þannig að vökvinn leki út um sigtisgötin .
Marineringin er löguð með því að blanda öllum hráefnunum saman og hræra vel því agavesírópið festist svolítið í botninn .
Blandið svo tofuinu vel saman við marineringuna og látið liggja í smá stund , því lengur því betra en 10-15 mínútur er alveg nóg .
Gott aðeins að róta í því á meðan það er að marinerast til að nýta alla marineringuna .
Svo er það bara steikt á pönnu þar til þetta brúnast og síðan bara njóta ! Að sögn Gyðu Hrundar er gott að nota þessa uppskrift til að gera pottrétt og þá er hægt að bæta við grænmeti að eigin vali eða nota út í salat .
Einnig er hægt að nota í staðinn fyrir hakk í tortillas vefjur með káli og salsa .
