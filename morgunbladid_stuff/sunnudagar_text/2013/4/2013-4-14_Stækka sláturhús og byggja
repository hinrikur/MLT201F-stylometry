Þessa dagana eru að fara af stað framkvæmdir á vegum Sláturfélags Suðurlands , það er á Selfossi og í Þorlákshöfn .
Stærsta sláturhús eða afurðastöð landsins er stöð SS á Selfossi .
Þar stendur nú til að endurnýja sitthvað og byggja upp nýtt hús sem verður um 500 fermetrar að flatarmáli .
Með byggingunni verður m.a. mögulegt að gera verðmæti úr afurðum sem þarf að henda í dag , en stefna SS er einmitt sú að gera allar afurðir að verðmætum .
Jafnframt verður bætt aðstaða til heimtöku fyrir bændur .
Byggingin er hönnuð þannig að breyta megi henni í frystigeymslu síðar .
Fjárfesta fyrir 300 milljónir Í Þorlákshöfn er SS að hefja byggingu á 1.500 fermetra skemmu sem er ætluð til að auka hagkvæmni og tryggja gæði við áburðarinnflutning .
Er SS er fulltrúi norska fyrirtækisins Yara , sem er stærsta áburðarfyrirtæki heims .
Reykjagarður fjárfestir einnig umtalsvert á árinu í endurnýjun og viðhaldi fasteigna .
Í heild er áætlað að fjárfestingar við þessar framkvæmdir SS og Reykjagarðs verði um 300 mkr .
þetta árið , 2013 – en alls skapa þessi tvö fyrirtæki um 400 störf á Suðurlandi .
Flýtifyrning væri ávinningur " Hluti af efnahagsvanda Íslendingar er að fjárfestingar eru í lágmarki þrátt fyrir að bankar og lífeyrissjóðir séu með mikið af lausafé sem ber litla ávöxtun .
Það er mjög líklegt að það myndi skila miklum ávinningi fyrir þjóðfélagið ef fyrirtækjum sem fjárfestu umfram tiltekið mark næstu 3-4 árin stæði til boða flýtifyrning á þeim fjárfestingum , " segir Steinþór Skúlason , forstjóri SS , í tilkynningu .
sbs@mbl.is 