Margrét Thatcher er án efa einn áhrifaríkasti stjórnmálamaður síðari tíma .
Hún breytti sögunni , ekki bara af því að hún var fyrsta og hingað til eina konan sem hefur gegnt embætti forsætisráðherra Bretlands , heldur líka af því að fáir stjórnmálamenn hafa verið eins drifnir af eigin sannfæringu og hún .
Það er rétt að rifja upp að Thatcher tók við erfiðu búi þegar hún tók við sem forsætisráðherra árið 1979 .
Verkalýðsfélög , sem á árunum á undan höfðu átti í harðri baráttu við þáverandi vinstristjórn , stjórnuðu samfélaginu að miklu leyti með verkföllum og atvinnulífið var í raun lamað vegna ófriðar á vinnumarkaði .
Landið hafði gengið í gegnum djúpa efnahagslægð sem ekki sá fyrir endann á .
Breski verkamannaflokkurinn , sem var í raun allt annar flokkur en hann er í dag , hafði hækkað skatta upp úr öllu valdi , lagt stein í götu þeirra sem vildu eignast sitt eigið húsnæði og hafði í raun stuðlað að hnignun landsins á valdatíma sínum .
Það mátti öllum vera ljóst frá fyrsta degi að hennar biði erfitt hlutverk og það áttu fáir von á því að hún myndi snúa Bretlandi til betri vegar .
Það gerði hún samt .
Það sem er þó merkilegast við Thatcher er að hún hafði sem fyrr segir mikla sannfæringu fyrir því að samfélagið gæti orðið betra á morgun en það væri í dag .
Fræg eru orð hennar þegar hún sagði að hver sú kona sem skildi það hvernig reka ætti heimili væri nær því að skilja hvernig ætti að stjórna landinu .
Stjórnmálamenn þurfa að hafa sannfæringu fyrir því sem þeir vilja gera og segja , enda eru stjórnmál ekki bara tæknileg úrlausnarefni .
Menn og konur sem láta til sín taka á vettvangi stjórnmálanna þurfa að trúa því að samfélagið geti orðið betra – og standa síðan í lappirnar þegar kemur að því að framkvæma það sem þeir trúa á .
Stundum kostar það deilur en flest er hægt að framkvæma með samstilltu átaki .
Með því að hlusta og eiga samræður við kjósendur , við stjórnarandstöðu , við hagsmunasamtök þegar það á við en fyrst og fremst með því að leggja sig fram við að skilja fólkið í landinu .
Stjórnmálamenn þurfa að skilja þarfirnar og gera sér grein fyrir þeim .
Í samtali við breskt dagblað haustið 1981 sagði Thatcher , í lauslegri þýðingu , að hennar stefna væri grundvölluð á því sem hún og milljónir annarra hefðu alist upp við ; að verðugur væri verkamaður launa sinna , að menn ættu að sníða sér stakk eftir vexti , að fólk gæti komið sér vel fyrir og borgað reikningana sína á réttum tíma .
Þetta er í raun ekki flókin hugmyndafræði en hún krefst þess þó að stjórnmálamenn leggi sitt af mörkum til að skapa almenningi þessar aðstæður .
Það gerist með vinnu , vinnu og aftur vinnu .
Það gerist með því að stjórnmálamenn séu drifnir áfram af eigin sannfæringu .
Og það gerist með því að stjórnmálamenn standi í lappirnar þegar á móti blæs .
Það gerði Margrét Thatcher .
Hanna Birna Kristjánsdóttir hannabirnna.kristjansdottir@reykjavik.is 