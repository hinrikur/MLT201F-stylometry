Nær vikulega er leitað til presta hér á landi vegna einhvers konar óværu í híbýlum sem íbúar telja sig ekki finna jarðneskar skýringar á .
Fólk greinir frá óþægilegri nærveru , finnst sem húsgögn hreyfist , sumir heyra hljóð og einhverjum finnst þeir hreinlega sjá fólk sem á ekki að vera til .
Svokölluð húsblessun er hluti af þjónustu presta og er hún veitt við ýmiss konar hefðbundin tækifæri en mörg dæmi eru um að leitað sé til þeirra vegna óútskýrðra atburða .
Júlía Margrét Alexandersdóttir julia@mbl.is Á tíu ára tímabili hafa um 500 heimili verið blessuð hérlendis vegna þess að íbúar hafa upplifað einhvers konar óþægindi sem ekki tókst að finna jarðneskar skýringar á .
Í öllum tilfellum hafa íbúar að eigin frumkvæði óskað eftir aðstoð presta en það er hluti af þjónustu þeirra að aðstoða fólk í hvers kyns erfiðleikum og óöryggi – líka þegar eitthvað óútskýranlegt á í hlut .
Að meðaltali heimsækja prestar landsins því í heild um 50 hús á ári sem er nærri 1 hús á viku .
Þessar tölur er sjaldnast að finna í starfsskýrslum einstakra presta og til að Sunnudagsblað Morgunblaðsins fengi einhverja heildarsýn yfir fjölda þessara tilfella var hafður sá háttur á að hafa samband við mjög stóran hluta þeirra presta þjóðkirkjunnar sem starfandi eru auk þess sem haft var samband við Fríkirkjuna í Reykjavík og Kaþólsku kirkjuna .
Prestar brugðust vel og skjótt við beiðninni og má þakka þeim góð svör .
Í heild gáfu um 90 prestar upp þann fjölda tilfella sem þeir töldu að þeir hefðu komið að .
Þó að prestar í sumum sóknum hafi aðeins farið í örfáar vitjanir af þessu tagi á löngum prestsferli eru aðrir , sérstaklega í stærri prestaköllum , sem árlega fá þónokkrar beiðnir inn á sitt borð og sinna þeim .
Benda má á að þar sem ekki náðist í alla presta landsins eru tölur um húsblessanir að líkum hærri .
Á ekkert skylt við særingar bíómynda Eflaust kemur það mörgum á óvart að einu sinni í viku séu íbúar einhvers heimilis í landinu það uggandi yfir einhverju óútskýranlegu að þeir leita á náðir prests .
Prestar virðast vera á einu máli um að það sé ekki þeirra að dæma og langflestir hafa þá reynslu að eftir einfalda bænastund heima fyrir líði fólki betur .
" Óværan " hverfi , fólk sofi betur og friður skapist .
Mál sem þessi eru viðkvæm enda fólk oft feimið við að stíga fram af ótta við að vera einfaldlega álitið ruglað .
Að sama skapi segja prestar að taka þurfi skýrt fram að athafnir þeirra eigi ekkert skylt við neins konar særingar , kukl eða " exorcisma " bíómyndanna .
Það megi ekki dæma fólk þótt það telji sig upplifa eitthvað sem fellur ekki undir pólitískan rétttrúnað .
Og hluti af þeirra þjónustu sé að fólk geti leitað til þeirra í hvers kyns vanda .
Þar fyrir utan er alvanlegt að heimili , fyrirtæki og jafnvel skip séu blessuð án þess að það tengist neinni óværu .
Prestar landsins höfðu frá margbreytilegum sögum að segja , oft gátu þeir ekki greint mjög ítarlega frá atriðum til að brjóta ekki trúnað prests og sóknarbarns en þess má þó geta að nákvæmar frásagnir sem fylgja hér til hliðar – til dæmis frásögn séra Þórs Haukssonar – eru fengnar með leyfi þeirra sem til prestanna leituðu .
Upplifanir þær sem fólk lýsir geta verið allt frá undarlegum hljóðum upp í að húsgögn hreyfist .
Þótt flestir prestanna segist ekki hafa fundið fyrir óþægindum sjálfir segjast þeir trúa sóknarbörnum sínum .
Þó eru nokkrir sem segjast hafa upplifað að ekki væri allt með felldu þegar þeir komu á staðinn og andrúmsloftið á við það sem heimilisfólk lýsti .
Prestar segja að mjög oft sé alls ekki hægt að finna neitt í sálarlífi eða aðstæðum fólks sem geti orðið til þess að það upplifi ógnir í vöku , sofandi og oft milli svefns og vöku .
Stundum megi þó rekja ónotin til jarðneskra atburða ; ástvinamissis og sorgar .
Prestur sem vildi ekki láta nafns síns getið sagði frá því að eitt sinn hefði kona leitað til hans sem misst hafði manninn sinn á sjó og hún fann fyrir kaldri nærveru hans og fannst það óþægilegt .
Hún flutti út en áfram fylgdi veran eða hin kalda nærvera .
" Ekkjan bað mig að koma og blessa húsið .
Ég kom og við ekkjan fórum í hvert einasta herbergi hússins og báðum í nafni Jesú Krists .
" Voveiflegir atburðir í verksmiðju Íslendingar virðast oft biðja um blessun ef börn eiga í hlut – sofa illa , finnst þau sjá eitthvað eða líður illa í herbergjum sínum eða ákveðnum hluta hússins .
Þá er til að skyndileg tíð heimilisslys og mikil veikindi eftir flutning í nýjar vistarverur verði til þess að fólk óski eftir blessun .
Í handbók þjóðkirkjunnar , bls. 136 , er sett upp bænastund , sem er kölluð " blessun húsnæðis " .
Séra Helga Soffía Konráðsdóttir fer til dæmis yfir í stuttu spjalli á næstu opnu hvernig hún fer að þegar hún er beðin um að hjálpa fólki með heimili sitt og oftast nær byrjar hún á því að biðja heimilisfólk að biðja og sjálf biður hún fyrir heimilinu án þess að fara á staðinn .
Gangi það ekki er heimsókn prests næsta skref .
Þess eru líka dæmi að forsvarsmenn fyrirtækja hafi leitað til presta .
Nýverið óskaði eigandi fyrirtækis eftir því að prestur kæmi með fyrirbæn .
Ástæðan var sú að framleiðslutækin voru alltaf að bila og af undarlegum ástæðum fór neyðarstöðvun ítrekað í gang á færiböndum þótt enginn væri þar nærstaddur .
Hafði þetta gengið svona árum saman og heimsóknir fagfólks frá þeim verksmiðjum sem framleiddu tækin báru engan árangur .
Í þessu húsnæði hafði voveiflegur atburður átt sér stað fyrir nokkrum árum .
" Nú um daginn hitti ég eigandann og fékk að heyra af því að eftir heimsókn mína hefði allt fallið í ljúfa löð og allt gengur eins og smurt , " upplýsti prestur sem vildi ekki láta nafns síns getið .
Nágrannarnir einnig vitni " Fyrir hefur komið að ég hef verið beðinn að koma í hús og blessa það vegna einhverrar ónotakenndar sem fólk hefur upplifað á staðnum .
Sjaldan hefur fólk talað um draugagang eða reimleika .
Frekar hefur verið rætt um eitthvað sem ekki er hægt að útskýra en veldur fólki óþægindum , " segir Svavar Alfreð Jónsson , sóknarprestur Akureyrarkirkju .
Fyrir nokkrum árum fór Svavar til fólks sem leigði gamalt hús .
Það hafði upplifað ýmislegt og það sem var sláandi var að leigjendurnir á neðri hæðinni reyndust hafa upplifað það sama þegar á þá var gengið .
" Um var að ræða kulda , hljóð , umgang , högg og fleira í þeim dúr .
Ég gekk milli herbergja í húsinu , flutti bæn og blessun .
" Fólkið ætlaði að hafa samband við Svavar ef ástandið lagaðist ekki en hann hefur ekki heyrt frá því síðan .
" Ég veit að það samrýmist kannski ekki pólitískum rétttrúnaði okkar tíma að tala um svona lagað en ég veit um fleiri en eitt dæmi þess að fólk hafi upplifað eitthvað sem það getur ekki útskýrt .
Ég er sannfærður um að fleira er til en það sem við sjáum eða skynjum og skiljum .
" Stórmerkilegt fyrirbæri " Mín reynsla er sú að það er yfirleitt bænahald heimilisfólks sem hrífur best þegar óværa leggst á heimili .
Í því tel ég ekki fólgna neina afstöðu fólks með eða gegn prestum .
Þjónusta presta er vel þegin þegar svo á við , " segir Aðalsteinn Þorvaldsson , sóknarprestur í Grundarfjarðarkirkju .
Hann segir að þegar persónulegt bænahald heimilisfólks hafi ekki gengið af einhverjum sökum og enn sé vart óværunnar sé prestur kallaður til .
" Þetta er í sjálfu sér stórmerkilegt fyrirbæri í trúarlífi Íslendinga því mjög víða annars staðar í heiminum fær fólk " sérfræðing " að svona verkefnum og prestar eru meira á hliðarlínunni .
En Íslendingar taka skírn sína og almennan prestsdóm alvarlega og maður veltir vöngum yfir þessari afstöðu sem ég álít vera að mörgu leyti birtingarmynd sterkrar trúar og góðrar og hollrar sjálfsmyndar í trúnni .
Þetta er afar hugrökk afstaða gagnvart því sem þú skilur ekki og vekur jafnvel hjá þér ótta og er tvímælalaust afstaða trausts , trú á hið góða .
" Ekkert er að óttast " Ég ráðlegg öllum að signa yfir heimili sín og vistarverur daglega .
Því fylgir blessun og minnir okkur sjálf á að ekkert er að óttast .
Þegar fólk telur sig finna fyrir einhverri óværu og vill fá prest til að vera með húsblessun er það til vitnis um að þegar okkur finnst að öll sund séu að lokast leitum við til kirkjunnar , " segir Kristinn Ágúst Friðfinnsson , sóknarprestur Selfossprestakalls .
Kristinn tók þátt í kvikmyndinni Hreint hjarta fyrir nokkrum árum sem átti einmitt að sýna þetta og tengdist gamalli sögu úr Flóanum .
" Til prestsins var leitað til að kveða niður draug , ekki vekja upp draug , eins og einhverjir misskildu .
Kirkjan hefur alltaf og mun alltaf verða fólki innan handar og standa með því í gleði og sorg og í meðvindi og mótvindi .
Það er boðskapurinn .
" Barnið svaf vært eftir blessun " Ég fékk eitt sinn til mín ungt par með rúmlega tveggja ára gamla dóttur .
Barnið var mjög óvært og svaf ekki heilu og hálfu næturnar í herbergi sínu .
Einnig vildi það helst ekki leika sér þar og eða vera nálægt herberginu .
Þetta var ósköp jarðbundið par en vildi láta á reyna að fá prest til að blessa íbúðina og herbergið .
Ég gerði það og heyrði síðan ekkert í parinu í nokkra mánuði þar til að þau hringdu í mig einn daginn alsæl .
Þau höfðu nefnilega gleymt að láta mig vita að það höfðu orðið algjör umskipti á barninu og vildu láta vita af því að barnið þeirra væri allt annað og værara .
Svæfi í rúminu sínu og léki sér eins og heilbrigðra barna er háttur , " segir Þór Hauksson , sóknarprestur í Árbæjarprestakalli .
" Ég skal viðurkenna að þegar ég fæ beiðnir um blessun á húsnæði vegna óværu sem fólk telur sig finna verð ég oft hugsi um hvort einhver sé að gera at í prestinum .
Ég læt mig hafa það að mæta og alltaf er það svo að fólk hefur upplifað eitthvað sem veldur því vanlíðan .
Fólk hringir eða kemur til mín í kirkjuna allt að því afsakandi og biður um blessun .
Oft hefur það upplifað að enginn hefur trúað því og er þakklátt fyrir að fá jákvætt svar .
" Hrina af beiðnum 2006-2007 " Það er til að fólk biðji mig sem prest að líta inn , koma í heimsókn og þegar ég spyr um tilefnið , þá er svarið einfalt ; mér eða okkur finnst gott að presturinn líti inn á okkar nýja stað .
Ég skynja oft eitthvert óöryggi en fólk er ekki tilbúið að ræða það frekar .
Sumir segja í framhaldinu að þeir hafi ekki sofið vel og finnist eitthvað á reiki innan dyra og spyrja mig oft hvort ég haldi að þau séu eitthvað að missa sig .
En þetta fólk er oft ekki tilbúið í eiginlega húsblessun en vill ræða málin og eiga samtal á heimilinu , " segir séra Pálmi Matthíasson , sóknarprestur Bústaðakirkju .
" Það er mun fátíðara að fólk komi og greini frá draugagangi eða öðru slíku og óski þess vegna eftir blessun .
En fyrir nokkrum árum , í lok árs 2006 og fram undir páska árið 2007 , kom hrina af slíkum beiðnum og voru að mig minnir mest fimm á einum mánuði .
Hvorki ég né aðrir höfðu neina haldbæra skýringu á þessu .
" Kona í risíbúð við Skólavörðustíg Áhugi á reynslusögum fólks af einhvers konar draugagangi vaknaði hjá Svanhvíti Tryggvadóttur þjóðfræðinema þegar hún var barn eftir upplifun í Laugarásbíói .
Fyrst skal þó farið yfir lífsreynslu eiginmanns hennar , Georgs Holm og tengdamóður , Guðnýjar Láru Ingadóttur .
" Guðný , sem er eiginkona föður Georgs , bjó í risíbúð við Skólavörðustíg en úr verður að hún flytur út og Georg tekur við húslyklunum .
Eftir nokkurn tíma fer hann að verða var við að einhver stendur í dyragætt svefnherbergisins þegar hann leggst til hvílu á kvöldin .
Hann upplifir veruna sem konu .
Einhverra hluta vegna finnst honum nærveran ekki óþægileg .
Hins vegar gerist það einu sinni að hann vaknar og sér þessa veru standa yfir rúminu .
Hann lokaði augunum og bað hana að fara , hann gæti ekki sofið , og hún fór .
" Einhvern tíman síðar í fjölskylduboði er fyrir tilviljun farið að ræða yfirnáttúrulegar upplifanir og Georg segir fjölskyldunni sögu sína .
Guðný fölnar upp og kemur þá í ljós að hún hafði einnig upplifað nærveru veru , sem henni fannst einnig vera kona .
" Hvorugt þeirra hefur nokkurn tímann verið að spá í hluti sem þessa svo að mér þótti þessi frásögn merkileg .
Sjálf dvaldi ég aðeins í íbúðinni en Georg bjó þar þegar við kynntumst .
Ég skynjaði ekki veruna en mér fannst alltaf eins og einhver væri á ferli frammi á gangi og ræddi það við Georg sem sagði mér þá frá þessari reynslu sinni .
Það varð síðar ljóst að kona sem búið hafði í íbúðinni hengdi sig í eldhúsinu .
" Svanhvít gerði útvarpsþátt á dögunum þar sem hún fjallaði um flökkusögur af draugum en sjálf segist hún einu sinni hafa orðið fyrir mjög óvenjulegri reynslu sem barn .
" Ég fór í Laugarásbíó með mömmu og í hléi stóðum við á salerninu í biðröð .
Inni á einu salerninu er barn sem kvartar undan því að komast ekki út , það kunni ekki á lásinn .
Konan á undan okkur er að reyna að aðstoða og leiðbeina en ekkert gengur .
Ég fer inn á salernið við hliðina og lít yfir þilið og sé læstar dyr en ekki nokkra lifandi veru .
Það var enginn vegur fyrir barnið að komast framhjá mér óséð .
Við vorum svo slegnar við mæðgurnar að við gátum ekki hugsað okkur að klára bíómyndina heldur fórum þarna út .
" Eftir bíóferðina fóru Svanhvít og móðir hennar heim , á heimili sem þær dvöldu tímabundið í , og sögðu frá því sem þær höfðu reynt .
Húsráðendur sögðu þeim þá að heimilinu fylgdi afar stríðinn ærsladraugur og þetta væri ekki í fyrsta skipti sem hann elti heimilisfólk og ataðist í því .
Útköll vegna slysa og veikinda " Útköllin sem ég hef fengið vegna húsblessana hafa verið af ýmsum ástæðum .
Vegna draugagangs , endurtekinna martraða barna , vegna endurtekinna slysa á heimilum og vegna mikilla veikinda eftir flutning á nýtt heimili , " segir Lena Rós Matthíasdóttir , prestur í Grafarvogskirkju .
Lena Rós segist í öllum tilfellum gefa sér tíma til að hlusta á fólkið og reyna að skilja upplifun þess .
" Þá hef ég rætt við það um mikilvægi þess að það fari sjálft með bænir og blessanir sér sjálfu og heimili til handa .
Svo hef ég boðið upp á litla bænastund á heimilinu , helgað vatn og boðið því að signa yfir þröskulda og yfir erfiða , , bletti " í húsinu .
Þá gengur fólk um húsið og signir það í bak og fyrir með eigin blessunarorðum .
Þá hef ég lesið ritningargrein og farið með fyrirbæn og blessun í lokin þar sem heimilið og heimilisfólkið er lagt í hendur Guðs .
" Aldrei fundið náttúrulegar skýringar Sigurður Grétar Sigurðsson , sóknarprestur í Útskálaprestakalli , hefur fengið nokkur mál inn á sitt borð þau 14 ár sem hann hefur verið prestur .
" Í þeim tilvikum hef ég farið á staðinn , hlustað á upplifun fólks , síðan höfum við átt bænastund þar sem Guð er beðinn um að reka burtu allt sem vanlíðan kann að valda , beðið fyrir húsráðendum og þeim sem inn koma .
Þetta hafa verið einlægar og góðar stundir .
Ég hef fengið viðbrögð fólksins löngu síðar um breytingar eftir slíkar bænastundir .
Hins vegar þarf að kanna nokkur atriði þegar slík beiðni berst .
Í fyrsta lagi hvort einhver náttúrleg skýring sé á ástandinu , t.d. ef um einhver dularfull hljóð er að ræða .
Þá gæti til dæmis bara verið laus þakrenna eða mús milli þilja , hvort einhver annar andlegur vandi sé á ferðinni , hvort könnuð hafi verið hugsanleg áhrif rafsegulsviðsmengunar .
Ekkert af þessu hefur átt við í þeim tilvikum þar sem ég hef verið kallaður til .
" Gott að geta aðstoðað " Börn og fullorðnir hafa til dæmis upplifað erfiðleika í svefni og tengja það jafnvel við aðila eða atburð .
Sumir hafa upplifað ótta og telja sig finna fyrir nærveru sem þeir óska ekki .
Ástæður geta verið svo margar að maður verður að skoða hvert tilfelli sérstaklega .
Engin ástæða er að dramatísera og sjá púka í öllum hornum , en það hefur reynst vel að ræða þetta við viðkomandi og benda þeim á mátt bænarinnar , " segir Óskar Ingi Ingason , sóknarprestur í Ólafsvíkur- og Ingjaldshólsprestakalli .
" Ég hef látið suma fá húsblessunarformið í hendur svo að þeir geti notað það eins og oft og þeir telja sig þurfa .
Í öðrum tilfellum hef ég komið , rætt málin og beðið , jafnvel ítrekað komið til að fólki líði betur , en það er sjaldgæft að þess þurfi .
Að finna hvað orð Guðs og bænin eru máttug er ólýsanlegt .
Það er gott að geta komið í erfiðar aðstæður fólks og hjálpað því á þann hátt .
" Bað biskup um leiðsögn " Ég hef verið kölluð inn á heimili fólks vegna ýmissa ónota sem fólk upplifir .
Allt frá kulda og hljóðum til líkamlegra ásókna .
Ég man eftir því þegar ég fékk fyrstu beiðni um slíka þjónustu , þá 28 ára að aldri .
Ég hringdi í Sigurbjörn Einarsson biskup til að fá leiðsögn , " segir Jóna Hrönn Bolladóttir , sóknarprestur í Garðaprestakalli .
Sigurbjörn hvatti Jónu Hrönn til að fara inn á heimilið , ræða við heimilisfólk og biðja í Jesú nafni .
Auk þess hvatti hann hana til að gefa því fallega bænabók og minna á heimilistrúrækni .
" Þegar þetta dugði ekki til þá sagði hann mér að fara og útdeila sakramentinu sem ég og gerði en hann minnti mig líka á það að stundum væri draugagangur hið innra í manneskjunni og því skyldi ég alltaf leggja rækt við sálgæsluna .
Líklegast þyrfti fólk að opna inn í skúmaskot sálarinnar og fá hjálp til að klára gömul mál sem væru orðin að draugagangi .
Ég hef fengið að reyna slíkt í svona aðstæðum að þegar gömul mál hafa verið opnuð hefur sálin fengið frið .
Ég hef oft upplifað mjög mikinn ótta í fólki inni á heimilum sínum vegna ásóknar og það er magnað að finna mátt bænarinnar í slíkum aðstæðum .
" Mikilvægt að taka mark á ótta fólks Það hefur margoft komið fyrir að fólk hafi beðið mig að blessa hús .
Oft er það vegna þess að fólk hefur orðið vart við eitthvað sem því þykir óþægilegt í híbýlum sínum , " segir Helga Soffía Konráðsdóttir , prestur í Háteigskirkju .
" Fólk er óöruggt , jafnvel óttaslegið , og biður mig ýmist um að biðja fyrir sér og húsnæðinu , úr fjarlægð , þar sem ég er stödd eða koma á staðinn .
Það getur verið að fólki finnist það sjá einhvern á sveimi , heyri eitthvað eða finni fyrir ónotum og kunni engar skýringar á .
" Helga Soffía segir mikilvægt að taka mark á þeim upplifunum sem fólk lýsir og gera ekki lítið úr ótta þess .
" Ég fer ekki út í rökræður um að eitthvað yfirnáttúrulegt sé ekki til heldur hlusta og tek mark á frásögnunum .
En það er undir hælinn lagt af hverju vandinn stafar .
Stundum má rekja hann til aðstæðna , svo sem fráfalls ástvina eða jafnvel félagslegs óréttlætis .
En það er ekki hægt að horfa fram hjá því að oft er nákvæmlega engin nærtæk skýring á því sem fólk upplifir .
" Helga Soffía lýsir því hvernig heimsóknum hennar er háttað í híbýlum þar sem fólki líður illa .
" Ég geng um húsnæðið , inn í herbergin , undir leiðsögn þeirra sem þar búa og upplifa óværuna og blessa húsnæðið .
Stundum getur fólk bent á eitthvað sem það heyrir og sér og ég hef verið spurð hvort ég sjái ekki manneskju sem er mér ósýnileg .
Að þessu loknu setjumst við inn í stofu og ég bið fyrir húsnæðinu og íbúum , jafnvel fyrir þeim sem hafa búið þarna áður .
Þá förum við með Faðirvorið og oft bið ég fólk um að fara með trúarjátninguna með mér .
Þegar við förum með trúarjátninguna þá minnum við okkur á á hvað við trúum ; á algóðan guð , kærleikann og ljósið .
Í sumum tilfellum , og það er til ákveðið orðalag yfir það , afneitum við hinu illa , djöflinum og öllum hans verkum .
Það er mín reynsla að fólki líður betur þegar það fer með þessar bænir .
" Helga Soffía segist meta það mikils að fólk biðji presta um hjálp í raunverulegum aðstæðum og fjölbreytilegum vanda daglegs lífs .
" Þess vegna finnst mér svo áríðandi að fólk finni að það sé tekið mark á ótta þess og vanda .
En það er mikilvægt að taka það fram að það er ekki persóna prestsins sem er eitthvert atriði í þessu sambandi .
Við erum einfaldlega frátekin til þess að biðja fyrir öðrum og með öðrum .
" Herbergi og stundum allt húsið " Það er mikilvægt að prestar taki líðan fólks á heimilum sínum alvarlega hvað sem þeim sjálfum kann að þykja og oft er samtalið við fólkið ekki síður mikilvægt en sjálf blessunin eða bænastundin , " segir Guðrún Karls Helgudóttir , prestur í Grafarvogskirkju .
" Í flestum tilfellum hefur þessi blessun á heimilinu jákvæð áhrif og fólk talar um að því líði betur .
Í einhverjum tilfellum talar fólk um að það upplifi vanlíðan í ákveðnu herbergi á heimilinu en stundum í húsinu öllu .
" Hreyfing húsgagna og þrusk " Ég hef farið með bæn og blessun í húsi þar sem íbúar töldu sig finna fyrir óútskýranlegum óþægindum .
Þeir nefndu þrusk , andardrátt , hreyfingu húsgagna og óskýranleg , andleg óþægindi í titeknum herbergjum .
Meðal annars svefnleysi .
Ætíð hef ég farið , í eitt skipti þessara erinda , á umbeðinn stað og ekki verið óskað að ég kæmi aftur svo ég býst við að óþægindin hafi minnkað eða horfið , " segir Svavar Stefánsson , sóknarprestur í Fella- og Hólakirkju .
Þess má þó geta að Svavar hefur ekki fengið slíkar beiðnir í núverandi prestakalli sínu heldur voru skiptin nokkur í fyrri prestaköllum .
Ónot við kirkjugarð Þótt séra Magnús Erlingsson , prófastur í Ísafjarðarprestakalli , hafi ekki oft verið beðinn um heimsókn vegna óþægilegra upplifana fólks hefur hann frá fremur óvenjulegum atburði að segja .
" Einu sinni var ég beðinn um að bregðast við vegna óþæginda , sem kona upplifði á tilteknum stað við nýja kirkjugarðinn á Ísafirði .
Beiðnin var merkileg vegna þess að ég vissi að á þessum stað voru jarðsett bein er komu upp við jarðrask hinum megin í dalnum fyrir mörgum árum .
" 