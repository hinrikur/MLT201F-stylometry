Hlaupahópur Stjörnunnar var stofnaður síðasta haust og tók við því góða starfi sem Gunnar Ásgeirsson hafði um árabil unnið undir merkjum Skokkhóps Garðabæjar .
Skráðir félagar eru um 250 talsins , þar af um eitt hundrað virkir .
Hópurinn kemur saman fjórum sinnum í viku .
Þorsteinn Geirsson , sem þjálfar byrjendurna í hópnum , segir hópnum skipt í fjóra hluta .
Á öðrum endanum eru algjörir byrjendur og á hinum keppnishlauparar .
" Þetta er allt litrófið .
Hópurinn var myndaður utan um alla áhugamenn um hlaup , hér eru allir velkomnir , " segir Þorsteinn en lagt er í ' ann frá íþróttamiðstöðinni Ásgarði .
Hópurinn er ramminn en hver og einn meðlimur setur sér persónuleg markmið og hleypur með sínum jafningjum .
" Það er ekkert gaman fyrir óvana að hlaupa með keppnismönnum .
Þeir sitja þá bara eftir með æluna í hálsinum og koma aldrei aftur , " segir Þorsteinn léttur í bragði .
" Með því að skilgreina hópana fá allir tækifæri til að hlaupa með sínum jafningjum .
Fólk þarf ekki að keppa um tíma og vegalengdir frekar en það vill .
" Að sögn Þorsteins þarf enginn að kvíða því að láta sjá sig , byrjendum sé sýndur fyllsti skilningur og fá þeir sérstakt aðhald fyrstu mánuðina .
Hann segir hlauparana á öllum aldri en stærsti hópurinn sé þó líklega miðaldra fólk sem noti hreyfinguna sem þyngdarstjórnun .
" Þetta er bara venjulegt fólk sem vill gera vel við sig í mat og drykk um helgar og lætur hlaupin koma á móti .
Það eru engar öfgar í þessu .
Ætli 70% hópsins séu ekki að þessu sér til gamans og yndisauka .
Góðir keppnismenn leynast þó inni á milli , menn sem leggja ófáa kílómetra að baki í viku hverri .
" Þorsteinn segir Gunnar Einarsson bæjarstjóra og bæjaryfirvöld í Garðabæ hafa stutt vel við bakið á hópnum , einnig fyrirtæki í bænum , og kann hann því fólki bestu þakkir fyrir .
Hann segir hópinn þó alls ekki bara fyrir Garðbæinga , í honum séu líka Reykvíkingar , Hafnfirðingar , Kópavogsbúar og jafnvel fólk utan af landi .
ALMENNINGSHLAUP SKIPTA TUGUM Í VOR OG SUMAR Hlaupið inn í sumarið Maí og júní eru miklir hlaupamánuðir .
Eins og sjá má á hlaupavefnum www.hlaup.is eru samtals 44 almenningshlaup og þríþrautarkeppnir sem eru með staðfesta dagsetningu í maí og júní .
Þeim fjölgar líklega en nokkrir viðburðir eru óstaðfestir sökum þess að tímasetning hefur ekki verið ákveðin .
Alls eru 18 hlaup eða einhvers konar keppnir þar sem hlaupið er í maímánuði .
Hlaupagikkir geta því valið um þrjú til fjögur hlaup á viku og fleiri í júní en þá eru að minnsta kosti 26 almenningshlaup og þríþrautarkeppnir í boði .
Fyrir óreynda hlaupara getur verið fín leið til að koma sér af stað inn í sumarið að skrá sig í styttri vegalengd í einhverju þeirra almenningshlaupa sem á dagskrá eru nú í maí .
Í Breiðholtshlaupi Leiknis hinn 9. maí er til að mynda boðið upp á 2 km vegalengd sem hentar fyrir óvana .
Stjörnuhlaupið fer fram við Vífilsstaði 25. maí en þar er boðið upp á 3 km og 10 km vegalengdir .
Fjölda annarra hlaupa á öllum erfiðleikastigum má finna á hlaupadagskránni .
