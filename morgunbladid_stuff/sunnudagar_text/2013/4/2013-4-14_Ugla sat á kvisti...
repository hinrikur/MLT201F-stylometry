Í þingkosningunum framundan stendur valið milli 11 til 14 framboðslista eftir því hvaða kjördæmi er skoðað .
Framboð framboða er því nægt , en er eftirspurn eftir öllum þessum framboðum ? Hvernig eiga kjósendur að vaða gegnum kosningaloforð , loforð um að gefa engin loforð , yfirlýsingar um breyttar aðferðir og bætt ráð , uppgjör við fortíð og spá fyrir um framtíð ? Eyrún Magnúsdóttir eyrun@mbl.is Að velja sér bókstaf til að merkja við á kjördag er eins og að velja sér félaga til næstu ára .
Valið er ekki endilega það sama og að velja sér lífsförunaut en við kjósendur þurfum að geta hugsað okkur að hafa framboðið og það fólk sem á bak við það stendur við völd næstu fjögur ár .
Það sem flækir málin enn frekar er að við vitum harla lítið um hverjir hyggjast starfa saman að loknum kosningum .
Þá hafa margir áhyggjur af því að atkvæði greidd minni framboðum falli niður dauð .
Alls bjóða ellefu listar fram í öllum kjördæmum .
Listarnir ellefu eru : Björt framtíð , Dögun , Flokkur heimilanna , Framsóknarflokkur , Hægri grænir , Lýðræðisvaktin , Píratar , Regnboginn , Samfylking , Sjálfstæðisflokkur og Vinstrihreyfingin grænt framboð .
Í Norðvesturkjördæmi bætist við tólfti listinn ; Landsbyggðarflokkurinn .
Í Reykjavíkurkjördæmi norður eru boðnir fram þrettán listar en þar eru Alþýðufylkingin og Húmanistaflokkurinn til viðbótar við þá sem að framan eru taldnir .
Í Reykjavíkurkjördæmi suður eru framboðslistarnir fjórtán , en þar bætist flokkurinn Sturla Jónsson við .
Endanlegir framboðslistar verða þó ekki auglýstir fyrr en 17. apríl , eða tíu dögum fyrir kjördag .
" Ég held að við höfum aldrei séð neitt þessu líkt .
Kjósendur standa nú frammi fyrir meira vali en í nokkrum öðrum þingkosningum , " segir Ragnheiður Kristjánsdóttir , aðjúnkt við sagnfræðideild Háskóla Íslands .
Hún kennir stjórnmálasögu 20. aldar og segir stefna í sögulegar kosningar , einkum með það í huga hversu lítið fylgi fjórflokkurinn hefur .
" Við sjáum fram á aðför að fjórflokknum .
Svipað gerðist í kosningunum 1987 en þá fór fylgi fjórflokksins niður fyrir 75% , en það voru reyndar mjög sérstakar kosningar .
Það sem er óvenjulegt núna er auðvitað hversu mörg framboð eru í boði .
Engu að síður er svo einkennandi fyrir baráttuna nú hversu óljós málefnagrundvöllurinn er .
Kostirnir eru því frekar óskýrir þrátt fyrir mikið val , " segir Ragnheiður .
Kjördæmakjörnir þingmenn án þingflokks Margir velta nú fyrir sér hvernig best er að haga atkvæði sínu og gjarnan er rætt um 5% þröskuld í því samhengi , en þau framboð sem ekki ná því atkvæðamagni geta ekki vænst þess að ná inn á þing .
Silja Bára Ómarsdóttir aðjúnkt við Stjórnmálafræðideild Háskóla Íslands bendir á að dreifing atkvæða geti orðið óvenjuleg í þessum kosningum .
Framboð sem ekki ná 5% geta ekki vænst þess að fá jöfnunarsæti í þingkosningum .
" Ég held að kjósendur séu margir hikandi , enda mikið rætt um þennan 5% þröskuld .
Það er líka sérstök staða að hver einasti kjósandi sé með yfir tíu valkosti sem eru að keppa um 8-12 þingsæti í hverju kjördæmi , " segir hún en bendir þó á að hinn margumræddi þröskuldur eigi aðeins við á landsvísu .
" Fólk getur verið kjördæmakjörið án þess að framboðið sem það tilheyrir nái upp í fimm prósentin .
Sú staða getur komið upp að einhver litlu flokkanna fái kjördæmakjörinn þingmann sem er ekki með neinn þingflokk á bak við sig , " segir Silja Bára .
Hún segir hinn mikla fjölda framboða , ef hann verður viðvarandi , vekja spurningar um kosningakerfi , enda gæti svo farið að minni framboð fengju atkvæði frá fjölda kjósenda án þess að ná inn manni .
" Það er ansi sárt fyrir lýðræðið ef litlu flokkarnir geta fengið allt að 10-12% fylgi samanlagt en ná engum þingmanni inn .
" Kjósendur standa því frammi fyrir vali sem gæti vakið ótta við það að atkvæðið nýtist ekki heldur falli dautt niður .
" Það má segja að það séu til að minnsta kosti tvær gerðir kjósenda ; þú getur valið að vera stragetískur kjósandi , skoða fylgiskannanir og láta atkvæðið ráðast af því hvort líkur eru á það nýtist .
Svo er hægt að fara eftir sinni sannfæringu eingöngu og velja þann flokk sem setur þau mál sem þú trúir heitast á á oddinn .
Flokkur sem fær 4,6% núna gæti náð inn einum manni og boðið svo fram aftur eftir fjögur ár .
Við verðum líka að horfa til lengri tíma sem kjósendur , " segir Silja Bára .
Hún telur þó allt eins líklegt að margir falli í fyrri hópinn og fólk reyni að láta atkvæði sitt nýtast .
Tíðarandinn býr til leiðtoga hverju sinni Leiðtogar framboðanna hafa sig mismikið í frammi .
Hjá rótgrónari flokkum eru ríkari hefðir fyrir sterkum leiðtoga en nýrri framboð fara sum þá leið að hafa fleiri en einn í einhvers konar leiðtogahlutverki framboðsins .
Eins og Árelía Eydís Guðmundsdóttir , dósent í leiðtogafræðum við Viðskiptafræðideild Háskóla Íslands , bendir á er það tíðarandinn sem mótar þá leiðtoga sem veljast til forystu hverju sinni .
Hún segir það þekkt að margir velji sér framboð eftir því hversu líklegur því þykir leiðtogi hópsins til að ná árangri .
" Fólki er auðvitað umhugað um að atkvæði þess nýtist .
Það sem við sjáum núna er að fólk finnur til í buddunni og er að leitast við að nota atkvæði sitt til að laga stöðuna , " segir Árelía Eydís .
Hún bendir á að finnskir fræðimenn sem skrifuðu um kreppuna þar í landi hafi sagt að fjórða ár eftir kreppu hafi verið erfiðast .
" Eftirskjálftarnir eru þeir að fólk er búið með sparnaðinn , dregið hefur úr kaupmátti launa og fleiri eru farnir að finna fyrir þessu á eigin skinni .
" Þá horfi kjósendur mikið til þess hvers konar leiðtoga það treysti til að leiða þjóðina út úr ógöngum .
" Þetta snýst á endanum um traust , við spyrjum okkur hverjum við treystum best , " segir hún .
Sterkir leiðtogar geta skaðað flokka Árelía Eydís bendir á að sagan sýni að sterkir leiðtogar séu ekki endilega gagnlegir fyrir flokka til lengri tíma litið .
" Margaret Thatcher er dæmi um sterkan leiðtoga .
Alveg sama hvort fólk var með henni eða móti þá hafði hún sterkar hugsjónir og stóð við þær .
En sterkir leiðtogar eiga á hættu að læsast inni og sitja of lengi þannig að flokknum tekst ekki að koma fram með eftirmann .
Við sjáum það sama gerast hér á landi , Davíð Oddsson var mjög sterkur leiðtogi sem tókst ekki að ala upp næsta leiðtoga .
Sama er með breska Íhaldsflokkinn , hann hefur verið lengi að jafna sig eftir leiðtogatíð Margaretar Thatcher .
Ef sterkir leiðtogar þekkja ekki sinn vitjunartíma þá geta þeir skaðað til lengri tíma þann flokk sem þeir standa fyrir .
Sterkir leiðtogar gera sér líka grein fyrir því að ef þeir halda sig við hugsjónir sínar og eru sannir þá munu þeir á endanum ná betri árangri .
Mikilvægt er því að leiðtogar séu óhræddir við að sýna sinn karakter , bæði styrkleika og veikleika .
Þannig bæta þeir upp þar sem vantar á , bæði í þekkingu og leikni , " segir Árelía Eydís .
Hvernig svo sem kjósendur ákveða að haga sínu vali er ljóst að aðferðirnar til að komast að niðurstöðu eru margar og ólíkar .
En fáir geta líklega kvartað undan ónógum valkostum .
A , B , C , D en ekkert E Alls eru 18 listabókstafir fráteknir þótt framboðin séu heldur færri .
Á vefnum www.kosning.is má sjá ýmsar upplýsingar um kosningarnar , meðal annars yfirlit yfir listabókstafi sem eru í notkun .
Samkvæmt upplýsingum frá Guðna Baldurssyni á Þjóðskrá Íslands var reglan sú hér á árum áður að sá flokkur sem fyrstur skilaði inn sínum lista fékk þann staf sem fyrstur var í stafrófinu og svo koll af kolli .
Sjálfstæðisflokkurinn , sem býður fram undir bókstafnum D , var til að mynda einu sinni með bókstafinn C. Þann sama staf hafði flokkur kommúnista einnig á einhverjum tímapunkti .
Með tímanum hafi þó komist regla á bókstafina en hending hafi í raun ráðið því hvaða flokkur fékk hvaða staf .
Nú geta framboð sótt um tiltekna listabókstafi og fengið þeim úthlutað svo fremi sem enginn annar er að nota þá .
Fyrir kosningarnar nú er nánast allur frampartur stafrófsins í notkun en bókstafirnir A , B , C , D , F , G , H , I , J , K , L , M , P , R , S , T , V og Þ eru í notkun .
Ekkert framboð er þó með listabókstafinn E en sá stafur var síðast notaður í kosningum 1953 .
Leikskólabörn á Garðaborg hrifnust af Dögun og Regnboganum Við á Sunnudagsblaði Morgunblaðsins ákváðum að gera tilraun með að láta leikskólabörn velja sér flokka eftir því hvaða merki þeim þótti mest aðlaðandi .
Hin mjög svo óvísindalega könnunaraðferð fólst með öðrum orðum í því að klippa út merki flokkanna og setja í haug í miðjan barnahópinn líkt og spila ætti veiðimann .
Eitt af öðru völdu þau svo það merki sem helst höfðaði til þeirra .
Niðurstaða þessarar óvenjulegu skoðanakönnunnar var talsvert á skjön við niðurstöður hinna hefðbundnu kannana sem hafa verið áberandi í fjölmiðlum undanfarið .
Úrtakið var 29 börn á aldrinum 3-5 ára á Austurdeild leikskólans Garðaborgar í Reykjavík .
Flest atkvæði ( 9 atkvæði , 31% ) hlaut merki Dögunar .
( Raunar hefur sá flokkur skipt um merki sökum þess hve líkt það þótti merki rútufyrirtækisins Stern , en engu að síður höfðaði merkið mjög til krakkanna .
) Næstmest fylgi fékk Regnboginn ( 8 atkvæði , 28% ) en merki þess flokks er eins og nafnið gefur til kynna í öllum regnbogans litum .
Píratar með sinn sjóræningjafána , Flokkur heimilanna sem býður upp á Íslandskort með hjarta í miðjunni , Húmanistaflokkurinn og Sjálfstæðisflokkurinn fengu tvö atkvæði hvert framboð eða sem nemur 7% atkvæða á hvert þeirra .
Samfylkingin , Björt framtíð og Landsbyggðarflokkurinn fengu eitt atkvæði eða 3% atkvæða krakkanna og sama fylgi fékk Framsóknarflokkurinn , sem almennt nýtur langmests fylgis í hefðbundnari könnunum .
Áhættan greind og ákvörðunin rökstudd Að taka ákvörðun um að kjósa tiltekinn flokk þegar margir eru í boði felur í sér áhættu .
Helgi Þór Ingason og Haukur Ingi Jónasson hafa þróað mælitæki til að greina áhættu stórra ákvarðana eins og að kjósa .
Þetta er áhættugreining sem byggist á fjórum sígildum straumum í vestrænni siðfræðihefð .
Siðfræði snýst að mörgu leyti um að taka ákvörðun um hvort á að gera hlutina og ef svo er hvernig á að gera þá .
Með þessu verkfæri erum við að bjóða kjósendum að nota siðfræðina til að taka ákvarðanir um framtíðina , " segir Haukur Ingi Jónasson , lektor við Tækni- og verkfræðideild Háskólans í Reykjavík , sem ásamt Helga Þór Ingasyni , dósent , hefur þróað mælitæki sem kallað er PET .
" Skammstöfunin stendur fyrir Project Ethics Tool , eða tæki til að greina verkefni út frá klassískum siðfræðikenningum .
Það má segja að þetta sé hannað til að meta siðferðislega áhættu í verkefni , en það sem við gerum hér er að leika okkur að því að beita þessu verkfæri á þá stóru ákvörðun sem kjósendur standa frammi fyrir í kjörklefanum , " segir Helgi Þór .
Þeir félagar stýra meistaranámi í verkefnastjórnun ( MPM námi ) og hafa nýverið gefið út bók hjá bresku forlagi sem einmitt fjallar um siðfræði verkefna og lýsir mælitækinu PET nánar og möguleikum á notkun þess við ákvarðanatöku í verkefnum .
Bókin , sem heitir Project Ethics , fjallar um grunnhugmyndir siðfræði í samhengi við verkefnastjórnun .
" Það þykir gott verklag í verkefnastjórnun að horfa í upphafi í senn til áfangastaðar og ferðarinnar sjálfrar .
Að skoða og reyna að spá fyrir um hvaða árangri á að ná með verkefninu .
Til að geta svarað svona spurningum þarftu að gera greiningu á verkefninu og safna upplýsingum .
Aðferðin ( PET ) sem hér er kynnt er bara innlegg í umræðuna , leið fyrir kjósendur til að hugsa um verkefnið sem fyrir liggur í kjörklefanum .
Aðferðin krefst þess af þeim sem það notar að hann eða hún vegi og meti sína ákvörðun út frá mörgum sjónarhornum .
Það er öllum hollt að gera , að vega og meta ákvörðun sína í ólíku ljósi .
En það verður að hafa í huga að svona verkfæri eru alltaf einföldun , " segir Helgi Þór ..
PET byggist á því að ákvörðunin um að kjósa tiltekinn flokk sé metin út frá fjórum þáttum : dyggð , nytsemi , skyldu og réttindum .
Kjósandinn á að geta komist að því hversu mikil áhætta er fólgin í tiltekinni ákvörðun sem hann eða hún hyggst taka með atkvæði sínu í stað þess að skoða það út frá jákvæðari þáttum .
" Í ljósi hrunsins þarf að horfa á þetta gagnrýnum augum .
Ekki spyrja hvaða flokkur mun örugglega bæta lífskjör okkar , þeir lofa því allir .
Við þurfum frekar að spyrja okkur hvernig eru minnstar líkur á að allt fari til fjandans , " segir hann að lokum .
Kjósendur sem vilja gera tilraun til að meta áhættu af sínu atkvæði geta fyllt inn í formið að neðan .
