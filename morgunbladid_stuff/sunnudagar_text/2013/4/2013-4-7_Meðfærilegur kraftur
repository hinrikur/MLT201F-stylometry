Þegar tónlistin er öll komin í símann , nú eða spjaldtölvuna , er eiginlega bara hægt að hlusta á hana í heyrnartólum ; hljómur tónlistar í örsmáum hátölurum í farsímum og / eða spjaldtölvum er vægast sagt afleitur eins og þeir þekkja sem eiga slík tæki .
Víst er hægt að tengja tæknin við hátalara með snúrum , en ólíkt þægilegra og meðfærilegra að nota þráðlausa tækni eins og Bluetooth .
Ýmsir hátalarar eru til með innbyggða magnara sem bjóða upp á Bluetooth-tengingu og Disco 2 frá franska fyrirtækinu Supertooth hér tekinn sem dæmi .
Það fer ekki mikið fyrir honum , 18 cm á hæð , 10 cm þar sem hann er breiðastur og 7 cm þar sem hann er þykkastur .
Hann er líka léttur og meðfærilegur , rúm 550 grömm að þyngd .
Ofan á hátalaranum eru stjórntæki til að kveikja og slökkva , hækka og lækka og líka til að spila eða stoppa og svo stökkva á milli laga , því hann getur tekið völdin af símanum / spjaldtölvunni ef vill .
Í fætinum er svo hleðslurafhlaða , sem dugir býsna vel , en framleiðandi heldur því fram að hún endist um 500 tíma í bið , tíu tíma á meðalstyrk og þrjá til fjóra tíma ef allt er keyrt í botni .
Disco 2 hátalarinn er með Bluetooth 4 stuðning , en það er líka hægt að tengja hann beint við hljóðkerfi með snúru ef vill .
Hægt er að setja inn tengistillingar fyrir allt að átta tæki í senn , en eðlilega kemst bara eitt tæki að í einu .
Straumtengi er 12 V tengi , en ekki micro-USB eins og flestir símar nota , og því þarf að láta straumbreytinn fylgja ef lagt er upp í langa ferð .
Á vefsetri Supertooth kemur fram að Bluetooth-drægni sé tíu metrar , en hann dugir nokkuð betur en það þó það fari vitanlega eftir byggingarefnum og veggjaþykkt .
Það gefur augaleið að svo nettur hátalari muni aldrei skila sama bassabotni og fullvaxinn viðarkassi , en lykilatriði með Disco 2 er að græjan er meðfærileg , hentar vel til að láta standa á borði , til að mynda til hliðar við spjaldtölvu þegar vídeó er í gangi , eða til að margfalda hljómgæði farsímans .
Það er góður kraftur í honum , 16 vött , og botninn prýðilegur , hljómar tærir , en háir tónar hvellir .
