Almanakið list í 365 daga er svokallað " tear-off " dagatal af gömlu , góðu gerðinni þar sem við blasir nýr dagur þegar sá á undan er rifinn af .
Almanak þetta verður þó mun stærra í sniðum en gengur og gerist en þar munu 365 listamenn af ýmsum sviðum eiga sinn dag .
Verður almanakið litprentað verk og mun vega um þrjú kg .
Það eru þau Lind Völundardóttir og Tim Junge sem setja almanakið saman en þau starfa saman undir merkinu art365.is .
Verkefnið er hluti af lokaverkefni Lindar úr menningarstjórnun við Háskólann í Bifröst en Tim hefur starfað lengi sem grafískur hönnuður í heimalandi sínu Hollandi .
Almanakið er m.a. hugsað til að skapa vettvang fyrir hinar fjölbreyttu starfsgreinar sem rúmast innan listsköpunar og skapandi greina og um leið að veita áhorfendum innsýn í þá flóru sem blómstrar hérlendis .
" Við viljum hafa þetta fjölbreytt og blöndum saman þekktum listamönnum við yngri listamenn og þá jafnvel nýútskrifaða nemendur .
Ég held líka að það vanti stað þar sem allir listamenn geta rúmast saman en okkur hættir til að hólfa þá of mikið niður , " segir Lind .
Þau hafa nú fengið 200 listamenn til liðs við sig en vantar helst fleiri hönnuði og ljósmyndara .
" Ljósmyndasafn Reykjavíkur aðstoðar okkur við að ná í ljósmyndara og svo verður bara bankað upp á hjá þeim síðustu , " segir Lind í léttum dúr .
Lind og Tim sammælast um að nokkuð vel hafi gengið að ná í listamenn til verksins .
Helst hái þeim að sumir vilji kynnast hugmyndinni fyrst og sjá hvernig hún virki .
" Samskiptin við listamennina hafa verið skemmtileg en mikill munur þar á .
Yngri hönnuðir og listamenn virðast vinna skilvirkar og ganga í málið eins og skot fái þeir boð sem þessi , " segir Lind en þau Tim eru sammála um að slíkt almanak sé hægt að gefa út í það minnsta nokkur ár í röð þar sem af nógu sé að taka og sífellt komi nýir listamenn fram á sjónarsviðið .
Myndir munu skreyta síður almanaksins þar sem það á við en textar skáldanna í hópnum verða ekki endilega myndskreyttir heldur er miðað að því að fólk geti frekar búið til eigin mynd í huganum .
Þannig geti fólk örvað sköpunarkraftinn um leið og dagatalið kveikir áhuga fólks á ólíkum listsviðum .
En líkt og áður sagði eru listamennirnir af ólíkum sviðum og þar má finna arkitekta , skartgripasmiði , fatahönnuði , keramiklistamenn , vöru- og grafíska hönnuði .
Til að hrinda verkefninu í framkvæmd leita Lind og Tim hefðbundinna styrkja en bjóða einnig fyrirtækjum sem vilja styðja við bakið á sköpun og menningu í landinu að birta merki sitt á síðum almanaksins .
Miðað er að því almanakið fáist til að byrja með í forsölu en síðar meir í bóka- og hönnunarverslunum .
Vonast Lind og Tim til að geta náð kostnaði niður með styrkjum þannig að verðið verði aðgengilegt almenningi en almanakið er einnig hugsað sem tilvalin gjöf til viðskiptavina jafnt innan landsteina sem utan .
Þá hefur Tim einnig búið til kort með listagalleríum í Reykjavík og sett inn upplýsingar um þá listamenn sem eiga verk í almanakinu á vefsíðunni www.art365.is 