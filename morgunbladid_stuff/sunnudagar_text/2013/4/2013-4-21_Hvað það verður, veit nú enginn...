Frábærir forréttir eru að baki í Meistaradeildinni og ilmurinn af aðalréttunum fyllir senn vitin .
Óhjákvæmilegt er að gera ráð fyrir sigri Real Madrid gegn Dortmund en sjálfur Nostradamus gæti varla spáð af viti um hvort Bayern eða Barcelona fer í úrslit .
Samt freistandi að hallast að Barcelona .
eða er það ekki ? Sannast sagna er afar áhugavert að tvö þýsk lið séu í undanúrslitunum og tvö spænsk .
Englendingar , sem yfirleitt telja lið sín þau allra bestu þar til annað kemur í ljós , eru auðvitað vonsviknir .
Sérstaklega runnu meistararnir í Manchester City á rassinn og komust ekki einu sinni áfram úr riðlakeppninni .
Man .
City til málsbóta verður að taka fram að úr þeim sannkallaða dauðariðli eru tvö lið í undanúrslitum : Borussia Dortmund og Real Madrid , sem mætast einmitt í Þýskalandi á miðvikudaginn .
Evrópumeistarar Chelsea komust heldur ekki áfram úr riðlakeppninni en Arsenal og Manchester United duttu út í 16 liða úrslitum .
Raunar má segja að aðeins hafi munað hársbreidd að spænsku liðin urðu ekki þrjú í undanúrslitum , sem hefði verið saga til næsta bæjar .
Dortmund skoraði tvisvar í blálokin gegn Malaga í seinni leiknum í átta liða úrslitum og vann ævintýralegan sigur .
Erfitt er um það að spá , en telja verður Real Madrid sigurstranglegra gegn þýsku meisturunum .
Dortmund teflir fram geysilega skemmtilegu liði og þótt Real hafi tapað fyrir þýska liðinu á útivelli í riðlakeppninni og gert jafntefli heima skiptir það ekki máli nú .
Þó að þýska liðið sé gott á Real að vera betra .
Og þótt Jürgen Klopp , þjálfari Dortmund , sé snjall er José Mourinho slíkur refur að lið hans eru nánast alltaf talin sigurstranglegari en andstæðingurinn .
Málið er ekki mikið flóknara en það .
Dortmund er frábært sóknarlið en vörnin var óörugg gegn Malaga í síðustu umferð .
Hana verður a.m.k. að líma betur saman gegn Ronaldo , Benzema , Özil , Di Maria , Alonso og öðrum séníum Madrídarliðsins .
Hin rimman í undanúrslitunum verður að teljast enn merkilegri .
Saga beggja félaga er slík og bæði hafa yfirburðastöðu í deildarkeppninni heima fyrir .
Bayern er þegar búið að tryggja sér þýska meistaratitilinn og Barcelona er langt komið með það verkefni á Spáni .
Vart þarf að taka fram að valinn maður er í hverju rúmi hjá félögunum fjórum .
Varamannabekkina verma meira að segja kempur í fremstu röð .
Gott dæmi um það er þýski landsliðsmaðurinn Mario Gomez .
Hann hefur þurft að gera sér varamannabekkinn að töluverðu leyti að góðu í vetur vegna þess hve Króatinn Mario Mandzukic hefur blómstrað .
Gomez fór í aðgerð vegna meiðsla eftir Evrópumót landsliða í fyrrasumar , var ekki til í slaginn með Bayern í haust og Mandzukic , sem kom frá Wolfsburg fyrir tímabilið , hefur einfaldlega leikið það vel að Heynckes þjálfari hefur ekki getað annað en notað sem hann sem aðalframherja ! Gomez minnti rækilega á sig á dögunum þegar hann gerði þrjú mörk á sex mínútum í undanúrslitaleik þýsku bikarkeppninnar .
Kom þá inn á í stað Mandzukic síðla leiks .
Króatinn verður í banni í fyrri leiknum gegn Barcelona á þriðjudaginn og Gomez " kemur til greina " í liðið , eins og Heynckes þjálfari tók til orða ! Ekki ónýtt að hafa slíkan mann til reiðu ! Hollendingurinn Robben , Frakkinn Ribery og aðrar hetjur skrýðast Bayern-treyjunni einnig og nefna má þýska landsliðsmarkvörðinn Neuer , Philippe Lahm , fyrirliða Bayern og Þýskalands , og miðjumanninn Schweinsteiger .
Hvað er svo hægt að segja um Barcelona ? Varla nokkuð sem ekki hefur áður verið sagt ; besta lið í veröldinni á góðum degi , vill halda boltanum sem mest og í vikunni var greint frá því að liðið hefur verið meira með boltann en andstæðingurinn í síðustu 300 leikjum ! Messi er besti leikmaður heims .
Getur allt og skiptir yfirleitt sköpum .
Svo eru það Valdes , Alves , Piquet , Puyol , Mascherano , Alba , Xavi , Iniesta , Busquets , Villa , Messi , Pedro .
Nægir þetta ekki ? Messi var hreint ekki nefndur tvisvar fyrir tilviljun ...
Geti eitthvert lið haft betur gegn Barcelona í Meistaradeildinni eru það án efa Bayern München og Real Madrid .
Bæði hafa á skipa frábærum markmönnum , grimmum varnarjöxlum , ódrepandi miðjumönnum og baneitruðum framherjum .
Og bæði eru enn með í keppninni ! Nái Barcelona að sýna sparihliðarnar er liðið sigurstranglegt en ekkert er sjálfgefið .
Jæja , spennið beltin og hafið borðin fyrir framan ykkur lárétt ...
Boltinn SKAPTI HALLGRÍMSSON skapti@mbl.is * " Fótbolti er alveg eins og skák , nema hvað það eru ekki notaðir neinir teningar. & ldquo Þýski landsliðsmaðurinn Lukas Podolski ruglaðist aðeins .
