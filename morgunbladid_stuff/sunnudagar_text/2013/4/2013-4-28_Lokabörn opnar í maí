" Þeir eru einfaldlega bestir , það er ekki flókið , " segir Helga Dóra Jóhannesdóttir sem hefur sett á laggirnar aðdáendaklúbb Skálmaldar , Börn Loka , ásamt öðrum þar sem öllu er tjaldað til .
Árgjaldið verður fimm þúsund krónur og inni í því er sérhannaður bolur , árituð mynd , gítarnögl ásamt fjölmörgu öðru .
Glæsilegur meðlimapakki og ekki oft sem innlendir aðdáendaklúbbar eru svona veglegir .
" Við munum líka sinna krökkunum því Skálmöld er vinsæl meðal barna og unglinga .
En svo á þetta eftir að þróast með tímanum .
Stjórnin stjórnar ekki öllu – þó við séum smá frekar , " segir hún og hlær .
Helga Dóra hefur verið aðdáandi Skálmaldar lengi en það gerðist hins vegar óvart .
" Ég fór á tónleika með vinkonu minni sem vildi ekki fara ein en mér fannst söngurinn pínu fráhrindandi .
Eftir tónleikana var hins vegar ekki aftur snúið .
Gleðin þeirra smitar út frá sér og þeir eiga þetta alveg skilið .
" 