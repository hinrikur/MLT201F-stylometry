Auður Gunnarsdóttir þurfti að segja sig frá draumahlutverkinu í Íslensku óperunni vegna hæsi sem hrjáð hafði hana mánuðum saman .
Hún gekk frá Heródesi til Pílatusar en ekkert fannst .
Um síðir kom skaðvaldurinn í ljós – myglusveppur .
Texti : Orri Páll Ormarsson orri@mbl.is Mynd : Kristinn Ingvarsson kring@mbl.is Hún býður upp á te , allar sortir .
Ég fyllist valkvíða en veðja á kamilluna , hún er sögð allra meina bót .
Talandi um mein þá talar húsfreyja enga tæpitungu þegar við tyllum okkur í stofunni á heimili hennar .
" Þetta má alls ekki að vera eitthvað æ , æ , ó , ó , aumingja ég-viðtal .
Ég er búin að ná fullri heilsu , " segir hún .
" Þetta var hins vegar stórmerkileg lífsreynsla og geti ég vakið athygli einhverra á því að þessi vágestur gæti hugsanlega verið ástæða heilsufarslegra vandamála af einhverju tagi er tilganginum náð .
" Það er Auður Gunnarsdóttir sópransöngkona sem hefur orðið .
Hún glímdi við hæsi í hartnær ár , án þess að nokkur skýring fyndist á því .
Og hnerraði þessi ósköp .
Loks kom orsökin undan skápnum í svefnherberginu – myglusveppur .
Fyrir jólin 2011 fékk Auður stóra tækifærið hjá Íslensku óperunni , að syngja hlutverk Leónóru í Il trovatore eftir Giuseppe Verdi í Hörpu .
Frumsýning var ekki fyrr en í október á síðasta ári en Auður byrjaði þegar að undirbúa sig .
" Ég var ofsalega spennt og hlakkaði mikið til , " segir hún .
Allt gekk að óskum fram í apríl þegar Auður kvefaðist með tilheyrandi hæsi og hnerra .
Kvefið hvarf en ekki hæsin og hnerrinn sem henni þótti undarlegt .
" Ég var misjöfn í röddinni , ekki eins og ég á að mér .
Ég er venjulega mjög heilsuhraust og hinir og þessir byrjuðu að greina mig með allskonar kvilla , ekki síst ofnæmi og bakflæði .
Það var alþýðugreiningin , " segir hún .
Greind með bakflæði Ekkert lagaðist en Auður hélt samt til Lundúna , þar sem hún var búin að taka að sér verkefni .
Þar ræddi hún um vandamálið við kollega sína sem varð til þess að henni var útvegaður tími hjá helsta raddsérfræðingi Covent Garden .
" Hann skoðaði mig vandlega og myndaði niður í hálsinn á mér .
Niðurstaðan var sú að ég væri með mikið bakflæði .
Mér fannst það skrýtið , þar sem ég hafði ekki verið með nein einkenni sem ég taldi fylgja bakflæði , en þar sem greiningin var komin var ekki um annað að ræða en vinna út frá henni .
" Við komuna heim pantaði Auður tíma hjá magalækni en byrjaði strax , að ráði sérfræðingsins , að bryðja magatöflur .
Þær höfðu ekkert að segja .
Skömmu síðar komst hún að hjá lækninum sem sendi hana í magaspeglun og sýrumælingu .
Niðurstaðan var óyggjandi , Auður var ekki með bakflæði .
Þar með var hún komin aftur á byrjunarreit .
Einkennin voru áfram þau sömu , hæsi og hnerri , auk þess sem Auður fékk oftar kvef en hún á að venjast , á tveggja mánaða fresti .
Þess utan leið henni bara býsna vel .
" Það var kannski örlítið meira slen yfir mér en venjulega en samt ekkert til að kveinka sér yfir , " segir hún .
Auður hélt áfram að hitta lækna , hvern sérfræðinginn af öðrum , og var skönnuð frá hvirfli til ilja .
Niðurstaðan var ávallt sú sama .
" Ég finn ekkert að þér , þú ert stálslegin ! " Þekkti ekki þetta ástand Eigi að síður var Auður áfram hás og nú var henni hætt að standa á sama – enda styttist ófluga í frumsýninguna í Íslensku óperunni .
" Ég vann árum saman sem óperusöngkona í Þýskalandi og missti varla úr sýningu .
Ég þekkti bara ekki þetta ástand – að vera ekki í lagi .
Allt var reynt , ég fór meira að segja á sterakúr sem ég myndi venjulega ekki gera .
" Allt kom fyrir ekki og tíu dögum fyrir frumsýningu gekk Auður á fund Stefáns Baldurssonar óperustjóra til að tilkynna honum að hún neyddist til að segja sig frá verkefninu .
Hún treysti einfaldlega ekki röddinni .
" Þetta voru gríðarleg vonbrigði en það eina rétta í stöðunni .
Ég gat ekki hugsað mér að tefla á tvær hættur og jafnvel eyðileggja sýninguna fyrir áhorfendum .
Þetta er það erfiðasta sem ég hef lent í faglega á minni ævi .
" Hulda Björk Garðarsdóttir , sem vera átti staðgengill Auðar í sýningunni , tók við hlutverkinu .
Hún þurfti ekki að æfa frá grunni en Auður segir Huldu Björk hafa staðið sig frábærlega .
Það sé meira en að segja það að stíga inn í hlutverk með nokkurra daga fyrirvara .
Auður segir Stefán Baldursson hafa sýnt ákvörðun sinni mikinn skilning og kann hún honum bestu þakkir fyrir .
Eftir þetta fór Auður á pensilínkúr og skánaði talsvert við það .
Fljótlega fór þó allt í svipað far aftur .
Hæsin var þó örlítið minni , að því er henni fannst .
Dóttirin flutti að heiman Jólin komu og síðan áramót og um miðjan janúar flutti dóttir Auðar að heiman .
Þar með losnaði eitt herbergi á heimilinu og Auður fór að breyta til í íbúðinni en þar hefur hún búið í sjö ár .
Þá kom dulítið óvænt í ljós .
" Við búum í bókasafni , hér eru bækur upp um alla veggi , og hugmyndin var að breyta lausa herberginu í bókaherbergi .
Við vorum með bókaskáp í svefnherberginu og þegar ég færði hann til blasti við mér loðið kvikindi í horninu – myglusveppur .
Rúman metra frá staðnum þar sem ég ligg með höfuðið á nóttunni .
Þar lá skaðvaldurinn í leyni .
" " Það er svo merkilegt að þegar ég flutti til Þýskalands fyrir rúmum tuttugu árum tröllreið umræða um áhrif myglusveppa á heilsu fólks í öllum fjölmiðlum .
Menn þjálfuðu meira að segja hunda til að finna óþverrann .
Sveppahunda .
Alla tíð síðan hef ég verið með þetta í bakþankanum þegar einhver veikist og hef margoft spurt söngnemendur mína að því hvort það geti verið mygla hjá þeim ef röddin er eitthvað að hrella þá .
Þegar þetta kemur fyrir mig er ég svo gjörsamlega grunlaus .
Alveg er þetta furðulegt .
" Auður vígbjóst hönskum og tusku , þreif sveppinn og henti honum út af heimilinu .
Að því búnu hafði hún samband við Hús og heilsu og fékk ýmsar upplýsingar þar .
" Það er greinilegt að ég hafði myndað óþol fyrir sveppnum og má þakka fyrir að hafa ekki myndað ofnæmi .
Því lengur sem maður er í nábýli við sveppinn þeim mun meiri líkur á því að það gerist .
Það er mjög alvarlegt en gerist sem betur fer ekki oft , " segir Auður og bætir við að ómögulegt sé að segja hversu lengi sveppurinn hafi hreiðrað um sig í svefnherberginu .
Bókaskápurinn var stór og þungur og hafði ekki verið hreyfður lengi .
" Þetta var gjörsamlega falið .
" Kjörlendi fyrir myglusvepp Án þess að Auður hefði grun um það var svefnherbergið hennar kjörlendi fyrir myglusvepp .
" Ég hef lært margt á þessu , þar á meðal tvennt sem allir ættu að hafa í huga : Ekki hafa bókaskápa inni í svefnherbergi og alls ekki hafa þá við útvegg .
Þannig myndast kjörskilyrði fyrir myglusvepp .
Þetta var sumsé tvöfalt tabú hjá okkur .
Við bjuggum óvart til kjöraðstæður , " segir Auður en sveppurinn þrífst best þegar heitt loft mætir köldu , aflokaður .
Ekkert bendir til annars en að Auði hafi tekist að ganga milli bols og höfuðs á vágestinum .
Hún segir þó brýnt að vera áfram á varðbergi .
Jafnvel þótt sveppurinn sé horfinn geti áfram leynst gró og samkvæmt nýjustu rannsóknum , sem Auður hefur kynnt sér – og takiði nú vel eftir – veldur hún krónískri bólgu á raddböndum .
Auður fann strax mun á sér og eftir að hafa farið í tveggja vikna frí , þar sem hún slakaði vel á og naut útivistar , kennir hún sér einskis meins lengur .
" Núna þekki ég mig aftur og get treyst röddinni minni .
Þetta var stórfurðuleg lífsreynsla , ætli mér hafi ekki liðið svipað með röddina mína eins og nærsýnum manni með vitlaus gleraugu .
Fókusinn fór .
Það var mikill léttir að komast til botns í þessu máli og eftir að hafa gengið til allra þessara lækna veit ég að ég er stálslegin og gæti þess vegna lifað í hundrað ár í viðbót .
" Hún hlær .
Hvað með Rod Stewart ? Hásar og rámar raddir eru víða eftirsóttar og Auður er spurð hvort henni hafi ekki dottið í hug að reyna fyrir sér í öðrum stílum tónlistar .
" Þú meinar að syngja djass eða blús ? " spyr hún brosandi .
" Nei , ég gerði það ekki og það er of seint núna .
" Nú leggur Kristinn Ingvarsson ljósmyndari , sem hlýtt hefur á samræður okkar , frá sér kamilluteið og segir : " Í ljósi þeirra upplýsinga sem hér hafa komið fram velti ég fyrir mér hvort Rod gamli Stewart hafi verið með myglusvepp við rúmgaflinn – áratugum saman .
" Ekki galin pæling hjá Kristni .
Eftir að myglusveppurinn fannst hjá Auði hefur hún hitt marga sem hafa svipaða sögu að segja .
" Þið vitið hvernig það er , þegar eitthvað kemur fyrir mann virðast allir hafa lent í því sama .
Eins og þegar maður er óléttur , þá sér maður bara óléttar konur .
" Hún segir margt fróðlegt hafa komið fram í samtölum við það fólk .
Myglusveppir koma algjörlega aftan að fólki og Auður notar þetta tækifæri til að hvetja lækna til að gera ráð fyrir þessum möguleika þegar illa gengur að greina mein hjá fólki .
Engum lækni sem hún leitaði til kom þessi skýring í hug .
" Ég hvet alla sem finna fyrir einkennum sem enginn getur skýrt til að leita vel og vandlega að myglusveppi , bæði heima hjá sér og á vinnustað .
Maður veit aldrei hvar skaðvaldurinn leynist ! " Auður er staðráðin í að láta myglusveppinn ekki slá sig út af laginu enda hefur hún komist í hann krappan áður .
" Einu sinni hryggbraut mexíkóskur tenór mig – í orðsins fyllstu merkingu .
Hann féll niður úr stiga í miðri sýningu ofan á mig , þar sem ég sat fyrir neðan stigann .
Karlinn stóð bara upp og dustaði af sér rykið en ég var borin út af sviðinu í spelkum með samfallsbrot í hryggjarlið .
Ég var frá vinnu í nokkrar vikur .
Fyrst tenórinn drap mig ekki læt ég ekki loðna kvikindið gera það .
" Síminn má fara að hringja Eftir um það bil árs glímu við þessa dularfullu hæsi er Auður óðum að ná fyrri raddstyrk aftur .
" Ég er komin í fínt form – síminn má bara fara að hringja , " segir hún hlæjandi .
Auður lauk MA-prófi í ljóða- og óperusöng frá Tónlistarháskólanum í Stuttgart og var um árabil fastráðin við óperuhúsið í Würzburg , þar sem hún söng mörg helstu sópranhlutverk óperubókmenntanna .
Hún hefur að auki sungið í mörgum helstu óperuhúsum Þýskalands og í Íslensku óperunni .
Auður flutti heim fyrir sjö árum og kann því vel .
Hún fæst við kennslu en neitar því ekki að útþrá grípi hana alltaf annað veifið .
" Ég hef minnt á mig í Þýskalandi með ljóðatónleikum en það er orðið nokkuð síðan ég tók síðast þátt í óperuuppfærslu .
Ég lít þó alls ekki svo á að ég sé hætt að koma þar fram .
Bíð bara eftir rétta tækifærinu .
" Hún missti af draumahlutverkinu í Íslensku óperunni í fyrra vegna veikindanna og vonar að fleiri tækifæri bjóðist þar í framtíðinni .
" Mér er mjög hlýtt til Íslensku óperunnar og minni á mikilvægi þess að styðja vel við bakið á henni , ekki síst í harðæri eins og nú .
Leggi Íslenska óperan upp laupana gæti tekið áratugi að bæta tjónið .
Allir söngskólar eru fullir af nemendum , þannig að ekki vantar söngvarana .
" Að ljúka íslenskunámi Auður hefur sent frá sér tvær geislaplötur og hefur áhuga á að bæta fleirum í safnið .
Spurð hvað verði á þeim svarar hún því til að hún sé að máta sig við margvíslegt efni í augnablikinu .
Nú er Auður hins vegar að ljúka BA-prófi í íslensku frá Háskóla Íslands í júní .
Lokaritgerðin fjallar um mál- og tóntöku barna með áherslu á skynjun ungbarna á tónlist .
" Þetta er gömul synd , " segir hún brosandi .
" Ég ætlaði alltaf að verða íslenskufræðingur og átti bara tvo kúrsa og ritgerðina eftir þegar ég elti manninn minn , Ólaf Héðin Friðjónsson , utan í nám .
Ætlaði að klára þetta í rólegheitum þaðan .
En plönin breyttust og skyndilega var ég komin á bólakaf í söngnám .
Söngurinn hefur haft algjöran forgang síðan , þangað til nú að ég gaf mér tíma til að klára íslenskunámið .
Ég er mjög ánægð með það .
" 