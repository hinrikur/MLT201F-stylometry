Á vefnum www.kjosturett.is hefur verið safnað saman upplýsingum um alla framboðslista og helstu stefnumál þeirra auk þess sem þar hefur verið tekin saman tölfræði tengd kosningum til Alþingis .
Að vefnum standa þeir Ásgeir Vísir grafískur hönnuður , Kristján Ingi forritari og Ragnar Þór vefsmiður .
Ætlunin er að gera vefinn að hlutlausri upplýsingaveitu um kosningarnar frekar en að vera beinlínis fréttasíða , að því er kemur fram á vefsíðunni .
Á vefnum er hægt að velja að nálgast upplýsingar eftir framboðslistum og kynna sér hvern og einn .
Þá er boðið upp á þann möguleika að velja málefni , t.d. heilbrigðismál , og skoða afstöðu allra framboðslista til þess málaflokks .
Þegar þetta er ritað eru upplýsingar um stefnumál frá öllum flokkum inni á www.kjosturett.is nema frá framboði Sturlu Jónssonar og Landsbyggðarflokknum .
