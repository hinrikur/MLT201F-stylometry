Guð hjálpi mér , " voru lokaorð Johns Prescotts , aðstoðarforsætisráðherra Bretlands í stjórn Tonys Blairs , eftir snörp orðaskipti við Urmas Paet , utanríkisráðherra Eistlands , um ábyrgð alþjóðasamfélagsins og vernd mannréttinda .
Orðaskipti þeirra báru því vitni að þeir koma hvor úr sinni átt , Prescott frá Vestur-Evrópu , brenndur af innrásinni í Írak , Paet frá Austur-Evrópu úr landi , sem í hálfa öld var undir oki Sovétríkjanna og sætti þjóðernishreinsunum og ofsóknum .
Forgangur einstaklingsins Prescott sagði í ávarpi sínu á alþjóðlegri tveggja daga ráðstefnu í Hörpu á fimmtudag að hlutskipti einstaklingsins hefði forgang og vísaði ítrekað í reynsluna af innrásinni í Írak , sem var gerð í stjórnartíð Blairs og hans .
" Þegar upp var staðið bjó fólk við meira öryggi fyrir íhlutunina , en eftir hana , " sagði Prescott og bætti við að markmið íhlutunar mætti ekki vera að koma á stjórnarskiptum .
Paet , sem í ávarpi sínu talaði ítrekað um að " refsileysi " mætti ekki viðgangast , var afdráttarlaus um að alþjóðasamfélaginu bæri skylda til íhlutunar .
Þegar Prescott gekk á hann um hvort alþjóðasamfélagið hefði átt að ráðast inn í Írak þrátt fyrir það sem nú væri vitað var svar hans játandi og hiklaust hvað snerti Sýrland .
" Guð hjálpi okkur , " sagði þá Prescott .
Þá bætti Paet við að hann væri ekki ánægður með að Vesturlönd skyldu ekki skerast í leikinn á meðan Sovétríkin fóru sínu fram , meðal annars í Eistlandi , og frömdu þjóðarmorð og önnur óhæfuverk í hálfa öld .
" Hefðum við átt að ráðast inn ? " spurði Prescott .
" Já , " svaraði Paet .
" Guð hjálpi mér , " sagði Prescott þá aftur og var nóg boðið .
Þessi orðaskipti kristalla hin ólíku sjónarmið og um leið vandann , sem við blasir .
Það er erfitt að standa á hliðarlínunni þegar óbreyttir borgarar eru fórnarlömb , en um leið getur íhlutun haft ófyrirsjáanlegar afleiðingar eins og dæmin sýna .
Valur Ingimundarson , prófessor í sagnfræði við Háskóla Íslands , rakti eitt slíkt dæmi og fjallaði um Kosovo .
" Fimm árum eftir sjálfstæðisyfirlýsinguna er Kosovo enn mjög háð utanaðkomandi aðilum , " sagði Valur og rakti hvernig alþjóðlegir fulltrúar hefðu að heita mætti verið fastir í hugarfari nýlenduherrans á meðan Kosovo var undir forræði Sameinuðu þjóðanna .
Tómarúmið um Kosovo " 14 árum eftir hernaðaríhlutunina og 22 árum eftir upplausn gömlu Júgóslavíu er Kosovo enn umdeilt ríki , " sagði hann .
" En þessi reynsla sýnir að alþjóðlegt umboð , sem er opið í annan endann , án lýðræðislegrar heimildar heima fyrir eða lögmætis , leysir ekki togstreituna milli sjálfsákvörðunar á grundvelli vilja meirihlutans og hefðbundinna fullveldiskrafna ríkis .
" Janez Jansa , fyrrverandi forsætisráðherra Slóveníu , spurði hvernig þjóðarmorð gæti átt sér stað , hvernig fjöldamorðin í Srebrenica hefðu getað átt sér stað í miðri Evrópu , sex árum eftir fall Berlínarmúrsins .
Jansa , sem var andófsmaður og sat í fangelsi á níunda áratug liðinnar aldar , benti á mikilvægi sögunnar , sumum glæpum væri haldið til skila , en öðrum ekki .
Til dæmis talaði enginn um það að 1945 og 1946 hefðu 100 þúsund menn verið drepnir í Júgóslavíu .
Það skýrði að menn hefðu haldið að þeir kæmust upp með sambærilega glæpi í stríðinu á Balkanskaga hálfri öld síðar .
Á ráðstefnunni komu fram fræðimenn , stjórnmálamenn , lögfræðingar og fulltrúar félagasamtaka svo stundum varð úr umræða " gerenda og greinenda " .
Hana héldu innanríkisráðuneytið og Institute for Cultural Diplomacy í Berlín í samvinnu við EDDU – rannsóknarsetrið við Háskóla Íslands .
Skyldan til að vernda Sameinuðu þjóðirnar samþykktu árið 2005 ályktun um að " hverju ríki beri skylda til að vernda íbúana fyrir þjóðarmorði , stríðsglæpum , þjóðernishreinsunum og glæpum gegn mannkyni " .
Eins og Valur Ingimundarson sagnfræðingur benti á í fyrirlestri sínum á ráðstefnunni um mannréttindi og íhlutanir var ætlunin með ályktuninni að skilgreina skilyrðin fyrir íhlutunum .
Í stað þess að tala um " réttinn til íhlutunar " var ýjað að " skyldunni til íhlutunar " til að vernda borgara ríkja , sem hefðu sannanlega brugðist skyldu sinni að verja eigin þjóð .
Alþjóðamál Karl Blöndal kbl@mbl.is Það er lykilatriði að þegja ekki um söguna , þjóðarmorð , fjöldamorð , þjóðernishreinsanir og þjáningu .
Janez Jansa , fyrrverandi forsætisráðherra Slóveníu .
