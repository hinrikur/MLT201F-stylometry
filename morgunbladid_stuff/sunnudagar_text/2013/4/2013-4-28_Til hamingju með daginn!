Kjördagar eru alltaf einstakir dagar .
Við skynjum öll stemninguna og spennuna sem einkennir þá en líka ábyrgðina og ánægjuna sem fylgir því að búa í samfélagi sem leysir flest sín erfiðustu viðfangsefni með friðsömum og lýðræðislegum leiðum .
Dagurinn í dag er engin undantekning .
Kosningarnar í dag eru klárlega einar þær mikilvægustu sem við höfum gengið til á síðari árum .
Undanfarin ár hafa því miður verið mörgum erfið en nú getum við gert betur , byggt upp og náð meiri sátt um framtíðina .
Það tækifæri er í dag og við vitum öll að engum er betur treystandi til að nýta það en fólkinu í landinu .
Mikilvægt er að allir nýti þennan dýrmæta rétt sinn í dag , mæti á kjörstað og hafi þannig bein áhrif á það hvaða sameiginlegu stefnu við tökum til næstu ára .
Ábyrgð kjósenda er mikil , enda hefur valið áhrif á framtíð okkar allra .
Því er mikilvægt að niðurstaðan verði okkar allra með öflugri kosningaþátttöku .
Ég hef miklar væntingar til þessa dags .
Ég á mér þann draum að hann marki upphaf nýrra tíma í okkar góða landi .
Nýrra tíma þar sem fólkið í landinu nýtur meiri stöðugleika , minni óvissu og meiri bjartsýni .
Tíma þar sem fólkinu í landinu verður betur treyst fyrir eigin ákvörðunum og þar sem meiri virðing er borin fyrir frumkvæði , vilja og getu fólksins .
Og nýrra tíma þar sem við erum uppteknari af því sem sameinar en því sem sundrar , þar sem traustið er meira , sáttin meiri og samstarfið snýst um það eitt að gera það besta fyrir íslenska þjóð .
Hvað sem við kjósum í dag , vona ég að við verðum strax á morgun sammála um að við ætlum að gera betur og stefna hærra .
Við skulum ekki láta neinn segja okkur að það sé ekki hægt , að við þurfum að læra að lifa við óbreytt ástand eða þurfum að sætta okkur við eitthvað annað en það besta sem Ísland getur boðið .
Við getum og munum gera morgundaginn betri en daginn í dag .
Ég er sannfærð um að þessi kjördagur mun standa undir þeim væntingum sem þjóðin hefur til hans .
Þess vegna óska ég okkur öllum til hamingju með daginn og vona að þegar hann verður að kveldi kominn , efist enginn um að hinn raunverulegi sigurvegari þessara kosninga var fólkið í landinu ! Hanna Birna Kristjánsdóttir hanna.birna.kristjansdottir@reykjavik.is 