Þetta eru nýjar hugmyndir , ný stef og tilraunir , út frá tengingum tónlistarinnar við upplifanir mínar og hughrif , " segir Stefán S. Stefánsson , saxófónleikari og tónskáld .
Stórsveit Reykjavíkur leikur á sunnudag klukkan 16 í Kaldalónssal Hörpu heila efnisskrá nýrra verka hans undir yfirskriftinni " Íslendingur í Alhambrahöll " .
Stefán segir nálgun sína við að semja og útsetja verkin ólíka því sem hann hefur áður gert , en titillinn er sóttur í þá upplifun hans að vera staddur í þrúgandi hita í hópi ferðamanna sem eru að skoða merkar menningarminjar í Granada á Spáni .
" Stundum er eins og tilveran sé lagskipt ; eitt lagið er ferðamennirnir gólandi og takandi myndir , svo er það hitinn og aðstæðurnar og undir þeim lögum eru fornminjarnar og sagan .
Mig langaði að setja þessa skynjun á veruleikanum inn í tónlistina .
Slík upplifun stýrði tónrænni framvindu verkanna frekar en hefðbundinn tónlistardrifkraftur .
Ég gaf mér mikið frelsi innan þessarar nálgunar .
" Stefán segir að vissulega sé þó ýmislegt í útfærslu verkanna samkvæmt hefðinni .
" Ég var ekki vísvitandi að reyna að gera eitthvað alveg nýtt tónlistarlega heldur langaði mig að vera með nýjungar við að nálgast músíkina .
Við það spratt ýmislegt fram sem mig grunaði ekki að væri til staðar – það var skemmtileg vegferð .
" Stærsti hluti efnisskrárinnar varð til á undanförnum mánuðum , sérstaklega fyrir þetta verkefni .
Stórmerkileg saga Stefán segir stórsveit vera gríðaröflugt og spennandi hljóðfæri og að innan ólíkra stíla stórsveitartónlistar sé fjölbreytileg flóra .
" Þegar minnst er á stórsveitartónlist koma stórmeistarar eins og Count Basie og Duke Ellington fyrst upp í hugann , en þetta er gríðarlega mikil saga , eins og kom vel fram á síðustu tónleikum Stórsveitarinnar sem Sigurður Flosason stjórnaði , um sögu stórsveita , " segir hann .
" Þegar maður hefur spilað þessa tónlist lengi , hefur hlustað á hana og reynt að tileinka sér stílana , þá skynjar maður sífellt betur hvað þetta er stórmerkileg saga .
" Sem dæmi um fjölbreytileikann nefnir Stefán að fyrir utan að leika gamla sem nýja stórsveitartónlist , hefur Stórsveit Reykjavíkur leikið efnisskrár með tónlist Bjarkar Guðmundsdóttur , Bubba Morthens , Eivarar Pálsdóttur og Sálarinnar – það sé rými fyrir þetta allt .
Snillingurinn Gunnar Ormslev Stefán byrjaði ungur að læra á þverflautu , svo tók við saxófónnám hjá Gunnari Ormslev og nám við Berklee College of Music í Boston .
Hann hefur leikið með ýmsum dans- og djasshljómsveitum , hefur samið fjölbreytilega tónlist og útsett , auk þess að starfa sem kennari ; hann er skólastjóri Tónlistarskóla Árbæjar .
" Ég hef haft ánægju af þessu öllu saman , að svo miklu leyti sem þetta er í jafnvægi , " svarar hann þegar spurt er hvað sé skemmtilegast , að spila , semja eða kenna .
" Ef ég spila mjög mikið , eða kenni mjög mikið , þá er eins og ég fari yfir kvótann .
Þetta er jafnvægislist .
Ég vil heldur ekki sitja einn alla daga við að semja og gera ekkert annað .
" Hann segir það hafa verið mikla upplifun að læra hjá saxófóngoðsögninni Gunnari Ormslev .
" Hann var ekkert nema hógværðin .
Þá var ég farinn að spila svolítið og fannst hann hafa einstaklega gott viðhorf til tónlistar .
Við spjölluðum mikið um Stan Getz og sameiginlegar hetjur .
Svo kenndi hann mér nokkur trikk sem ég nota ennþá , eins og við fingrasetningar á saxinn .
Ég held að menn hafi almennt ekki enn áttað sig á því hvílíkur snillingur Ormslev var .
Hann var stórkostlegur spilari en menn áttuðu sig ekki á því hvað þeir höfðu í höndunum á þeim tíma .
Það voru margir frábærir tónlistarmenn af kynslóð Gunnars Ormslev , og þeir bjuggu því miður við annan veruleika en við í dag .
" Kynni Stefáns af djassi hófust þegar Bjarni bróðir hans , núverandi sýslumaður á Blönduósi , fór að bera heim plötur á unglingsárum .
" Þar á meðal voru plötur með Buddy Rich-bandinu og Jimmy Smith orgelleikara með George Benson á gítar .
Ég komst í þessar plötur ellefu og tólf ára gamall og varð hugfanginn af tónlistinni .
Ég eignaðist líka vini sem ánetjuðust þessari dellu líka ; maður var svolítið út úr kú sem unglingur , hlustandi á Coltrane , " segir hann og brosir .
Mikilvæg viðurkenning Stefán byrjaði ungur að elta FÍH-bigbandið eins og " trygglynd grúppía ! Sjálfur spilaði ég fyrst í áhugamannastórsveit og þegar ég fór að læra í Bandaríkjunum spilaði ég í stórsveitum , meðal annars hjá mönnum sem höfðu verið einleikarar í frægum hljómsveitum .
" Eftir að Stefán lauk námi hélt hann tónleika í Norræna húsinu með " litlu bigbandi " með frumsömdu efni , og þar hófst sú vegferð .
Í kjölfarið samdi hann og útsetti fyrir Léttsveit Ríkisútvarpsins og síðar fyrir Stórsveit danska útvarpsins .
En nú semur hann fyrir " hina húshljómsveitina í Hörpu " .
Voru það ekki tímamót þegar Stórsveit Reykjavíkur fékk þar inni ? " Það var mikilvæg viðurkenning á starfi hljómsveitarinnar og ekki síður viðurkenning á þessari tónlist , sem er gríðarlega margbreytileg og krefjandi .
Stórsveitin hefur styrkst gríðarlega og er alveg hörkusveit , skipuð þrælgóðum músíköntum .
" 