Í augum flestra er gömul og lúin matskeið úr silfri ekki merkileg en um leið og vitað er hver gerði hana þá öðlast hún sérstakt gildi , " segir Þór Magnússon , fyrrverandi þjóðminjavörður .
Á föstudag kom út veglegt verk hans , Íslenzk silfursmíð , í tveimur bindum .
Þór hefur rannsakað silfursmíði um áratuga skeið og safnað saman miklum fróðleik um efnið , allt frá miðöldum og fram til tuttugustu aldar .
Í bókunum er einnig gullsmiðatal , þar sem taldir eru upp gull- og silfursmiðir fæddir á Íslandi fram til 1950 .
Þór hóf rannsóknir sínar á íslensku silfri af alvöru fyrir um þremur áratugum og eftir að hann lét af störfunm sem þjóðminjavörður árið 2000 , hefur hann haldið ótrauður áfram við heimildasöfnunina .
Að frumkvæði Margrétar Hallgrímsdóttur þjóðminjavarðar var árið 2007 síðan tekin ákvörðun um að gefa verkið út og kemur það nú á prent á 150 ára afmælisári Þjóðminjasafnsins .
Ritstjóri þess er Bryndís Sverrisdóttir .
Upphafið var fyrir sextíu árum Þór segir tilviljun hafa ráðið því að hann fór að skoða silfrið .
" Ég get rakið það sextíu ár aftur í tímann .
Þá kom doktor Selma Jónsdóttir , frænka mín og forstöðumaður Listasafnsins , einu sinni í heimsókn og við spjölluðum saman .
Hún fann að ég hafði áhuga á ýmsu sem tengdist menningarsögu og þá nefndi hún gamalt íslenskt silfur .
Hún sagði að aldrei hefði verið gerð skrá um íslenska silfursmiði og stimplana þeirra .
Ég sagði þá sem svo , að gaman gæti verið að skoða þetta .
Síðan blundaði þetta alltaf í mér .
" Þór hóf störf sem safnvörður við Þjóðminjasafn Íslands árið 1964 og fjórum árum síðar tók hann við þjóðminjavarðarstöðunni af Kristjáni Eldjárn , er hann varð forseti Íslands , og gegndi hann stöðunni í rúm 30 ár .
" Þegar ég rakst á heimildir um gamla silfursmíði þá nóteraði ég það alltaf hjá mér , " segir hann .
" Ég fór svo að skoða gamla silfurstimpla , að finna út hvaða smiðir hefðu átt þá og leitaði heimilda um smiðina .
Þetta vatt því upp á sig .
Stundum gat ég ekki sinnt þessu langtímum saman en nú síðustu árin hef ég unnið skipulega að þessu .
Ég var svo heppinn að fá ágæta starfsaðstöðu hér á mínum gamla vinnustað , og Margrét Hallgrímsdóttur hefur haft mikinn áhuga á því að ég gæti klárað þetta verk .
Margir starfsmenn hér hafa líka komið að því að ýta þessu úr vör – ég á mörgum að þakka .
" Spennandi að leita smiðanna Þór segir að svolitlar heimildir séu til um silfursmíði hér á miðöldum , þær megi til að mynda finna í biskupasögunum .
" Því miður eigum við enga gripi varðveitta frá þeim tíma sem við getum eignað ákveðnum íslenskum smiðum , en á síðari öldum fjölgar mikið heimildum um smiði .
Um miðja átjándu öld fóru Íslendingar að sækja nám í Danmörku í ýmsum iðngreinum .
Konungleg yfirvöld vildu sjá til þess að hér efldust iðnmenntir þjóðinni til hagsbóta .
En það er einkennilegt hve margir fóru að læra gullsmíði , því sjálfsagt var meiri þörft fyrir tré- , járn- og bátasmiði .
Flestir þessara manna sneru aftur heim og tóku að smíða og merkja sér gripi sína með stimpli .
Það var spennandi að leita þessa menn uppi og finna hverjir höfðu smíðað hvað .
Í heildina tekið var þetta nokkurn veginn ókannað svið .
" Í gullsmiðatali Þórs eru milli 400 og 500 smiðir nefndir .
Um suma þeirra er lítið vitað .
" Þegar þessir menn komu heim úr námi urðu þeir að finna sér annað starf til að lifa af og urðu bændur .
Þeir höfðu smíðarnar í hjáverkum , " segir Þór .
Og góðmálmar voru ekki á hverju strái að smíða úr .
" Gamlir hlutir voru bræddir upp .
Þetta var alltaf endursmíðað eða smíðað úr silfurpeningum .
Þeir sem létu smíða fyrir sig urðu að leggja til efnið sem var brætt og smíðað úr .
Við höfum hvað bestar heimildir um kirkjusilfur en það var sífellt verið að endurnýja .
Það er merkilegt hve mikið er enn til af þessum silfurgripum , hér í Þjóðminjasafninu , í kirkjum og í einkaeigu , þó margt sé búið að bræða og sé horfið .
" Var í góðri aðstöðu í safninu Þór segist hafa haft afar góða aðstöðu til að kynna sér silfurgripi í safninu , enda hafi fjölskyldan verið búsett í safnhúsinu við Suðurgötu í ellefu ár .
" Þá var maður herra síns heims og ég gat hvenær sem var farið inn í geymslu , í skápa og skúffur og skoðað það sem ég vildi .
Nú gilda allt aðrar reglur um slíka hluti , en ég notaði þann tíma til þess að kynnast vel safninu og safngripum .
" Þór segir gríðarmikið af gömlu handverki , ekki síst merkilegum silfurgripum , varðveitt í Þjóðminjasafninu .
Merka gripi er víðar að finna .
" Í seinni tíð hefur verið mikið auglýst eftir gulli og silfri og menn eru að kaupa þetta og bræða .
Það hefur verið gert alla tíð en það er sárt að vita til þess að nú hljóta ýmsir merkilegir gripir að fara í deigluna , sem maður vildi að næðist að bjarga .
Þetta er keypt eftir vigt og þá er vinnan og handverkið ekki metið sem skyldi , " segir Þór .
