Ganga Sveins fyrir liðlega tveimur öldum hófst við eyðibýlið Kvísker og komst hann á suðausturhnjúk fjallsins .
Egill Einarsson , Magnús Björnsson og Skarphéðinn P. Óskarsson létu gamlan draum rætast fyrir nokkrum árum og gengu þessa sömu leið , en hana munu fáir hafa farið .
Sveinn gekk ekki alla leið á hæsta tind jökulsins heldur á Sveinsgnýp ( stundum nefnd Sveinsgnípa ) , sem er í 1.927 m hæð .
Þremenningarnir bættu reyndar um betur og fóru alla leið á Hvannadalshnjúk ( þá enn formlega álitinn 2.119 m en nú 2.109,6 m ) .
" Egill fékk hugmyndina og hafði talað um hana lengi .
Við höfðum lesið okkur til um Svein Pálsson og ferðir hans , og fleiri frumkvöðla , svo þetta blundaði í okkur .
Eftir að hafa talað við Kvískerjabræður og kannað hugsanlega leið var rökrétt framhald að ganga leiðina .
Og þetta var alveg stórkostleg ferð , " segir Skarphéðinn Pétur Óskarsson við Sunnudagsblað Morgunblaðsins .
Sveinn landlæknir lýsir upphafi ferðar svo : " Hinn 11. ágústmánaðar vorum við á fótum löngu fyrir sólarupprás í því skyni að ganga á hið mikla fjall Öræfajökul , sem Eggert Ólafsson telur jafnvel hæsta fjall landsins .
Veður var alveg kyrrt og ekki ský á lofti .
Ég festi miða á tjaldið með tilkynningu um ferðalag okkar , ef við skyldum verða til á jöklinum .
" Skarphéðinn segir að leiðina frá Kvískerjum á jökulinn langa en auðvelda .
" Mjög greiðfært er eftir snjóbreiðunni að Sveinsgnýp og einstakt útsýni á þeirri leið .
" Þeir hófu gönguna við mynni Hellisgils um kl. 6 að morgni 4. júní og gengu eftir gilinu nokkurn spöl .
" Betra er að stefna strax beint upp úr gilinu .
Á hnausunum þar fyrir ofan er mjög greiðfær leið alla leið á jökul .
Í gilinu er hins vegar afar fallegur gróður er naut sín vel í morgunsólinni .
Þegar upp á hnausana er komið blasa við einstakar hraunmyndanir .
Eins og áður er getið er leiðin löng eftir heiðinni fyrir ofan gilið en alls ekki brött og ekkert klifur .
Stefnan er tekin á Sveinshöfða og farið vinstra megin við hann .
Á þeirri leið er Sveinsvarða .
" Áður en komið er á jökulinn sjálfan er gengið niður í móti stuttan spöl .
Eftir það tekur við jafnhallandi snjóbreiða milli Hellutinds og Rótarfjallshnjúks .
" Snjórinn var mjúkur en ekki djúpur og þægilegur til göngu .
Við notuðum skíði með skinnum undir til göngunnar .
Sá ferðamáti er mun auðveldari á jökli og öruggari .
Hins vegar þarf að bera búnaðinn langa leið í byrjun ferðar .
Ef skyggni er gott er best að taka stefnuna á Sveinsgnípu en þó örlítið hægra megin við hana til þess að forðast sprungusvæði .
Gengið var í línu og þurftum við að fara yfir nokkrar litlar sprungur á stuttum kafla .
" Þegar á jökulinn kom skall á þoka og skyggnið því lítið .
" Fljótlega gengum við þó upp úr þokunni .
Við blasti fögur sjón , Hnapparnir á vinstri hönd og austurskriðjöklarnir á þá hægri og Breiðamerkurjökull þeirra mest áberandi .
Þessu útsýni verður ekki lýst með orðum og tæpast með myndum .
" Þegar að Sveinsgnýp kom blasti við hin mikla askja Öræfajökuls og hinn stórfenglegi Hvannadalshnjúkur .
" Veður var einstaklega fallegt , logn , sól og hiti .
Eftir myndatökur var stefnan tekin á Hvannadalshnjúk .
Skíðafæri var frábært .
Við beittum skautatækninni og fórum þessa 4-5 km leið á 30 mínútum eða svo .
Þegar að hnjúknum kom var ákveðið að skilja hluta af farangri eftir , en GPS-tæki , broddar , ísexi og öryggislína tekin með .
" Þremenningarnir voru komnir á topp Hvannadalshnjúks um fjögurleytið .
" Þeir sem standa á hæsta tindi landsins í góðu skyggni eru ekki sviknir af útsýninu .
Þar má m.a. sjá hæsta fjall utan jökla , Snæfell og fleiri tignarleg fjöll í austri og norðri .
" Af jökli fóru þeir sömu leið til baka , lentu fljótlega í þoku eftir að komið var niður af brún og fylgdu eigin slóð mestalla leið .
" Hægt var að renna sér á skíðum með skinnum nema á brattasta hlutanum og við vorum komnir til baka á miðnætti .
Alls er gangan um 30 km báðar leiðir og tók um 18 tíma .
Teknir voru GPS-punktar á nokkrum stöðum á leiðinni svo hægt væri að endurtaka leikinn síðar .
" Varða og danskur eirpeningur Á leið Sveins landlæknis og félaga hans niður af jökli reistu þeir vörðu .
" Á hólnum nýnefnda byggðum við vörðu úr grjóti og lögðum ofan á hana danskan eirpening , svo að þeir er kynnu að vilja feta í spor okkar geti fundið staðinn , þar sem við gengum á jökulinn og vafalaust er hinn allra greiðfærasti , sem til er , meðan jökullinn breytir sér ekki ...
" skrifaði hann .
Árið 1965 fann Flosi Björnsson á Kví-skerjum klappað á stein sem vörðubrotið var á , stafinn P , og talið vafalaust að það sé fangamark Sveins þótt ekki hafi verið tekið eftir því fyrr .
Ber lítið á því í fljótu bragði , en er þó skýrt .
Stafurinn er 12 cm á hæð .
Ekki hafa ferðir verið tíðar á jökulinn eftir þessari leið Sveins og félaga .
Hins vegar hafa systkinin frá Kvískerjum rannsakað leiðina með einum eða öðrum hætti .
Hinn 9. ágúst árið 1936 fetuðu þau í fótspor Sveins , Flosi frá Kvískerjum og systkini hans Ari og Guðrún .
Flosi og bræður hans tveir þeir Hálfdan og Helgi endurtóku svo gönguna tveimur áratugum síðar .
