Á sunnudag klukkan 13 flytur Útvarpsleikhúsið á Rás 1 verkið Ódauðleikann .
Það er sagt " tilbrigði við útvarp " , í framhaldi sögu eftir William Heinesen , og er eftir Þorgeir Þorgeirson .
Þorgeir leikstýrði verkinu sjálfur en hann þýddi margar sögur sagnaskáldsins færeyska með meistaralegum hætti .
Verkið fjallar um kínverska skáldið Lí Pó og tömdu trönuna hans .
Það gerist einhversstaðar í Kína árið 711 eftir Krist og segir frá för hins aldraða skálds á vit eilífðarinnar .
Upptakan er frá árinu 1983 en þá ákváðu norrænir útvarpsleikstjórar að hver veldi smásögu eftir norrænan höfund sem leikgerð yrði unnin eftir .
Meðal leikenda eru Sólveig Halldórsdóttir , Árni Tryggvason , Erlingur Gíslason og Baldvin Halldórsson .
