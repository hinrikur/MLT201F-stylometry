Þegar Sunnudagsblað Morgunblaðsins birti seint á síðasta ári frásögn afa sem taldi barnabörn sín hafa verið haldin óværu létu viðbrögð ekki á sér standa .
Margir lásu , flestir höfðu skoðanir og fjöldi fólks setti sig í samband við blaðamann og umsjónarmann blaðsins – ekki til að kvarta heldur til að lýsa svipaðri reynslu .
Fáir vilja þó lýsa reynslu af meintum reimleika undir nafni , enda telur fólk víst að það verði úthrópað eða í besta falli aðhlátursefni .
Líklega er nokkuð til í því .
Það er þó síður en svo óalgengt að fólk telji sig upplifa einhvers konar óútskýrða atburði á heimilum sínum , eins og frásagnir presta í blaðinu í dag staðfesta .
Forvitni rak blaðamann áfram í að skoða einfaldlega hversu algengt það er að prestar séu fengnir til að blessa híbýli fólks vegna þess að það telur sig finna óværu af einhverju tagi .
Í viðtali í blaðinu talar Erlingur Jónsson um líf sitt í Noregi , en þar hefur hann alið manninn í áratugi þrátt fyrir að vera einhvern veginn alltaf á leiðinni heim .
Fátt annað en pólitík hefur komist að í fjölmiðlum undanfarnar vikur en Erlingur kom með þetta svar spurður um sína pólitík : " Ég er borinn og barnfæddur kommúnisti , gjallandi krati , framúrskarandi afturhaldssamur íhaldsmaður og óforbetranlegur framsóknarmaður .
" Lesi nú hver með sínu nefi í þetta svar .
Að vanda kennir ýmissa grasa í umfjöllun blaðsins .
Við skoðum hvaða plöntur duga best til að hreinsa loftið , spáum í klæðnað á kjörstað og tökum púlsinn á öflugum hlaupahópi .
Reimt eða ekki , það er allavega nóg að lesa um helgina .
Vonum bara að ærsladraugarnir komist ekki í kjörkassana .
