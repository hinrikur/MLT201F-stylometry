Tískustraumar eldast misjafnlega og fæ ég seint leið á að rifja upp tískustrauma sokkabandsáranna sem náðu ákveðnum hápunkti í kringum 2000 .
Ég var dálítið að vinna með Tark-buxur og eitthvað sítt yfir rassinn á þessu tímabili .
Þessi unga og óreynda kona hélt að hann myndi virðast mun minni ef honum væri pakkað inn í nokkur lög af fataefnum .
Þarna var ekki búið að kenna okkur að þrýsta innyflunum ( og fitunni ) inn með rándýrum aðhaldsfötum og þetta var líka áður en ég áttaði mig á því að það gerir ákaflega lítið fyrir útlitið að borða brauð með túnfisksalati og " hreinan " appelsínudjús í fernu í morgunmat .
Þar sem lukkudísirnar vaka alltaf yfir mér var Þorbjörg Hafsteinsdóttir hjúkrunarfræðingur ( og síðar metsölubókahöfundur ) send til mín stuttu síðar .
Eftir að hafa mælt mig hátt og lágt tók hún af mér sykurinn í ákveðinn tíma og sitthvað fleira sem gerði það að verkum að lífið varð einhvern veginn miklu ánægjulegra .
Ég er ekki hætt að borða sykur .
Ég reyni að borða hann ekki í hvert mál alla daga ársins , heldur spari .
Það felast nefnilega ákveðin lífsgæði í því að geta keypt sér föt án þess að þurfa alltaf að troða sér í stærstu stærðina og sjálfstraustið eykst hjá fólki þegar því líður vel .
Ég þreytist ekki á að halda því fram að það sé skemmtilegra hjá fólki með gott sjálfstraust því það leyfir sér að framkvæma það sem hinir láta sér nægja að hugsa um .
Á dögunum kom út bókin Lág kolvetna lífsstíllinn eftir Gunnar Má Sigfússon einkaþjálfara .
Bókin rataði strax á metsölulista Eymundsson og ekki leið á löngu þar til ljósabekkjabrúnn næringarfræðingur reis upp á afturlappirnar og vísaði í löngu úreltan fæðupíramída .
Sá ljósabekkjabrúni vill endilega að við höldum áfram að dæla í okkur kornvörum og sykri og vill meina að það sé bara della að hafa próteinið í fyrsta sæti .
Það sem er áhugavert við bók Gunnars Más er að hugmyndir hans um mataræði eru ekki ósvipaðar hugmyndum Þorbjargar Hafsteinsdóttur .
Það sem Þorbjörg var að hugsa árið 2000 hefur því elst mun betur en tískustraumar þess tíma .
Í vikunni var ég á fundi úti í bæ hjá stóru fyrirtæki og af einhverjum óskiljanlegum orsökum bárust 15 ára gamlir tískustraumar í tal .
Forstjórinn lokaði umræðunni með þeim orðum að ég ætti endilega að taka mynd af mér í dressi dagsins .
Að fatasamsetningin væri alveg að gera sig en bætti svo við : " Ég er samt ekki viss um að þú verðir jafn töff í þessum fötum eftir 15 ár .
" Ég efast ekki um að það sé rétt hjá honum blessuðum en eitt er þó víst að ef ég fylgi ráðum Þorbjargar er mun líklegra að ég komist í fötin eftir 15 ár .
Mér finnst það vera lykilatriði ...
martamaria@mbl.is 