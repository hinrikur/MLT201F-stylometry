Um langan veg er að fara í hvern einasta útileik hjá blakliði Þróttar frá Neskaupstað , eins og gefur að skilja .
Blakið stendur á gömlum merg fyrir austan og Þróttarstúlkur urðu enn einu sinni Íslandsmeistarar á dögunum með öruggum sigri á HK. Einn leikmaður kvennaliðs Þróttar N. hefur verið meira á ferðinni í vetur en aðrir ; Hulda Elma Eysteinsdóttir .
Hún býr nefnilega á Akureyri og þarf því einnig að leggja land undir fót til að komast í heimaleiki liðsins .
Keyrir í alla leiki fyrir austan , í suma á höfuðborgarsvæðið en flýgur oftast þangað .
Elma er fjögurra barna móðir , eiginmaðurinn á sjó og börnin eru því oft með móður sinni í för .
Þrjár í beinan kvenlegg saman Blak er Huldu Elmu í blóð borið .
Hún hóf ung að iðka íþróttina heima í Neskaupstað og þrír ættliðir í beinan kvenlegg hafa raunar spilað saman .
Hulda Elma lék mikið með móður sinni , Petrúnu Jónsdóttur , fyrst með Þrótti N. , einn vetur með Þrótti í Reykjavík og um tíma voru þær saman í landsliðinu .
Amma Huldu Elmu , Elma Guðmundsdóttir , sem einnig lék blak árum saman , kom lítillega við sögu þegar Þróttarar unnu gull í nafni UÍA í blakkeppni Landsmóts UMFÍ árið 2001 .
Spilaði með dóttur og dótturdóttur í einum leik en lagði aðaláherslu á keppni í golfi þar sem hún nældi í gullverðlaun .
Huldu Elmu þykir gríðarlega gaman að spila blak og var þess vegna tilbúin að leggja á sig öll ferðalögin til að spila með vinkonum sínum fyrir austan , bæði á þessu keppnistímabili og í fyrravetur .
" En ég skal alveg viðurkenna að ég var fegin þegar úrslitakeppninni lauk og við urðum meistarar eftir þrjá úrslitaleiki ; þar með slapp ég við enn eina ferð suður og jafnvel aðra austur ! Það verður mjög gott að vera heima næstu vikurnar með börnunum – en svo tekur landsliðið við í maí .
" Hún ætlar sem sagt ekki í neina langa bíltúra á næstunni ...
Elma Hulda segir það vissulega hafa verið töluvert púsluspil að skipuleggja veturinn .
" Maður þarf að vera mjög skipulagður til að geta sinnt börnunum vel því ég vil alls ekki að það bitni á þeim , hvað ég hef mikið að gera .
Ég get ráðið því hve mikið ég vinn og minnkaði við mig eftir áramót , " segir Elma .
Hún er ÍAK einkaþjálfari og stjórnar mömmuleikfimi á líkamsræktinni Bjargi .
" Það var ekki möguleiki að vera í 100% vinnu .
Ég stillti mig inn á það í haust hvernig veturinn yrði , svona vildi ég hafa þetta , og það hefur gengið mjög vel .
Þetta var eins í fyrravetur en ég geri þetta ekki oftar ; ég er búinn að segja Þrótturum það og KA-mönnum líka .
Ég ætla að byrja að spila með KA í haust .
En veturinn var æðislegur með öllum þessum flottu stelpum fyrir austan ; það voru algjör forréttindi að fá að taka þátt í þessu með þeim .
Áhuginn er mjög mikill í Neskaupstað , gott dæmi um það er að við fengum 450 manns á úrslitaleikinn í þessum litla bæ ! " Eiginmaður Huldu Elmu , Sigurður Grétar Guðmundsson , er frá Akureyri .
" Við bjuggum fyrir sunnan meðan hann fór í Stýrimannaskólann .
Ég ætlaði reyndar í skóla líka en raðaði niður börnum í staðinn og var mjög ánægð með það verkefni ! Við fluttum svo norður eftir að hann var búinn í námi og okkur líkar mjög vel hér .
Eins og er get ég hvergi annars staðar hugsað mér að vera .
Mér finnst Akureyri ótrúlega þægilegur staður að búa á .
" Börnin fjögur eru Amelía Ýr , sem verður 9 ára í lok mánaðarins , Sonja Björg sem varð 7 ára í janúar , Guðmundur Steinn sem verður 6 ára í júní og Styrmir Lár .
Hann er 2 ára síðan í október .
Fjölskyldan býr í Glerárhverfi .
Elstu börnin þrjú eru öll í fimleikum , eldri stelpan æfir tvo tíma á dag alla virka daga , auk þess sem þau hafa æft fótbolta með Þór enda stutt á félagssvæðið .
Það er því nóg að gera ...
Sigurður Grétar er á sjó sem fyrr segir ; venjulega mánuð úti og þann næsta í landi .
Maí fer í landsliðið " Þegar maðurinn minn er heima þá er hann heima , " segir Hulda Elma og leggur áherslu á orð sín .
" Það er algjör lúxus .
Stundum náum við að skipuleggja þetta , hann verður t.d. í landi í maí þegar ég verð á fullu með landsliðinu ; fyrst verða æfingar , síðan er farið til Lettlands í undankeppni fyrir HM og beint þaðan á Smáþjóðaleikana í Lúxemborg .
" Á meðan fjölskyldufaðirinn er úti á sjó fara börnin yfirleitt öll með mömmu sinni í keppnisferðir , hvort sem er austur eða suður .
" Þegar maðurinn minn er í landi förum við í sumum tilfellum öll saman í ferðirnar .
Eldri stelpan er farin að keppa í fimleikum og stundum er hún að keppa fyrir sunnan á sama tíma og ég .
" Hulda Elma segir það sannarlega ómaksins virði að leggja allt þetta á sig .
" Ég hef mikinn áhuga á að spila blak , það er mjög skemmtilegt og vel að öllu staðið hjá Þrótti í Neskaupstað .
Umgjörðin er góð og þjálfarinn , Matthías Haraldsson , ótrúlega flottur .
Ég hef ekki haft svona þjálfara áður ; aginn er mikill og ég er viss um að það hafði mikil áhrif á að okkur gekk svona vel í vetur .
Ef einhver kemur of seint á æfingu , þó ekki muni nema einni mínútu , er hann sektaður .
Líka ef einhver gleymir skónum ...
Þess vegna vilja allir mæta á réttum tíma og vera byrjaðir að hita upp um leið og klukkan slær .
" Fjölskyldan flutti til Akureyrar fyrir sex árum en var þar áður í tvö ár í Reykjavík .
Seinna árið þar lék Hulda Elma með móður sinni hjá Reykjavíkur-Þrótti en var ólétt fyrra árið og tók sér þá auðvitað frí .
" Ég varð svo ólétt aftur , við fluttum hingað og ég hætti .
Eftir að ég eignaðist þriðja barnið byrjaði ég aftur og spilaði aðeins með KA en var svo ákveðin að fara bara í öldungablakið í fyrra , þegar ég var orðin þrítug .
En eftir að ég tók þátt í bikarmóti hnippti Matthías Haraldsson í mig og spurði hvort ég vildi ekki spila aftur með Þrótti í Neskaupstað .
Hann talaði við mig á hárréttu augnabliki því ég fann á þessu móti hvað þetta var ógeðslega skemmtilegt ! Ég hafði ekki spilað lengi .
" Hulda Elma æfir lítið með samherjum sínum eins og gefur að skilja .
" Þegar við áttum leik fyrir austan keyrði ég eftir skóla hjá börnunum á fimmtudegi og náði æfingu um kvöldið og daginn eftir .
Svo var leikur á laugardegi .
Ég æfði líka með þeim fyrir austan í haust og við vorum þar um páskana .
Ég á mjög gott fólk í Neskaupstað , á Akureyri og í Reykjavík sem er tilbúið að hjálpa mér og það er ómetanlegt .
Svo er þjálfari liðsins ekkert viðkvæmur fyrir börnum og þau fengu ósjaldan útrás í íþróttahúsinu á meðan ég var á æfingu ! " Blak og aftur blak Auk þess að spila þjálfar Hulda Elma liðið Eik á Akureyri .
" Það er rótgróið lið í öldungablakinu , konur frá 35 til 78 ára .
Ég þjálfa líka lið sem við vinkonurnar stofnuðum í fyrra , Krákurnar ; þar eru 18 stelpur frá 22 til 35 ára sem höfðu aldrei snert blakbolta áður en eru orðnar ótrúlega góðar .
Það var mjög skemmtilegt verkefni að kenna þeim íþróttina frá grunni .
Eitt kvöld í viku fer í að þjálfa þessi tvö lið og ég æfi með þeim einu sinni í viku .
" Í upphafi var þess getið að blakið væri Huldu Elmu í blóð borið og vert að geta þess að fjölmargir ættingjar hennar hafa verið á kafi í íþróttinni líka .
Móðirin og amman voru þegar nefndar en gaman að geta þess að þær Elsa Sæný Valgeirsdóttir , sem varð bikarmeistari með HK á dögunum , og einnig sem þjálfari karlaliðs félagsins , eru bræðradætur og æfðu saman fyrir austan þegar þær voru litlar .
Þá er Valgeir bróðir Elsu Sænýjar og náfrændi Huldu Elmu leikmaður Þróttar N. og dómari .
Svona mætti líklega halda lengi áfram .
