Ekki er hægt að neita því að samvistir barna og foreldra geta orðið æði stirðar , og verða oft stirðari eftir því sem barnið eldist .
Margur unglingurinn sér þann dag í hillingum þegar loksins tekst að yfirgefa hreiðrið og eignast eigið heimili fjarri fjasi og röfli í gamla liðinu .
Ó , sú dýrð að hafa engan sem skammast yfir óumbúnum rúmum , pitsukössum á stofuborðinu eða haugum af illa þefjandi sokkum úti í horni .
Hvílík hamingja að fá sjálfur að ráða hvað er í matinn , hvað horft er á í sjónvarpinu og síðast en ekki síst : á hvaða tímum dagsins laglegir gestir fá að koma eða fara .
Dýrt að standa á eigin fótum En hægan nú : Raunveruleikinn er oft ekki svo ljúfur og ungmenni sem flytja að heiman komast fljótlega að því að frelsið kostar ekki lítið .
Þrátt fyrir allt fjasið og " böggið " er oft skynsamlegast fyrir budduna að flýta sér hægt úr foreldrahúsum .
Að ílengjast í hreiðrinu gæti verið einhver besta fjárhagslega ákvörðun sem ungt fólk getur tekið .
Fjármálavefurinn MarketWatch gerir þessu góð skil í nýlegri grein .
Tilefnið er að nýjustu mælingar sýna að 36% bandarískra ungmenna á aldrinum 18 til 31 árs búa nú hjá foreldrum sínum og hefur hlutfallið ekki verið hærra í fjóra áratugi .
Hefur þróunin verið í þessa átt í nokkur ár og ástæðan einkum skortur á atvinnutækifærum .
Við það bætist að laun eru ekki alltaf eins og vonir stóðu til og afborganir af skólalánum virðast fara hækkandi með hverjum útskriftarárganginum svo minna er aflögu til að borga leigu .
Fæði og húsnæði Að búa hjá foreldrunum þýðir iðulega að hægt er að losna við leigugreiðslur eða afborganir af fasteignalánum , eða alltént borga mun lægra verð fyrir húsnæðið en mætti vænta á almennum markaði .
Um leið hefur ungmennið oft afnot af bíl og heimilistækjum sem annars þyrfti að kaupa .
Þeir sem búa í makindalegustu hreiðrunum þurfa jafnvel ekki að kaupa í matinn því pabbi og mamma sjá um að fylla ísskápinn .
Sparnaðurinn er ekkert smáræði .
Herbergi á stúdentagörðum FS kostar 76.000 kr. og þykir vel sloppið .
Ef miðað er við neysluviðmið velferðarráðuneytis kostar matur , drykkjarvörur og dagvörur 42.000 kr. á mánuði fyrir einstakling .
Á ársgrundvelli má því reikna með að spara að lágmarki 1,4 milljónir á ársgrundvelli með því að gista á " Hótel Mömmu " .
MarketWatch segir gott að nota þennan möguleika á sparnaði til að leggja fyrir og búa í haginn fyrir flutning að heiman , frekar en að flytja of snemma og berjast í bökkum við að halda í við reikningana .
Þjóðráð er að ungmennið " hermi eftir " útgjöldunum eins og þau væru ef flutt væri að heiman , leggja t.d. inn á reikning sem jafngildir markaðsleigu og öðrum útgjöldum og sjá hve auðvelt eða erfitt er að lifa fyrir afganginn .
Þegar sést að tekjur barnsins á heimilinu duga fyrir því að reka eigið heimili ætti þá að vera til góður varasjóður sem nota má til að brúa bilið ef eitthvað kemur upp á , til að greiða tryggingu fyrir leiguíbúð eða kaupa alla litlu hlutina sem þarf til að gera lífið þægilegra á nýja staðnum .
