Lítil norsk stúlka ákvað að drífa sig í heiminn um borð í Loftleiðavélinni Heklu í níu þúsund fetum fyrir 58 árum .
Anna Margrét Lárusdóttir var þá ung flugfreyja og hafði aðeins starfað í tvo mánuði þegar hún fór í afdrifaríka ferð frá new york til reykjavíkur .
lagt var af stað með 56 farþega en lent með 57 .
Anna Margrét og barnið sem fæddist í vélinni hittust svo aftur fyrir skömmu í fyrsta skipti eftir flugferðina .
Ásdís Ásgeirsdóttir asdis@mbl.is Dagurinn líður Önnu Margréti seint úr minni en það var hvítasunnudagur , 29. maí , árið 1955 .
Það var lagt af stað frá New York í afleitu veðri , rigningu og roki , að kvöldi þann 28. maí .
Gat ferðin tekið allt frá tólf tímum og upp í sextán , eftir veðri .
" Það voru nú sextán tímar , oftast , og ef veðrið var ekki nógu gott þurftu þeir að lenda í Gander eða Goose Bay , " segir Anna Margrét .
Vélin Hekla var af gerðinni Skymaster DC4 , fjögurra hreyfla og tók 56-58 farþega .
" Við fórum alltaf að kvöldi til frá New York , í myrkri , og þetta kvöld var vont verður og ausandi rigning og farþegarnir bara komu um borð .
Ég tók sérstaklega eftir einni konu , hávaxinni í svartri regnkápu , víðri , en ekkert annað sérstakt við hana .
Konan tók sér sæti aftarlega , " segir Anna Margét .
Vélin var full og haldið var af stað .
Lenda þurfti í Gander á Nýfundnalandi til eldsneytistöku og tók það um klukkustund .
Farþegar fengu að teygja úr sér og fengu kaffisopa í bragga þar , áður en haldið var af stað á ný .
Hélt á nýfæddu barni " Við Siggý ( Sigríður Gestsdóttir yfirflugfreyja ) tókum sína vaktina hvor , vorum búnar að svæfa farþegana með mat og drykk , " segir Anna Margrét og hlær .
" Við ákváðum að hún myndi leggja sig fyrst og hún reyndi að sofna á gólfinu , en ég sat aftast í vélinni á kistu , hjá klósettunum og var með lítið borð og ljóstíru , annars var bara myrkur , " lýsir hún .
" Og þar sem ég sit þar heyri ég stunur úr baðherberginu , en ég hafði séð konuna í svörtu regnkápunni fara þar inn .
Það liðu nokkrar mínútur og þá heyri ég meiri stunur .
Mér finnst þetta dálítið undarlegt þannig að ég banka á dyrnar og það er opnað .
Blasti þá við mér ótrúleg sjón .
Þar situr konan á klósettinu með nýfætt barn í fanginu ! " segir Anna Margrét .
Barnið grét ekki en var á lífi .
" Konan horfði á mig biðjandi augum , hún bara gat ekki sagt neitt , " segir hún .
Flugmennirnir fyrst vantrúa Anna Margrét fór og vakti Siggý sem lét flugmennina vita en þá var yfirflugstjóri Kristinn Olsen .
" Hann ætlaði náttúrulega fyrst ekki að trúa okkur , og þeir hlógu bara , " rifjar hún upp .
Siglingafræðingurinn , Halldór Ólafsson , var fenginn til að skilja á milli hjá móður og barni og háttsettur norskur herforingi bauð fram aðstoð sína , en þeir höfðu báðir verið viðstaddir fæðingar áður .
" Svo var svo heppilegt að það var koja í eldhúsinu , hjá flugstjórnarklefanum , og þangað fórum við með konuna og barnið og gátum lagt þær , og Siggý spurði mig hvort ég væri ekki bara til í að vera hjá þeim og hún skyldi hugsa um farþegana .
Þá var veðrið orðið enn verra , mikil ókyrrð á meðan flogið var í gegnum skýin , " segir hún .
Flugstjórinn lækkaði flugið úr níu þúsund fetum í fimm þúsund , en vélar af þessari gerð voru ekki búnar þrýstibúnaði og þurftu konan og barnið að fá nægilegt súrefni , en stúlkan var afar lítil .
Flugstjórinn tilkynnti öðrum vélum og flugstöðinni í Reykjavík um þessa einkennilegu stöðu , en fæstir af farþegunum vissu neitt á þessum tímapunkti , enda flestir í fastasvefni .
Potaði sífellt í kinnar barnsins " Það var ekkert handklæði til þarna , en ég gat tekið koddaver , sem voru þá úr lérefti , sem betur fer , og ég gat þurrkað barninu og svo lá móðirin í kojunni með barnið í fanginu , " lýsir hún .
Ég stóð svo yfir þeim í fjóra klukkutíma við kojuna til þess að halda lífi í barninu og hugsa um veslings konuna , " segir hún .
" Mér leið ekki illa , og henni leið ekki illa , hún var stórkostleg .
Hún var mjög róleg og sýndi mikinn hetjuskap .
Hún gat ekki sofnað neitt , brosti öðru hvoru til mín og var svo þakklát greinilega en hún talaði ekkert , hún var náttúrulega svo þreytt .
Barnið var alltaf alveg að sofna , en ég þorði ekki að láta það sofna , þannig að ég potaði alltaf í kinnarnar á henni þegar hún lygndi aftur augunum .
Ég hugsaði , guð , ef hún sofnar , þá vaknar hún kannski ekki aftur ! " Barnið var einungis átta merkur en virtist heilbrigt að öllu leyti .
" Við vissum það bara seinna að konan hafði verið komin átta mánuði á leið , " segir Anna Margrét .
Áhöfnin í heimsókn á spítalann Þegar vélin lenti í Reykjavík beið sjúkrabíll með ljósmóður og voru þær mæðgur fluttar á fæðingardeildina , þar sem þær dvöldu í nokkrar vikur .
Áhöfn vélarinnar fór nokkrum dögum seinna að heimsækja hana og færði henni gjafir en einnig höfðu farþegarnir safnað saman peningum handa móðurinni .
Konan , Ellen Marie Danielsen , var loftskeytamaður hjá norska flotanum og vann á skipi sem var statt í New York .
Í þessari ferð var hún á heimleið til Noregs til að eignast barnið , sem ákvað að drífa sig í heiminn í háloftunum .
Engin samskipti í rúma hálfa öld Síðan liðu 53 ár og Anna Margrét hafði enga vitneskju fengið um mæðgurnar norsku sem hún hafði svo oft hugsað til .
Á jólafundi Svalanna árið 2008 sat við hlið Önnu Margrétar ung kona , Kristín Hauksdóttir , sem er norsk-íslensk .
Þær spjölluðu mikið saman og Anna Margrét segir henni þá söguna um barnsfæðinguna um borð í Heklu .
" Ég sagði Kristínu að ég hefði alla tíð vonast til þess að ná sambandi við þetta litla barn mitt , sem væri reyndar orðið þarna 53 ára , " segir hún og brosir .
Kristín ákveður að hjálpa til við að hafa upp á mæðgunum og einnig báðu þau vin þeirra í Bergen að leita .
Sú leit bar ekki árangur í fyrstu .
" Kjenner du Hekla ? " Svo vildi það til að blaðamaður nokkur , Lars Hollerud , sem starfar á Fædrelandsvennen í Kristiansand frétti af þessari sögu frá Kristínu .
Það var í maí árið 2010 að Anna Margrét og Jónas eiginmaður hennar voru stödd í Stokkhólmi að heimsækja elsta soninn , að Anna Margrét fær undarlegt símtal .
Þar er á línunni hinn norski Lars sem vildi fá nánari upplýsingar hjá henni og staðfesta þessa sögu .
" Þú verður að segja mér söguna á tíu mínútum , því þetta á að fara í blaðið eftir tíu mínútur ! " segir hann hlæjandi .
Sett var frétt í blaðið daginn eftir undir fyrirsögninni " Kjenner du Hekla ? " og undir var mynd af samnefndu fjalli .
Þar er rakin sagan í stuttu máli , og fólk beðið um að láta vita ef það kannist við þessa konu sem fæddist í flugvél árið 1955 .
Stúlkan var alltaf kölluð Hekla af Önnu Margréti og áhöfninni .
" Við skírðum hana bara Heklu , af því hún var ekki nefnd á fæðingardeildinni , " útskýrir hún .
Íslandshálsmen úr gulli Það stóð ekki á svari , eiginmaður " Heklu " , sem heitir reyndar Hilde Vindsland , lét blaðið vita að hún væri fundin .
Blaðamaðurinn hafði strax samband og birti viðtal við þau hjónin daginn eftir .
Móðir hennar , Ellen Marie , hafði látist 2008 , þá 84 ára gömul .
Hilde lýsir því í viðtalinu að móðir hennar hafi fengið 26 dollara að gjöf frá farþegum Heklu en fyrir það hafi hún keypt gullhálsmen sem er eins og Ísland í laginu , hálsmen sem Hilde gengur nú með .
Hilde , sem er í dag 58 ára , er gift Alf Helge , en saman eiga þau tvær dætur og eitt barnabarn , öll fædd á jörðinni , eins og þau segja .
Kynnast í gegnum tölvupósta Anna Margrét fékk hjá Kristínu heimilisfang og netfang hjá Hilde og sendi henni tölvupóst .
" Ég vissi auðvitað ekkert hvernig hún myndi taka þessu .
En hún verður svona lukkuleg með þetta , " segir Anna Margrét , " og hún svaraði alveg um leið .
Við höfum haldið sambandi síðan .
Tölum um fjölskyldur okkar , hvert við förum og hvað við erum að gera , og svo fáum við alltaf póstkort þegar þau fara til Kanarí , " segir Anna Margrét .
" Þar sá ég barnið mitt " Eftir þriggja ára tölvusamskipti var loks ákveðið að hittast og héldu Anna Margrét og Jónas til Noregs nýlega , ásamt Margréti dóttur sinni og Magdalenu , barnabarninu .
Guðjóni Arngrímssyni , upplýsingafulltrúa Flugleiða , fannst sagan svo skemmtileg að hann ákvað að bjóða þeim farið þeim að kostnaðarlausu , en ekki hefur annað barn fæðst um borð í íslenskri flugvél .
Það var svo 14. maí síðastliðinn að þau lögðu af stað í endurfundina í Kristiansand .
Þau ákváðu að hittast í anddyri hótelsins á hádegi daginn eftir .
Þegar Anna Margrét og Jónas koma niður , standa þau Hilde og Alf þar .
" Og þar sé ég barnið mitt í fyrsta sinn , stórt og stæðilegt og brosandi og við bara föllumst í faðma , ég fæ bara tárin í augun , þetta var svo merkileg stund ! " segir Anna Margrét , og ekki er laust við gæsahúð hjá blaðamanni .
Yndislegir endurfundir Hilde og Alf buðu þeim strax heim í kaffi , en þar beið þeirra glæsileg marsipanterta skreytt mynd af flugvél og íslenska og norska fánanum .
Anna Margrét og Jónas komu færandi hendi með gjafir og þau voru bara alveg gáttuð , segir Anna Margrét .
Þau spjölluðu allan eftirmiðdaginn , og skoðuðu svo saman möppu sem Ellen Marie hafði sett í alls kyns upplýsingar um fæðinguna um borð í Heklu .
Þau hittust alls þrisvar sinnum á þessum dögum , og eyddu meðal annars með þeim þjóðhátíðardeginum 17. maí .
Þá var farið í bæinn sem var troðfullur af prúðbúnum Norðmönnum sem klæddust þjóðbúningum .
Anna Margrét og Jónas héldu svo heim til Íslands alsæl með ferðina .
Samskiptin halda áfram , en auðvitað fékk Hilde innilegar afmæliskveðjur þann 29. maí síðastliðinn , nákvæmlega 58 árum eftir þeirra fyrstu kynni .
