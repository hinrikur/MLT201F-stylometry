Ekki er svo langt síðan því var spáð að armbandsúr myndu hverfa smám saman , því allir væru með klukku í farsímanum sínum hvort eð er og því út í hött að kaupa sér sérstaka græju til þess að sjá hvað tímanum liði .
Á síðustu árum hafa úraframleiðendur þó sótt í sig veðrið , aðallega þó framleiðendur dýrra úra , enda er það náttúrlega stöðutákn að vera með úr frá Patek Philippe , Rolex eða Michelsen .
Eins hafa úraframleiðendur bætt ýmsu tæknilegu í úrin , en enginn þó gengið eins langt og Samsung , sem kynnti Galaxy Gear í síðustu viku – Android-knúið armbandsúr .
Best er að taka það fram strax , að Galaxy Gear er beinlínis ætlað sem fylgihlutur við síma og þá Galaxy síma .
Þannig er hægt að tengja það við Note II og III og Galaxy SIII og S4 síma .
Þegar hringt er í viðkomandi síma sendir hann boð í úrið um Bluetooth og þá hægt að svara símtalinu án þess að taka upp símann .
Gæði samtals eru eðlilega minni en þegar maður er með síma við eyrað en býsna góð samt .
Úrið er nokkuð stórt um sig og þarf að vera það svo því skjárinn er stærri en skjáir á úrum almennt .
Virknin í því er líka önnur ; hægt er að svara í símann , hringja , lesa póst ( fyrstu fimmtán línurnar ) , kíkja á veðurspá , hlusta á tónlist , taka upp minnispunkta , taka myndir og vídeó og svo má telja .
Ekki má svo gleyma því að hægt er að nota úrið til að skrá hreyfingu ; telja skref , mæla vegalengd og reikna út brennslu .
Ef nota á það sem hjálpartæki við æfingar má geta þess að það er ryk- og vatnsvarið , með IP-55 vörn .
Þó Galaxy Gear sé almennt kallað úr þá er það eins og hvert annað Android-tæki , hver önnur Android-tölva , og því hægt að gera ýmislegt sem ekki er getið um í leiðbeiningum .
Með því að sýsla með stillingar er hægt að tengja úrið við tölvu ( það er micro USB tengi á hleðslukvínni ) og þá er hægt að lesa efni inn á úrið , setja upp forrit , með smá tilfæringum , og þá jafnvel spila leiki eða tónlist eða horfa á kvikmyndir ( á örsmáum skjá ) .
Aðaltakmörkunin er þó að úrið treystir á símann til að ná netsambandi , því það er ekkert þráðlaust net innbyggt .
Hafið í huga að örgjörvinn í úrinu er öflugri en í mörgum fyrstu kynslóðar Android-símum ( 800 MHz ) og það er 4 GB minni í því .
Rafhlaðan er prýðileg .
Samsung Galaxy Gear kostar 59.990 hjá Nova .
Ekki þarf að snerta skjáinn til að svara símanum , því hægt er að nota raddstýringu á úrinu , lesa inn skipanir til að svara símanum , hringja og þar fram eftir götunum .
Samsung vill þó frekar nota eigin raddstýringu , S Voice , en ekki raddstýringu Google , en sú fyrrnefnda er heldur lakari .
Árni Matthíasson 