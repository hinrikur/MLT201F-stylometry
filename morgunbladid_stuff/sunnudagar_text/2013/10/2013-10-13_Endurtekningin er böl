Yoko Ono var gerð að heiðursborgara Reykjavíkur í vikunni .
Áttræð hefur hún sjaldan haft meira á sinni könnu .
Ný plata og bók komin út og yfirlitssýning á myndlist hennar á ferð og flugi .
Skýringin á þrekinu er einföld : Yoko Ono forðast endurtekningar eins og heitan eldinn .
Baráttan fyrir friði stendur enn og Yoko er sannfærð um að dómsdagur sé ekki í vændum .
Texti : Orri Páll Ormarsson orri@mbl.is Mynd : Kjartan Þorbjörnsson golli@mbl.is Hún situr á stól í miðjum salnum þegar ég kem inn .
Snýr í mig baki .
Vel til höfð , svartklædd með vörumerki sitt , hatt , á höfðinu .
Ætli hún sofi með hatt ? Aðstoðarmaður hennar kynnir okkur og eftir pent handaband hlamma ég mér niður beint á móti henni .
" Nei , nei , góði .
Það er betra að þú sért hérna , " flýtir hún sér að segja og klappar stól við hliðina á sér .
Alveg við hliðina á sér .
Ég gegni og færi mig .
Enda vel upp alinn .
Þegar hún byrjar að tala færist hún ennþá nær .
Minnist þess ekki á tuttugu ára ferli í blaðamennsku að hafa verið eins nálægt viðmælanda mínum .
Líður eitt augnablik eins og ég sé Jón Ársæll Þórðarson .
Komiði sæl og blessuð ! Aðstoðarmaðurinn færir mér vatn en stígur svo fáein skref til baka .
Er áfram við öllu búinn .
Sama máli gegnir um að minnsta kosti tvær konur sem vakta samtal okkar .
Veit ekki af hverju .
Fleira fólk er í salnum án þess að það skipti sér af okkur .
Ber aðeins kennsl á einn , Óla Palla á Rás 2 .
Hann er þarna eins og hver önnur mubla .
Veit ekki af hverju .
Aðrir fjölmiðlamenn naga þröskuldinn .
Ljósvakamiðlum virðist alltaf liggja meira á en öðrum .
Yoko Ono er töffari af Guðs náð .
Virðuleg og svolítið alvarleg við fyrstu kynni en um leið og hún brosir hlýnar manni inn að rótum .
Strax á annarri spurningu líður mér eins og ég sé á spjalli við gamla frænku .
Gamla og ekki gamla , ekkert gefur til kynna að Yoko Ono sé orðin áttræð – nema fæðingarvottorðið .
Ástin milli Yoko Ono og Íslands , sem kviknaði fyrir meira en tuttugu árum , var innsigluð í vikunni þegar hún var gerð að heiðursborgara Reykjavíkur .
Það mál ber vitaskuld fyrst á góma .
" Þetta er mikill heiður .
Ég er í skýjunum , " segir hún og horfir yfir sólgleraugun .
Iðar .
" Mér krossbrá við fréttirnar , þar sem mig óraði ekki fyrir því að þetta stæði til .
Þessi viðurkenning er sérstaklega ánægjuleg í ljósi þess að hún staðfestir að borginni , sem mér þykir svo afskaplega vænt um , þykir vænt um mig á móti .
Ég lít á þetta sem hvatningu til áframhaldandi góðra verka .
" – Hvað heillar þig svona við Reykjavík og Ísland yfir höfuð ? " Ísland er mjög hreint land .
Þá á ég við hreinleika í veraldlegum og andlegum skilningi .
Sæki maður heim stærri lönd er svo margt skelfilegt á seyði .
Um leið og maður kemur hingað finnur maður hvað fegurðin hefur ríkt vægi .
Þetta fann ég um leið og ég kom fyrst og þess vegna kem ég aftur og aftur .
Og ekki óhreinkar það landið þegar maður horfir út um gluggann á allan snjóinn .
Þetta er í fyrsta skipti sem ég kem hingað í snjó .
Ég elska snjó .
" Þar á hún við hausthretið fyrsta morguninn hennar í Reykjavík .
Óvíst að allir taki undir það sjónarmið .
Alltént ekki akandi vegfarendur .
Stærsta auglýsingaskiltið – Friðarsúlan hefur slegið í gegn hér á landi .
Ertu mikið spurð um hana á ferðum þínum um önnur lönd ? " Hvar sem ég kem er ég spurð um hana .
" Hvað um Friðarsúluna ? " spyr fólk og áhuginn brennur í augum .
Ég fer varla í viðtal núorðið án þess að ég sé spurð út í hana .
Friðarsúlan er orðin að stærsta auglýsingaskilti sem Ísland hefur eignast .
Auglýsingaskilti sem sést um allan heim .
Fjöldinn allur af fólki reynir að fylgjast með þegar kveikt er á súlunni á hverju hausti .
Vítt og breitt um heiminn .
Það gleður mig .
Ég fagna þessum áhuga ekki síður vegna þess að það skiptir höfuðmáli að fólk átti sig á anda verksins .
Fyrir hvað það stendur .
" – Hefur verkefnið þá jafnvel farið fram úr þínum björtustu vonum ? " Já , það hefur gert það .
Þegar ég byrjaði að tala um Friðarsúluna í viðtölum árið 2007 voru efasemdaraddirnar margar .
Fólk úr þinni ágætu stétt spurði hvort ég hefði virkilega trú á þessu verkefni .
" Er nokkurt vit í þessu , Yoko ? " Það hélt ég nú .
Það er heldur ekki eins og ég standi ein í þessu , ég á ást og skilning ykkar Íslendinga vísan .
Það hefur heldur betur hjálpað til .
Gaman væri að renna gegnum þessi gömlu viðtöl núna með öllu þessu efasemdafólki .
" Hún skellir upp úr .
" Þegar öllu er á botninn hvolft er þetta þó aukaatriði í þessu sambandi .
Aðalatriði er auðvitað það að Friðarsúlunni er ætlað að stuðla að betri , fallegri og friðsælli heimi .
Ég hef enga trú á því að við mannfólkið eigum dómsdag í vændum .
Hér á jörð mun fegurðin ríkja um ókomna tíð .
" Danstónlist er mikilvæg – Þú ert með mörg járn í eldinum um þessar mundir .
Í síðasta mánuði sendirðu frá þér nýja plötu , Take Me to the Land of Hell , sem fengið hefur góða dóma .
Og nýja bók .
" Já , ég var að senda frá mér plötu og hef verið að koma fram á fjölmörgum tónleikum .
Bókin mín , Acorn , kom líka út á þessu ári en hún er framhald af bókinni Grapefruit sem ég gerði fyrir bráðum hálfri öld .
Síðan tók ég að mér að vera listrænn stjórnandi fjöllistahátíðarinnar Meltdown í Lundúnum í sumar .
Það var erfitt meðan á því stóð og ég dauðsá eftir að hafa gefið kost á mér .
Þegar hátíðin var búin var ég hins vegar mjög roggin með mig .
" Hún hlær .
– Þú átt líka vinsælasta danslagið í Bandaríkjunum um þessar mundir , Walking on Thin Ice .
" Já , það er virkilega ánægjulegt .
Danstónlist er nefnilega mikilvæg .
Sú var tíðin að öllum var sama um djassinn .
Sjáðu hann nú ? Sama máli gegnir um þjóðlagatónlist og popp .
Allar tegundir tónlistar þurfa að vinna sér sess .
Nú er röðin komin að danstónlistinni .
Ótrúlega fallegri og andríkri tegund tónlistar .
" – Síðan er myndlist þín á ferð og flugi .
Meðal annars stærsta yfirlitssýning frá upphafi á þínum verkum í Frankfurt fyrr á þessu ári .
" Er það ekki dásamlegt ? " segir Yoko og færist öll í aukana .
Hún er í grunninn myndlistarmaður .
" Sú sýning er líka búin að vera í Louisiana-safninu í Danmörku og fer að mér skilst næst til Austurríkis .
" – Þannig að vegur þinn sem myndlistarmaður er ennþá að vaxa ? " Ekki ber á öðru .
Hlutir vaxa .
Nýlega sendi maður nokkur mér ljósmynd af risastóru tré .
Tré sem ég hefði haldið að tæki tvær aldir að rækta .
Það var ekki .
Maðurinn kvaðst hafa gróðursett tréð um leið og við John plöntuðum akarni í þágu friðar seint á sjöunda áratugnum .
Vildi þannig leggja þeirri baráttu lið .
Það tók tréð sumsé ekki nema rúm fjörutíu ár að verða svona stórt .
" Lifir fyrir daginn í dag – Þú ert orðin áttræð .
Finnst þér þú alltaf vera jafn skapandi ? " Heldur betur .
Ástæðan er sú að ég er stöðugt að leita að nýjum áskorunum .
Gera eitthvað nýtt .
Endurtekningin er böl , hún er bara gamall kækur .
Aldur er líka afstæður .
Það er mjög auðvelt að hugsa : Jæja , hún er orðin áttræð og hlýtur að fara að setjast í helgan stein .
Þannig hugsa ég ekki .
Ég lifi fyrir daginn í dag og reyni að koma eins miklu í verk og ég mögulega get .
Og hafa áhrif á umhverfi mitt .
" – Talandi um aldur .
Eiginmaðurinn þinn væri á áttræðisaldri í dag hefði hann lifað .
Veltirðu því einhvern tíma fyrir þér hvernig sá aldur hefði farið honum ? " Nei , það geri ég ekki .
Þvert á móti ráðlegg ég fólki , ekki síst konum , að velta sér ekki upp úr aldri .
Þær koma stundum til mín , þessar elskur , hoknar af áhyggjum .
" Yoko , ég er að verða fertug .
Hvað á ég til bragðs að taka ? " Þá get ég ekki annað en hlegið .
Fertug ? Ertu að grínast ? Ég er áttræð ! Skilaboðin frá mér eru skýr , hættið að hafa áhyggjur af því að eldast ! Mín reynsla er sú að lífið verði betra og betra með aldrinum .
Gleymið því samt ekki að þetta er fyrst og síðast undir ykkur sjálfum komið .
Það eruð þið sem gerið líf ykkar betra .
Gefið ykkur tíma til að rækta eigin garð .
Þá kemur hitt af sjálfu sér .
" 99% trúa á frið í heiminum – Þú kemur hingað á hverju ári til að halda upp á afmæli Johns .
Hefði hann kunnað að meta Ísland ? " Ekki nokkur vafi .
Það er samt ekki bara afmæli Johns , heldur líka Seans , " áréttar Yoko og á þar við son þeirra Johns Lennons , Sean Ono Lennon , sem oftar en ekki er með móður sinni í för .
" Á hverju ári kaupi ég heilsíðuauglýsingu í The New York Times til að óska John og Sean til hamingju með afmælið en að þessu sinni bætti ég við kveðjuna .
Hún er svona : Til hamingju með daginn , John og Sean .
Við munum gleðjast saman þegar öllum stríðum verður lokið .
" – Barátta ykkar fyrir friði og auknum mannréttindum í þessum heimi heldur áfram .
Finnst þér heimurinn vera betri í dag en þegar þið John lögðuð af stað í þessa vegferð ? " Já , mér finnst það .
Ég skal segja þér hvers vegna .
99 prósent allra jarðarbúa trúa nú á heimsfrið .
Þeir hafna ofbeldi og stríði .
Afgangurinn , eitt prósent , sér ekkert nema gróða .
Peninga og meiri peninga .
Auðvitað skipta peningar máli – en ekki milljarðar ofan á milljarða bandaríkjadala .
" – Þannig að þú ert ennþá sannfærð um að sá dagur muni koma að öll heimsbyggðin lifi í sátt og samlyndi ? " Já , við verðum að lifa í sátt og samlyndi .
Og munum gera það .
" 