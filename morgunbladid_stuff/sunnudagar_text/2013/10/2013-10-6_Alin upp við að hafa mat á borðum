Sigríður Arnardóttir , eigandi PLUSMINUS OPTIC gleraugnaverslunar , er sá aðilinn í hjónabandinu sem eldar mat fyrir fjölskylduna en hún er gift Örvari Hallgrímssyni sjónfræðingi .
" Ég er mjög sátt við það ef ég fæ frið í eldhúsinu og get einbeitt mér að matseldinni og átt góða stund með sjálfri mér , " segir Sirrý eins og hún er jafnan kölluð en saman eiga þau hjónin þrjár dætur á aldrinum fjögurra , átta og tíu ára .
" Þær hafa enn sem komið er lítinn áhuga á eldamennsku nema sú í miðið , Agnes Gígja , sem hefur gaman af því að skera grænmetið en ég reyni að nota mikið grænmeti í matinn og með matnum .
Ég er sjálf alin upp við að hafa mat á borðum á kvöldin og hef haldið þeirri reglu og hefur áhugi minn á matseld aukist með árunum .
Örvar skiptir sér ekki mikið af eldamennskunni enda nóg að gera hjá honum í verslun okkar í Smáralind .
En þótt mér finnist gaman að elda vil ég sjaldnast eyða miklum tíma í það nema á hátíðarstundum svo ég laðast að einföldum en góðum réttum eins og þessari grísalund sem er bæði fljótlegt að elda og ekki svo dýrt fyrir stóra fjölskyldu " .
Fyrir 4 fullorðna 7-800 g grísalund salt og pipar 2 stórir laukar olía til steikingar smjör 1 dl vatn 1 ½ kjötkraftsteningur ( svína eða kjúklinga ) 4 dl rjómi , sojasósa , dijon-sinnep , maizena-mjöl , sósulitur Aðferð Skerið lundina í frekar þunnar sneiðar og steikið þær á pönnu þar til þær brúnast aðeins .
Kryddið með salti og pipar og setjið til hliðar .
Mýkið niðursneiddan laukinn í olíu á pönnu við meðalhita og setjið einnig smásmjör .
Bætið svo vatni og krafti á pönnuna og sjóðið í nokkrar mínútur .
Bætið þá rjómanum út í og látið malla í svolitla stund við vægan hita og bragðbætið með smá sojasósu og dijon-sinnepi .
Sirrý setur um eina tsk .
af sinnepinu og smá skvettu af sojasósunni , en allt fer þetta eftir smekk .
Hún þykkir einnig sósuna með maizena ef henni finnst þurfa og notar sósulit .
Þegar sósan er tilbúin , bætið þá kjötinu út í og leyfið þessu að sjóða í 5-7 mínútur við vægan hita .
Með þessu finnst Sirrý gott að bera fram gott salat og t.d. soðið blómkál og spergilkál .
