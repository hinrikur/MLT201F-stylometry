Auðvitað eigum við að klæða okkur eftir veðri og vindum en það skiptir líka máli að klæða sig eftir tilefnum .
Sem betur fer er líf fólks yfirleitt veggfóðrað með hamingjuríkum stundum sem kalla á að fólk fari í bað , reimi á sig spariskóna , klæði sig í sitt fínasta og blási á sér hárið .
Það sem við ræðum sjaldan um er að við þurfum líka stundum að klæða okkur upp fyrir leiðinlegustu og erfiðustu stundir lífs okkar .
Þá þýðir ekkert að stinga hausnum í sandinn og troða sér í svartan ruslapoka ...
og krossa fingur að enginn taki eftir neinu ...
Viðeigandi klæðnaður er vanmetinn því rétt föt geta hlúð að okkur og laðað fram það albesta þótt við séum alls ekki í neinu stuði .
Andsetin kona getur til dæmis virkað eðlileg ef hún kann að raða saman fötum .
Föt geta blekkt og stundum þurfum við bara nauðsynlega á smáblekkingu að halda til að lifa af ...
Ég vil trúa því að flestir klæði sig frá hjartanu en ég hef lúmskan grun um að það séu miklu fleiri en bara pólitíkusar sem klæða sig upp á sérstakan hátt til að skapa traust og villa á sér heimildir .
Næst þegar þér leiðist mæli ég með því að þú skoðir fólkið í kringum þig og flokkir klæðaburðinn eftir því hvort hann sé " feik " eða ekta .
En hvernig er best að klæða sig þegar við þurfum að komast í gegnum leiðinlegustu stundir lífs okkar ? Þú þarft að vera í fötum sem brynja þig og framkalla vellíðan .
Ef við byrjum bara á byrjuninni þá skiptir miklu máli að vera í þægilegum nærbuxum , ekki fara í þessar sem eru aðeins of litlar og búa til björgunarhring og ekki fara í þessar sem búa til fjórar aukarasskinnar .
Því næst skaltu fara í besta brjóstahaldarann , sem býr ekki til harmonikkufar ofan á bakinu á þér og heldur ekki brjóstahaldarann sem lítur út fyrir að þú sért að keyra heim úr brjóstastækkuninni ( og fyllingin hafi verið aðeins of hraustleg ) .
Þegar ég þarf að druslast í gegnum eitthvað fer ég alltaf í kjól því þá þarf ég ekki að hafa áhyggjur af því að skyrtan sé að gliðna í sundur yfir brjóstin og ég sé komin með svitabletti í handarkrikann .
Svo fer ég í aðhaldssokkabuxur – ekki til að sýnast ógurlega mjó heldur þrýsta þær lærunum og maganum inn sem eykur jarðtengingu um 26% eða svona næstum því ! Það halda eflaust einhverjir að ég hafi lent í gæsluvarðhaldi í liðinni viku en svo er nú ekki .
Ég hef hins vegar lært það af lífinu að það er yfirleitt best að vera alltaf tilbúin í " allt " þegar ég fer út úr húsi á morgnana .
Að vera þannig búin að ég geti mætt hverju sem er hefur reynst sérstaklega vel ...
martamaria@mbl.is 