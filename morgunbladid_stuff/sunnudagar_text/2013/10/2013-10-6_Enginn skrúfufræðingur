Bjarni Guðmundsson búvísindamaður er höfundur þriggja bóka um verkhætti til sveita á tækniöld sem hafa vakið mikla athygli .
Fyrsta bókin var ...
og svo kom Ferguson , síðan kom Alltaf er Farmall fremstur og nýjasta bók hans er Frá hestum til hestafla en þar segir hann meðal annars sögur af vinnuhestum og hestanotkun við bústörf .
Bjarni er fæddur á Kirkjubóli í Dýrafirði , lærði búfræði og var kennari við Bændaskólann og prófessor við Landbúnaðarháskólann á Hvanneyri .
Hann er forstöðumaður Landbúnaðarsafnsins á Hvanneyri sem áður hét Búvélasafnið .
Miklar rannsóknir og vinna liggja að baki bókum Bjarna sem allar hafa komið út í veglegri útgáfu .
Hann er fyrst spurður hvort honum þyki ekki ánægjulegt að sjá rannsóknir sínar komnar í þrjár bækur .
" Jú , sérstaklega þegar maður fær gott fagfólk til að fara höndum um efnið , " segir hann .
" Annars vegar fólk sem hefur vit á máli og stíl og hins vegar þeir sem koma verkinu í umbrot og bókarform .
Það er góð tilfinning að sjá verk sem hefur lengi þvælst í kollinum á manni og fyrir fingrum manns verða að snyrtilegasta bókverki .
" Þú ert forstöðumaður Landbúnaðarsafnsins á Hvanneyri .
Segðu mér aðeins frá því safni .
" Sú stofnun á rætur aftur til 1940 en hafði legið í láginni fram á áttunda áratuginn .
Þá fór ég ásamt fleirum að ýta við henni á nýjan leik og það endaði þannig að ég hef verið ábyrgur fyrir henni allar götur síðan 1998 .
Áhugi minn á þessu safni er angi af þeirri löngun og tilfinningu að halda til haga dæmum um þær miklu breytingar sem urðu í landbúnaði hérlendis á 20. öld .
Þetta snýst ekki eingöngu um að halda til haga einhverjum tólum og tækjum heldur reyna að setja þessa hluti í samhengi við það hvernig samfélagið hefur þróast .
Nauðsynlegt er að greina orsakir og afleiðingar vegna þess að tæki á svona safni er í sjálfu sér nauðaómerkilegt nema maður átti sig á því hvað það gerði og hverju það breytti í umhverfi sínu .
Sum tæki og tól eru tengd tiltekinni reynslu sem jafnvel hefur verið skráð með vísindalegum hætti og er þannig hluti af þekkingu sem við eigum og getum gripið til þegar nýjar aðstæður skapast .
Það er hægt að nefna dæmi um tæki sem urðu mjög almenn en kom svo í ljós að hentuðu ekki alls staðar íslenskum aðstæðum .
Tökum til dæmis jarðtætarann sem var lausn sem allir vildu nota til að búa til tún , en svo kom í ljós að víða var jarðvegur með þeim hætti að hann þoldi ekki þessa aðferð við vinnslu , ræktunin mistókst .
" Vitni að stöðugum breytingum Tengist áhugi þinn á verkháttum til sveita barnæsku þinni á einhvern hátt ? " Ég er fæddur á sveitabæ vestur í Dýrafirði árið 1943 .
Á þeim tíma voru kannski tvö til þrjú hestaverkfæri til á bænum en vinnan að mestu unnin með höndunum og með afli þeirra einu .
Hvert bernskuár sem ég lifði var ár nýjunga og mikilla breytinga og það sem ég hafði áður séð gert með höndunum var nú unnið með vélum að meira eða minna leyti .
Jafnframt þessu sá ég að ljósunum á bæjunum í kring fækkaði því fólkið fór úr sveitinni , flutti suður og eftir stóðu nokkrir bæir .
Tilfinningar mínar voru blendnar .
Ég gladdist við að sjá fólk komast út úr erfiði sem varð til þess að afkoma þess batnaði .
En ég fylltist líka trega því ég sá það sem ég ólst upp við hverfa smám saman .
Það mótaði mig alveg fram undir tvítugt að verða vitni að stöðugum breytingum .
Þetta bókastúss mitt stafar af því að mig langaði til að varpa ljósi á og færa til bókar hluta af því sem þarna gerðist , ekki bara í minni sveit , heldur í öllum sveitum .
Mínar bækur eru fráleitt tæmandi í þeim efnum en ég vona hins vegar að þær geti lokkað fólk til að leiða hugann að þessum málum þannig að það sjái hluti í stærra samhengi , jafnvel þannig að einhverjir fái áhuga á að skoða þessi mál betur .
Að hluta hefur það reyndar gerst , sjáum bara þann urmul forndráttarvéla sem menn eru að pússa upp , varðveita og sýna þessi árin .
Ég er líka að fjalla um það hvernig tæki og vélar , ný hugsun og nýjar aðferðir léttu ekki bara vinnu þeirra sem vildu vera áfram í sveitunum heldur urðu einnig til þess að fólk hvarf til annarra starfa í samfélaginu .
Í þessari nýju bók , sem heitir Frá hestum til hestafla , er vikið að þessum gríðarlega miklu breytingum .
Þær urðu sérlega hraðstígar á áratugnum 1940-50 .
Vinnuaflið streymdi frá sveitum og vélarnar tóku við .
Ég er elstur fjögurra systkina og veröld systur minnar sem fæddist þrettán árum á eftir mér er töluvert mikið önnur en mín vegna þess að það urðu svo stórkostlegar breytingar á þessum tíma .
" Fæddur í torfbæ Hvernig var æskuheimili þitt ? " Þarna var þriggja kynslóða heimili .
Þar bjuggu afi minn , ömmusystir og fullorðin frænka , foreldrar mínir , við fjögur systkinin og móðurbróðir .
Bærinn var torfbær og mín fyrstu fjórtán ár voru undir grænni torfu .
Ég er dálítið montinn af því að vera fæddur í torfbæ .
" Ég hlýt að spyrja hvernig það var að alast upp í torfbæ .
" Ég er kominn á þann aldur að ég man ekki lengur kulda og hvassan vind í vetrarbyljum , í minningunni er baðstofulífið einungis gullin grænka .
Mér leið vel , hafði athygli gamla fólksins þegar foreldrar mínir voru að vinna , þótt ekki vantaði að þeir sinntu okkur systkinunum svo sem best varð gert .
Þarna naut ég bóka og ég þreytist seint á að nefna mikilvægi útvarpsins því þótt það sendi ekki út marga tíma á dag á þessum árum , þá var útvarpið mikil menningarstofnun .
Þar voru útvarpssögur og leikrit , og svo var manni haldið upplýstum um gang heimsins með Lundúnafregnum eða tíðindum frá NTB .
Ég hlaut líka tónlistaruppeldi í gegnum útvarpið , kynntist íslenskum þjóðlögum , söngvum Comedian Harmonists , og heyrði hana Wöndu Landowsku leika á sitt harpsíkord , eins og það hét þá , á sunnudögum , hlustaði á MA-kvartettinn og danslög kvöldsins , að ógleymdum útvarpsmessunum , sem alltaf var hlýtt á á bænum .
Ég hef alltaf verið mikið fyrir tónlist , foreldrar mínir voru söngfólk og afi minn var kirkjuorganisti í viðlögum við Þingeyrarkirkju .
Hann gaf sér gjarnan tíma í hádeginu til að setjast við orgelið og spila .
Þá fékk ég stundum að sitja í fangi hans .
" Maður ímyndar sér alltaf að hér áður fyrr hafi verið mikil vinnuharka í sveitum .
Kynntist þú því ? " Ég kynntist ekki vinnuhörku .
Kannski var það vegna þess að fólk var nægjusamt og hjálpaðist að .
Í þessum byggðum var samvinna gríðarlega mikil .
Heima á Kirkjubóli var til dæmis og er félagsbú .
Ég var ekki píndur til vinnu og sem unglingur komst ég upp með að vera dálítið latur .
Hugtakinu vinnuhörku kynntist ég af lestri bóka og eiginlegri vinnuhörku kynntist ég síðar þegar ég kom suður í Borgarfjörð þar sem menn voru farnir að stækka búin í meira mæli en var fyrir vestan og kannski að vissu leyti orðnir meiri þrælar vinnu og tækni .
" Maður sem ólst upp í torfbæ hlýtur að hafa lifað miklar breytingar á allra síðustu áratugum .
" Ég hélt lengi vel að kynslóð foreldra minna væri sú kynslóð Íslendinga sem hefði upplifað mestu tæknibreytingarnar .
En ég er svei mér þá farinn að halda að það sé komin ein kynslóð enn sem hefur upplifað jafnvel enn meiri breytingar og að ég tilheyri henni .
Ég ólst til dæmis upp við það að í lok júní var farið fjóra daga í mógrafir , þá var tekinn mór og þurrkaður og honum brennt til hitunar og eldamennsku árið um kring .
Nú sný ég takka og þá hitnar kaffið hjá mér .
Þegar ég var að alast upp varð að hlaupa á næsta bæ þegar þurfti að koma að skilaboðum , nú tek ég upp tæki úr vasanum og get talað við hvern sem er þegar mig lystir .
" Þú hefur samið nokkuð af tónlist , þar á meðal gerðir þú stefið við sjónvarpsþættina Út og suður .
" Það vantaði einu sinni tóna til að fylgja eftir leikriti sem ungmennafélagið í minni sveit setti upp og þá bjó ég til hljómagang sem Gísli Einarsson fékk síðar að nota í þáttum sínum Út og suður .
Lagstúfurinn varð víst það sem kallað er eyrnaormur .
" Segðu mér frá tónsmíðum þínum .
" Ég hef alltaf haft mikið dálæti á kvæðum og ljóðum og sem stundum lög við þau .
Það væri nú hofmóður af mér að tala um tónsmíðar í þeim efnum en þetta er mín leið til að reyna að muna falleg ljóð betur .
Þar hefur langfrændi minn Guðmundur Ingi Kristjánsson frá Kirkjubóli í Bjarnardal orðið helsta fórnarlambið .
Ég hef lagt mig eftir kvæðum eftir hann og samið lög við þau en hef síðan laumast í ljóð fleiri höfunda , meðal annars Guðmundar Böðvarssonar .
" Langaði þig aldrei til að verða bóndi ? " Mig langaði alltaf að eiga heima í sveit .
Ég sá þó fljótlega að ég myndi ekkert ráða við það að verða bóndi , varð því skrifborðsbóndi í staðinn .
Ég var til dæmis mesti rati við fé , ákaflega lítið fjárglöggur og að ég held ögn latur líka .
En ég hafði alltaf gaman af að fást við ræktunarstörf og heyskap og er eiginlega heyskaparmaður af ástríðu .
Toppurinn á tilverunni finnst mér vera að stússa í grænu og ilmandi heyi .
" Ertu tækjakarl ? " Ein af ástæðunum fyrir því að ég myndi ekki treysta mér til að verða bóndi er að ég er enginn skrúfufræðingur og eiginlega klaufi við vélar .
Það er tvennt sem mér leiðist umfram annað , það er að gera við eitthvað sem er bilað , og hins vegar að halda bókhald .
Ég er þess vegna mjög feginn því að til eru sérfræðingar og ástríðufólk á báðum þessum sviðum .
" 