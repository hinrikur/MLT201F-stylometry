Lögfræðin gefur röntgenmynd af samfélaginu .
Kalda og þurra röntgenmynd , en mjög skíra .
Hún er fínn grunnur fyrir rithöfund , " segir Halldór Armand Ásgeirsson .
Hann þekkir þessa heima , útskrifaðist sem lögfræðingur í ársbyrjun 2012 en hefur síðan einbeitt sér að skriftum ; nýverið kom út hans fyrsta skáldverk , Vince Vaughn í skýjunum .
En ætti hann ekki að vera kominn í arðbæra innheimtuþjónustu á einhverri lögmannsstofunni , eins og margir nýútskrifaðir lögfræðingar , í stað þess að skrifa sögur ? " Það gæti vel verið spennandi að vinna einn daginn við lögfræði , " svarar hann .
" Mér finnst lögfræðin afar áhugavert fag en hafði þó aldrei í huga að gera hana að starfsferli .
Satt best að segja var fátt ákveðið hvað það varðar .
En mér finnst þetta þó góður grunnur fyrir skrifin .
" Halldór segir agann sem lögfræðinemar þurfa að tileinka sér til dæmis nýtast rithöfundi vel .
" Minn skáldskapur er ekki lögfræðilegur á neinn hátt en hinsvegar finnst mér lögfræði vera mjög bókmenntalegt fag .
Þegar maður er farinn að lesa dóma daginn út og inn , þá má alveg líta á þá sem ótrúlega framúrstefnuleg bókmenntaverk .
Allt eru þetta sögur en þær eru faldar bak við kalt stofnanamál .
Það er áhugavert að ímynda sér hvernig fólkinu sem á í hlut líður , því það er ekkert sagt um það .
Allt er þulið upp á eins kaldan og afstöðulausan hátt og hægt er – mér hefur þótt það sjarmerandi .
" Blaðamennskan svakalegur skóli Frumraun Halldórs Armands á ritvellinum var leikritið Vakt sem sýnt var í Norðurpólnum árið 2010 .
Fyrr á þessu ári fékk hann síðan nýræktarstyrk Miðstöðvar íslenskra bókmennta fyrir nýju bókina .
" Í bókinni kynnist lesandinn tveimur aðalpersónum , annarsvegar menntaskólastelpu sem vinnur við sundlaug í Reykjavík og hinsvegar ungum manni sem vinnur við að kynna lottótölurnar í sjónvarpi .
Bókin fjallar meðal annars um þennan ofurtengda veruleika sem við lifum í – hún verður fræg á netinu í gegnum myndband sem hún tekur upp í vinnunni og hann verður alræmdur á Íslandi eftir að hafa dreymt ljóð sem hann skilur ekki , " segir Halldór þegar spurt er um bókina sem hefur hlotið góða dóma .
Hann hefur síðustu misserin setið við skriftir í Lundúnum , þar sem hann er búsettur .
" Ég man ekki hvenær ég byrjaði fyrir alvöru að skrifa en það var einhvern tíma meðan ég var í Háskólanum .
Þá skrifaði ég leikrit og það þróaðist út í langar smásögur .
" Þrátt fyrir að leikrit hafi verið hans fyrsta viðfangsefni , segist Halldór ekki viss um að hann muni gera meira á því sviði .
" Margir vina minna eru leikarar og þeir hvetja mig til að stefna í þá átt .
En ég held að sagnaskáldskapur sé meira mitt svið .
Ég byrjaði reyndar að leika mér að því að skrifa þegar ég var unglingur og það voru einhverskonar leikrit , grínleikrit .
Bókmenntaáhuginn kom seinna .
Ég var ekki barn sem hékk á bókasöfnum .
" Skrif og líf í heimi frásagna og orða standa Halldóri þó nærri .
Sverrir Þórðarson , afi hans , var einn kunnasti blaðamaður landsins og starfaði áratugum saman á Morgunblaðinu , rétt eins og Ásgeir faðir hans sem lengi var fréttastjóri erlendra frétta .
Hafði það áhrif ? " Eflaust , þegar ég hugsa um það .
Eins var mikill íslenskuáhugi í móðurfjölskyldunni .
Ég ólst ekki upp í miklu bókmenntaumhverfi en í pælingum um texta og stíl .
" Halldór fór síðar að starfa sem blaðamaður á Morgunblaðinu með námi .
" Það er svakalegasti skóli sem ég hef farið gegnum ! " segir hann brosandi .
" Ég vissi ekki neitt um neitt og það er ekki nægilega sterkur frasi að mér hafi verið hent út í djúpu laugina þegar ég byrjaði sem blaðamaður .
Réttara er að segja að mér hafi verið hent út í sjó með hendurnar bundnar fyrir aftan bak .
En það var mjög góð reynsla að þurfa að fást við heima sem ég hef ekki hundsvit á , eins og að hringja í sjómenn úti á miðum og fá upp úr þeim fréttir sem ég skildi ekkert í ...
Ég er feiminn náungi og þurrfti að yfirstíga það hratt sem blaðamaður .
Mér fannst meira að segja óþægilegt að hringja og panta pitsu .
" Sýna hvað það er að vera mennskur Halldór segir útgáfu bókarinnar hafa borið brátt að og eflaust hafi nýræktarstyrkurinn hjálpað þar til .
" Það er skrýtið að fara frá því að sitja mánuðum saman úti í London og skrifa fyrir tómið , og eins og hendi sé veifað er fjöldi manns farinn að vinna í því að koma bókinni út .
Það eru mikil umskipti .
" Hann segir að sem nýr höfundur á markaði velti hann fyrir sér hvernig megi telja fólki trú um að það eigi að taka upp bók og lesa , þegar allir eru með netið við höndina .
" Netið veitir tafarlausa afþreyingu , lofar að vera alltaf skemmtilegt og auðvelt .
Mér finnst ég þurfi að geta svarað því hvers vegna fólk eigi að lesa bækur í staðinn fyrir að hanga á netinu .
" Og er hann með svarið ? " Ég get ekki talað fyrir aðra en ég held að það sama eigi við um andlega hluti og líkamlega , að ef fólk þurfi að hafa eitthvað fyrir hlutunum þá hljóti það umbun erfiðisins .
Það þarf að hafa fyrir góðum bókmenntum og listum , það þarf einbeitingu og þolinmæði að sjá hluti fyrir sér en ekki bara sjá þá .
Sjálfur dái ég netið og möguleika þess .
En netið krefst einskis af okkur vegna þess að það veit fyrirfram hvað við viljum sjá á yfirborðinu og færir okkur það svo á silfurfati .
" You might also like ...
" og allt það .
Bækur geta hins vegar dýpkað tilveruna með því að neyða mann til að horfast í augu við eitthvað annað en staðfestingar á eigin lífsviðhorfum og það sem manni finnst auðvelt , þægilegt og gaman .
Þannig sýna þær okkur hvað það er að vera mennskur .
" 