Þórður Guðnason í Köldukinn er fjallmaður af Guðs náð .
Í tæpa fjóra áratugi hefur hann smalað Landmannaafrétt , verkefni sem hann nálgast sem hverja aðra keppni .
Og nú er hann orðinn aðalsöguhetja í bók , Fjallalandi eftir Ragnar Axelsson .
Texti : Orri Páll Ormarsson orri@mbl.is Myndir : Ragnar Axelsson rax@mbl.is Í landi Köldukinnar í Holtum er álagablettur , Kaldólfsleiði .
Bletturinn sker sig úr á túninu , ósleginn enda harðbannað að valda þar raski .
Hvers vegna ætli það sé ? Á álagablettum hvílir helgi , samkvæmt íslenskri þjóðtrú , og ef helgin er rofin verður einhver óskundi .
Enginn veit fyrir víst hvers vegna helgi hvílir á téðum bletti en Þórður Guðnason fjallmaður hefur heyrt að það sé vegna þess að gamall bóndi sem eitt sinn bjó í Köldukinn , Kaldólfur , hafi verið lagður þar til hinstu hvílu .
Í aldarfjórðung hefur Ragnar Axelsson ljósmyndari , RAX , fylgt smalamönnum eftir á Landmannaafrétti .
Afraksturinn getur nú að líta í bókinni Fjallalandi , þar sem Þórður í Köldukinn er í forgrunni .
Í máli jafnt sem myndum .
" Ég var fjóra smaladaga á Auðkúluheiði í fyrra og á seinni hluta annars dags fór mér að líða eitthvað undarlega .
Þá áttaði ég mig á því að engar myndir höfðu verið teknar af mér í ferðinni .
Það vantaði RAX .
Ég hef aldrei skilið hvers vegna hann hefur tekið svona margar myndir af mér , " segir Þórður þegar við erum sestir við eldhúsborðið í Köldukinn .
Hans vandamál , ekki mitt – Eitthvað hlýtur RAX að sjá í þér .
" Það má vel vera en ég lít frekar á það sem hans vandamál en mitt .
" – Hefur myndatakan einhvern tíma truflað þig ? " Nei , ég er ýmsu vanur .
Það var byrjað að skrifa um mig í blöðin þegar ég kom tíu ára gamall með kálfskratta á landbúnaðarsýningu í Reykjavík .
Þegar ég fór fyrst á fjall , sautján ára , var Guðlaugur Tryggvi Karlsson með í för en hann var á þeim tíma að gera kvikmynd um Landmannaafréttinn .
Hann var með okkur í þrjú skipti .
Eftir það kom Kristinn Benediktsson ljósmyndari og myndaði í gríð og erg , síðan RAX .
Þannig að maður þekkir ekkert annað , myndataka er partur af fjallferðinni .
" – Hefurðu fengið einhver viðbrögð við bókinni ? " Já , töluverð .
Vænst þykir mér um ummæli minnar fyrrverandi , Margrétar Eggertsdóttur , sem var viðstödd útgáfuhófið í Hörpu .
Sjálfur komst ég ekki , var á fjöllum .
Mikið var um dýrðir og fjölmenni .
Þegar hófinu var lokið hringdi Magga , sem er ekki kona margra orða , í mig og sagði : " Þetta snerist dáldið um þig .
" " Sé alltaf eitthvað nýtt – En hvað er það við fjöllin , hvers vegna unir þú hag þínum svo vel þar ? " Það eru fjárleitirnar .
Ég hugsa að ég myndi aldrei nenna að ganga á fjall án þess að vera í fjárleit .
Sumir keppa í íþróttum af ýmsu tagi .
Ég keppi í smalamennsku .
Það er alltaf nýtt verkefni , ný áskorun .
Að smala svona erfitt land , eins og Landmannaafréttinn , við misjafnar aðstæður er að stóru leyti hópvinna .
Byggist á því að fólk vinni saman .
Stundum þarf maður samt að treysta á sjálfan sig .
" – Drakkstu smalamennskuna í þig með móðurmjólkinni ? " Ekki get ég sagt það .
Pabbi fór aldrei á fjall , ekki heldur mamma .
Þau hafa allt önnur áhugamál en ég .
Kúabúskap og skógrækt .
Afar mínir höfðu hins vegar báðir gaman af hrossum og gott lag á þeim .
" – Er það alltaf sama tilhlökkunin að fara á fjall ? " Já , það er alltaf jafn merkilegt að fara í leitir .
Þegar ég fór í fyrsta skipti sagði Haraldur í Hólum , sem var margreyndur fjallmaður , mér að það væri alveg sama hversu oft hann færi á fjall , hann sæi alltaf eitthvað nýtt .
Þetta þótti mér á þeirri stundu ótrúlegt en var fljótur að sannfærast um að Haraldur hafði á réttu að standa .
Ef það er til einhver sannleikur um Landmannaafréttinn þá er þetta hann .
" Fæddur á uppgangstímum Þórður Guðnason fæddist árið 1957 á bænum Þverlæk í Rangárþingi ytra .
Elstur fimm barna hjónanna Guðna Guðmundssonar og Margrétar Þórðardóttur sem enn búa á Þverlæk .
Búskapinn hafa þau hins vegar eftirlátið bróður Þórðar , Guðmundi Kristni .
Hinn bróðir Þórðar , Þröstur , leggur líka stund á búskap í sveitinni .
Systurnar tvær , Ásdís og Friðgerður Helga , sinna öðru .
Þegar Þórður segist vera fæddur á Þverlæk meinar hann einmitt það .
Hann leit fyrst dagsins ljós heima á bænum .
" Arndís á Fosshólum tók á móti mér .
" Margir Sunnlendingar kannast eflaust við hana .
Þetta voru miklir uppgangstímar þar um slóðir eftir langvarandi hokur .
" Landsveitin er ofboðslegur harðbali frá náttúrunnar hendi .
Bændur voru löngum ánægðir ef eitthvað af fénu drapst úr hor á vorin .
Þá höfðu þeir ekki notað of mikið hey .
Í þá tíð voru bara tvö tryggingarkerfi í þessu landi , hey og fiskur .
Afi var þrettán vertíðir á togurum til að geta keypt Þverlæk á fjórða áratug síðustu aldar .
1944 vildi hann selja og auglýsti jörðina í útvarpinu .
Ekki ein einasta fyrirspurn barst .
Ekki þótti eftirsóknarvert að stunda búskap hér , " segir Þórður .
Lífsgæðin jukust með mjólkinni Vatnaskil urðu hins vegar um 1950 þegar Rangæingar byrjuðu að leggja mjólk inn í Mjólkurbú Flóamanna .
Eftir það varð mjólkurframleiðsla mjög mikilvægur þáttur í búskapnum og jók lífsgæðin til muna .
Ekkert rafmagn var í sveitinni á þessum árum og Þórður minnist þess að hafa handmjólkað kornungur í fjósinu við skímuna frá olíuluktinni .
Upp úr 1960 kom rafmagnið og fljótlega eftir það hélt mjaltavélin innreið sína .
Það var mikil bylting .
Ekki má heldur vanmeta áhrif öflugri landbúnaðarvéla og tilbúins áburðar .
Á fyrri hluta tuttugustu aldar breyttist húskostur líka mjög mikið .
" Ég man vel hvað afi var glaður þegar hann gat rifið síðasta torfkofann á Þverlæk sem hann þurfti að skríða inn í á fjórum fótum , " segir Þórður .
Eigi að síður sáu sumir fortíðina í hillingum .
" Allt var betra í gamla daga , sólin var meira að segja bjartari .
Það vekur óneitanlega upp spurningar um sjónina í þessu fólki .
" Hann glottir .
Eins og 17. júní-blaðra Þórður var staðráðinn í að verða bóndi .
Vann fyrst hjá foreldrum sínum á Þverlæk en snemma á níunda áratugnum hóf hann búskap í Köldukinn .
Bjó þar í um tvo áratugi .
" Þetta gekk ágætlega til að byrja með , " segir hann .
" En síðan fjaraði hratt undan sauðfjárbúskap á Suðurlandi .
Það var eins og að horfa á loftið fara úr 17. júní-blöðru .
Ég þrjóskaðist við og upp úr 2000 fór ég að vinna með búskapnum til að halda mér á floti en þegar það dugði ekki til heldur gekk ég út úr þessu .
" – Var það ekki erfitt ? " Treginn var liðinn hjá þá .
" Eftir að Þórður brá búi vann hann um tíma við torf- og grjóthleðslu á Hellu .
Þaðan lá leið hans til höfuðborgarsvæðisins , þar sem hann starfaði fyrst við smíðar og síðan á lager hjá fyrirtæki í matvælaframleiðslu .
" Ég upplifði það ekki sem neitt sérstakt sjokk að flytja suður enda lít ég á höfuðstaðinn sem úthverfi frá Köldukinn , " segir hann sposkur .
Í þessu samhengi rifjar hann upp söguna af því þegar Einar Benediktsson athafnamaður og skáld , sem þá bjó á herragarði skammt frá Lundúnum , kom heim til að kaupa tvo reiðhesta .
Klárarnir fóru utan með skipi og fullorðinn íslenskur sveitamaður með þeim .
Vegna misskilnings kom enginn að taka á móti þeim og reið maðurinn því bara sem leið lá heim á herragarð skáldsins .
Varð þar mikill pilsaþytur og manninum bornar góðgjörðir .
Að því búnu kom upp heimsborgarinn í skáldinu sem spurði : " Hvernig leist þér nú á Lundúnaborg , maður minn ? " Maðurinn tók í nefið og sagði rólega : " Séð hefur maður nú annað eins .
" Skólaball breytist í ballettsýningu Eftir sjö ár á mölinni neyddist Þórður til að hætta lagervinnunni vegna slæmsku í baki .
Þá flutti hann aftur austur í Köldukinn , þar sem Margrét Eggertsdóttir , fyrrverandi eiginkona hans , stýrir nú búi .
Á veturna er hann aðallega í hrossavinnu fyrir austan og tvö síðustu sumur hefur hann unnið hjá Íshestum .
Það eru fjallaferðir , nema hvað ? Farið er frá Kjóastöðum í Biskupstungum , yfir Auðkúluheiði að Mælifellsrétt í Skagafirði og aftur til baka .
Mest tuttugu manns í hóp .
Vika í það heila .
Þórður segir Íslending varla sjást í þessum ferðum .
Mest er um fólk frá meginlandi Evrópu en líka Breta , Bandaríkjamenn og Norðurlandabúar .
Allt vant hestafólk .
" Annað væri óðs manns æði , " segir Þórður .
" Það er ekkert grín fyrir óvana að hossast á hestum í sex daga á íslenskum fjöllum .
" Margt af þessu fólki er þó í fyrsta sinn að koma á bak íslenskum hestum .
" Allir byrja rólega en Hjalti Gunnarsson á Kjóastöðum hefur algjöra náðargáfu þegar kemur að því að sjá reiðmanninn í hverjum og einum .
Á öðrum eða þriðja degi setur hann fljúgandi töltara undir þá bestu og þeir sitja eins og elstu karlarnir sem ég reið út með í gamla daga .
Það er ótrúlegt að horfa upp á venjulegt skólaball breytast í ballettsýningu .
" Hann brosir .
Lifir sér til gamans Þórður segir hina erlendu gesti umgangast hrossin af aðdáunarverðri virðingu .
" Það hefur verið mjög gaman að kynnast þessu fólki .
Margir safna jafnvel lengi fyrir svona ferð og eru staðráðnir í að njóta hverrar mínútu .
Lifa sér til gamans , eins og Björn á Löngumýri sagði .
Það eru forréttindi að umgangast slíkt fólk og vera með því á fjalli .
" Spjallinu er lokið og Þórður býðst til að fara með mig að skoða gömlu Landréttirnar sem lögðust af við Heklugosið 1980 .
Þaðan á hann margar góðar minningar .
Því miður verð ég að afþakka gott boð .
Þannig er nefnilega mál með vexti að ég á brúðkaupsafmæli og verði ég ekki kominn í bæinn fyrir kvöldmat til fundar við frúna gæti ég átt á hættu að sofa um sinn á sófanum í stofunni .
Þórður sýnir þessu að vonum skilning og fer í kveðjuskyni með þessa gömlu vísu : Eftir kjag um kirkjugólf , klukkan átta fóru að hátta .
Vöknuðu aftur tíu og tólf , tvö og fjögur , sex og átta .
