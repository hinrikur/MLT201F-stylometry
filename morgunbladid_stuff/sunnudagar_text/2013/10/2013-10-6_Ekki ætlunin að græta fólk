Ég hef margoft komið til Íslands á sl. fimmtán árum og á þeim tíma sett upp , að ég held , sex sýningar .
Eftir fyrstu heimsóknina vissi ég reyndar ekki hvort ég ætti afturkvæmt sökum þess að sýningin mín , Masculine mysteries , sem sýnd var í Norræna húsinu , fékk svo skelfilega útreið hjá gagnrýnanda Morgunblaðsins að ég skammaðist mín alla leiðina heim til Noregs .
En sem betur fer átti ég afturkvæmt , því mér finnst alltaf jafn gaman að koma hingað , " segir norski danshöfundurinn Jo Strømgren þegar blaðamaður nær tali af honum í stuttu stoppi hans á landinu rúmum mánuði fyrir frumsýningu .
Strømgren er heimsþekktur danshöfundur sem einnig starfar sem leikskáld og leikstjóri .
Hann hefur unnið með fjölda dansflokka og verk hans verið sýnd í yfir fimmtíu löndum víðs vegar um heiminn .
Nýjasta uppsetning hans er Sentimental again sem Íslenski dansflokkurinn frumsýnir á Stóra sviði Borgarleikhússins föstudaginn 11. október nk. Strømgren hefur unnið með Íd áður því hann samdi m.a. Kraak 1 og Kraak 2 fyrir flokkinn árið 2001 og Grímuverðlaunaverkið Kvart árið 2008 .
Auk þess samdi hann og leikstýrði dansleikhúsverkinu Ræðismannaskrifstofunni fyrir Leikfélag Reykjavíkur árið 2007 .
Aðspurður um Sentimental again segist Strømgren í verkinu vinna markvisst með tilfinningasemina .
" Nú á tímum er fólk svo hrætt við hvers kyns tilfinningasemi og þess vegna langar mig til þess að skoða þetta fyrirbæri nánar án þess að menn fari hjá sér .
Fólk grætur vissulega yfir bíómyndum , en aðeins í laumi og flýtir sér að þurrka tárin áður en ljósin kvikna og vill ekki kannast við tilfinningar sínar , " segir Strømgren .
Spurður hvort markmið hans sé að græta áhorfendur Íd hlær Strømgren dátt og svarar svo : " Nei , það er ekki markmiðið í sjálfu sér , en hver veit hvað gerist .
Maður veit aldrei yfir hverju fólk grætur .
" Hugsandi flytjendur áhugaverðari Inntur eftir því hvort nýjasta dansverk hans sé tæknilega krefjandi fyrir dansara Íd segist Strømgren frekar vilja orða það sem svo að það taki á tilfinningalega .
" Í fyrri sýningum mínum hjá Íd hefur ríkt mikill hraði og verkin verið mjög tæknilega krefjandi líkamlega .
Segja má að ég sé að leita á ný mið núna , því að þessu sinni geri ég mun meiri kröfur til dansaranna tilfinningalega .
" Sem fyrr segir hefur Strømgren starfað sem leikstjóri á seinustu árum við góðan orðstír og því liggur beint við að spyrja hvort hann nýti sér reynslu sína úr leikhúsinu þegar kemur að því að semja dansverk .
" Já , í þeim skilningi að ég krefst þess að dansarar mínir deili tilfinningum sínum .
Reynslan hefur jafnframt kennt mér að öll sviðslist verður betri ef flytjandinn er hugsandi vera , þ.e. áhorfendur þurfa að finna að hreyfingin , tóninn eða orðin séu flutt af einhverri ástæðu en ekki aðeins af gömlum vana .
Í nútímadansi er sjaldan gerð sú krafa til flytjenda að þeir sýni hugsun að baki hreyfingunni og persónulega finnst mér slíkur dans leiðinlegur .
Ég gæti þess þó vandlega að dansverk mín verði ekki of leikhúsleg því ég vil halda þeim aðskildum frá dansleikhúsverkum mínum , " segir Strømgren og leggur ríka áherslu á að dans sé ekki leiklist .
Í framhaldi af þessu liggur beint við að spyrja Strømgren hvort honum finnist nauðsynlegt að dansverk miðli skýrri sögu .
" Í dag er ekki í tísku að nútímadansverk miðli skýrri sögu .
Mér finnst spennandi að fylgja ekki tískunni og leyfi mér óhikað að vera gamaldags og trúr sjálfum mér .
Með því að vera ekki svalur verð ég flottur , " segir Strømgren og hlær Blint stefnumót í plötubúð Spurður hvert hann sæki sér innblástur að dansverkum sínum segir Strømgren ekkert launungarmál að tónlistin sé hans helsti innblástur .
" Ég fer þannig ekki í rannsóknarferðir til Balí eða hangi inni á bókasafni , heldur safna ég plötum .
Í einni Íslandsferð minni kynntist ég tónlist Hauks Morthens og hef síðan notað hana mjög mikið í verkum mínum erlendis .
Það er alltaf jafn magnað að sjá hversu djúpt söngur hans snertir við fólki , en ég hef iðulega séð fólk fella tár yfir flutningi hans , " segir Strømgren og tekur fram að sér finnist gaman að nota í verkum sínum tónlist sem sárafáir ef nokkrir þekkja .
" Sama er uppi á teningnum núna , því í Sentimental again , nota ég tónlist sem rússneski söngvarinn Pjotr Leschenko syngur , en upptökurnar eru frá því fjórða og fimmta áratug seinustu aldar , " segir Strømgren og tekur fram að enginn utan Rússlands hafi heyrt Leschenkos getið .
" Meira að segja Rússum finnst ég svolítið skrítinn þegar kemur að tónlistaráhuga mínum .
" Spurður hvernig hann sjálfur hafi kynnst tónlist Leschenkos segist Strømgren hafa farið á blint stefnumót í plötubúð .
Þegar blaðamaður hváir útskýrir Strømgren : " Í dag kaupa flestir tónlistina sína í gegnum Netið , en hér áður fyrr fór maður alltaf í plötubúð og gat þá látið koma sér á óvart .
Mér finnst gaman að kaupa plötur listamanna sem ég þekki ekki .
Það var þannig sem ég kynntist tónlist Hauks Morthens .
Eina ástæða þess að ég keypti plötuna hans var að mér fannst myndin á umslaginu skemmtileg , en þar er Haukur brosandi í fínum jakkafötum , " segir Strømgren og tekur fram að hann sé forfallinn plötusafnari og hafi safnað í allmörg ár .
Hugmynd sem varð að raungera " Ég ferðast mikið vinnu minnar vegna og er forvitinn að eðlisfari .
Æti ég hafi ekki lagt leið mína til Rússlands a.m.k. tuttugu sinnum .
Ég hef því núorðið sterk tengsl við Rússland og finnst ég jafnvel vera rússneskur að hluta .
Mér fannst því skjóta skökku við þegar gagnrýnandi Morgunblaðsins sakaði mig um rasisma í garð Rússa í uppfærslu minni á Ræðismannsskrifstofunni hjá Leikfélagi Reykjavíkur fyrir nokkrum árum .
Það var alröng greining að mínu mati .
" Eins og fyrr sagði náði blaðamaður tali af Strømgren rúmum mánuði fyrir frumsýninguna , en hann var þá í löngu helgarstoppi og átti ekki von á að koma aftur fyrir frumsýningu , sem helgast af því að hann er önnum kafinn listamaður .
" Ég var búinn að skipuleggja verkefni vetrarins þegar við Lára [ Stefánsdóttir , listrænn stjórnandi Íd ] hittumst yfir kaffibolla í Þýskalandi .
Hún hafði orð á því að gaman væri að fá mig til að semja nýtt verk og þar kviknaði hugmynd að uppsetningu sem varð hreinlega að verða að veruleika þó að það væri mikið púsluspil að koma því í framkvæmd .
Sem betur fer eru dansarar Íd mjög duglegir að læra sporin af upptökum sem þýðir að þeir kunna næstum verkið þegar ég mæti á staðinn og þá er hægt að vinna með túlkunina og framsetninguna , " segir Strømgren sem nú hefur í nógu af snúast við að undirbúa fyrstu óperuuppsetningu sína .
" Ég er að fara að leikstýra og semja sviðshreyfingar í Orfeusi og Evridísi eftir Gluck hjá Norsku óperunni sem frumsýnd verður 17. október , " segir Strømgren og tekur fram að hann bindi enn vonir við að geta mætt á frumsýninga .
