Plötusnúðurinn og viðskiptafræðineminn Natalie G. Gunnarsdóttir var eini kvenkyns þátttakandinn í plötusnúðakeppninni Movida Corona sem fór fram á Ibiza á dögunum .
Natalie er nú snúin heim aftur en hún komst í undanúrslit keppninnar og var því ein af þeim sem spiluðu á klúbbnum Pacha en klúbburinn er einn af þeim stærstu í heiminum og má meðal annars finna í Bandaríkjunum , Bretlandi , Brazilíu , Ástralíu , Þýskalandi , Spáni og fleiri stöðum .
" Það fannst öllum mjög áhugavert að það væri stelpa að taka þátt og í raun voru allir steinhissa á því , " segir Natalie sem átti von á að því að fleiri stelpur tækju þátt í keppninni .
" Það var frekar mikil karlastemning þarna svo það var gott að geta vegið aðeins upp á móti því " .
Fékk hvatningarorð og hrós Natalie átti ekki von á því sem mætti henni á litlu partíeyjunni í Miðjarðarhafinu en gríðarlega mikið var lagt í keppnina og umstang í kringum hana .
Hún segir upplifunina ómetanlega .
" Þetta var ótrúlegt .
Það var 21 keppandi alls staðar að úr heiminum að taka þátt og þeir flugu með alla út og sáu um hótelið , auk þess að hver keppandi mátti taka einn félaga með sér .
Þetta var rosalega flott allt saman " .
Steve Hulme , er þekkt nafn í bransanum og sér hann meðal annars um að bóka plötusnúða fyrir Pacha á Ibiza og vinnur hjá plötufyrirtæki Pacha .
Hulme kom á tal við Natalie og hrósaði henni fyrir framúrskarandi samsetningu á tónlist .
" Hann kom sérstaklega til mín til að segja mér hversu ánægður hann væri með lagavalið hjá mér .
Ég fór frekar sátt frá honum með hvatningu og ýmis heillaráð í farteskinu , " segir Natalie .
Meiri virðing erlendis Margir spurðust fyrir um hvort tónlistin sem Natalie spilaði væri mikið spiluð á Íslandi og vakti það athygli .
" Ég var ákveðin ímynd þarna fyrir íslenska plötusnúðamenningu og þegar ég sagði að tónlistin væri svona á mörgum skemmtistöðum hér heima voru allir mjög spenntir að heimsækja Ísland og sögðust vilja skoða íslenska plötusnúða betur , " segir hún .
" Það er gaman að koma í umhverfi þar sem borin er mikil virðing fyrir þessu starfi sem plötusnúður .
Fólkið þarna gerir sér grein fyrir því að góður plötusnúður er gulls ígildi og alveg það mikið að lagt er upp úr því að halda svona veglega keppni og fara í gegnum þetta ferli til að finna frábæran plötusnúð , því það eru þeir sem eru að fara að hala inn peninga fyrir staðinn .
Þarna er ekki verið að biðja þig að fara á youtube að leita að einhverju lagi fyrir hlustendur .
Maður finnur svolítið fyrir því hérna heima .
Það eru miklar pælingar á bakvið til að setja saman góða tónlist , þetta snýst ekki um að ýta bara á play " .
Natalie segir íslenska plötusnúða eiga fullt erindi að spila erlendis en þó skorti vettvang fyrir þá .
" En ég tel að íslenskir plötusnúðar alveg eins og íslenskir tónlistarmenn séu góð útflutningsvara .
Ég er mjög ánægð með íslensku plötusnúðamenninguna og eftir að hafa komið þarna og heyrt svona þverskurð af tónlistinni þá veit ég að það eru rosalega góðir hlutir að gerast hér hjá plötusnúðum , sem er mjög sterkt .
Keppnin er kjörin fyrir plötusnúða til að spreyta sig áfram og fá tækifæri til að fá þessa reynslu .
" Movida Corona Movida Corona er stærsta plötusnúðakeppni í Evrópu og fer hún fram á litlu partíeyjunni Ibiza á Spáni .
Keppnin fór fyrst fram árið 2008 og fer sífellt stækkandi í umsvifum .
Með keppninni er leitast við að finna besta plötusnúðinn í Evrópu en þrátt fyrir að vera í Evrópu fá önnur lönd að taka þátt , svo sem Mexíkó .
Plötusnúðurinn sem sigraði í fyrra , Remi Nordhaug frá Noregi , hefur nú þegar spilað nokkrum sinnum á einum stærsta skemmtistað í heimi , Pacha , og þykir það mikill heiður enda er Pacha mikið veldi og meðal annars er staðurinn með plötufyrirtæki .
