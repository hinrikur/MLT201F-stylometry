Í vikunni komst glænýr peningaseðill að andvirði tíu þúsund krónur í fréttirnar fyrir það vera kominn í umferð .
Skömmu eftir fréttir um tilkomu seðilsins bárust fregnir af því að seðillinn góði passaði alls ekki í algeng seðlaveski .
Reynist hann vera heilum sjö millimetrum lengri en hálfdrættingur hans fimm þúsund króna seðillinn .
Fréttin af lengd seðilsins og misræmi við seðlaveski var mest lesna fréttin á fréttavef RÚV á föstudag .
Óvíst er fyrir hve stóran hluta þjóðarinnar þetta vandamál er raunverulegt í daglegu lífi .
Kortanotkun er óvíða meiri en hér á landi .
Við notum peningaseðla ekkert sérlega mikið yfirhöfuð .
Þar að auki er rassvasabókhald þjóðarinnar vel þekkt og því ekki mikil von til þess að nýi seðillinn rati rennisléttur í vönduð leðurveski nema í örfáum tilvikum .
Fréttir af ríflegri lengd nýja seðilsins vekja mann til umhugsunar .
Vandamálið : " Peningarnir mínir passa ekki í veskið ! " er einhvern veginn ekki það mest aðkallandi hjá hinum dæmigerða nútímamanni .
Þetta er miklu frekar skemmtileg furðufrétt eða einhvers konar ekkifrétt .
Þó er auðvitað engin ástæða til annars en að hafa gaman af .
En kannski ættu fjölmiðlar bara að ganga alla leið með málið .
Hægt væri að finna viðmælendur sem segðu frá vandræðum sínum við að koma seðlinum í veskið .
Myndirnar sem fylgdu fréttunum gætu verið af áhyggjufullu fólki sem væri jafnvel gráti næst yfir veskisóláni sínu .
Og þó ...
líklega er vænlegra að lesa viðtöl við fólk sem hefur frá einhverju að segja .
Eins og aðrar helgar vonum við að tekist hafi að reiða fram áhugavert efni í blaðinu sem nærir andann og léttir lundina .
