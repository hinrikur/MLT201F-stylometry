Bókafélagið Uppheimar mun gefa út bækur í nýjum flokki þýddra heimsbókmennta .
Þegar er komið út heildarljóðasafn Tomasar Tranströmers í þýðingu Njarðar P. Njarðvík og nýjasta bókin er Klefi nr. 6 eftir Rosu Liksom í þýðingu Sigurðar Karlssonar , en bókin er tilnefnd til Bókmenntaverðlauna Norðurlandaráðs .
Á næstu vikum og mánuðum koma út í þessum flokki þýddra heimsbókmennta afar áhugaverðar bækur , þar á meðal hið marglofaða meistaraverk Sem ég lá fyrir dauðanum eftir William Faulkner í þýðingu Rúnars Helga Vignissonar .
Einnig koma út bækurnar Ó - sögur um djöfulskap eftir Færeyinginn Carl Jóhan Jensen í þýðingu Ingunnar Ásdísardóttur og Umskipti eftir Kínverjann Mo Yan , sem hlaut Nóbelsverðlaunin í bókmenntum 2012 , í þýðingu Böðvars Guðmundssonar .
Það er vonandi að íslenskir lesendur taki þessum bókum vel því ætíð er ástæða til að fagna þegar bókaforlög sýna metnað í útgáfu erlendra úrvalsverka .
