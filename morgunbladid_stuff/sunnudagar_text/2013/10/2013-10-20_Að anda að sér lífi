Qigong er ekki íþrótt og ekki trúarbrögð heldur lífsmáti , " segir leikarinn Gunnar Eyjólfsson en nýkomin er út bókin Gunnarsæfingarnar Qigong – Orka – Hugleiðsla – Heilsa .
Í bókinni eru kynnt grunnatriði í qigong en einnig eru svonefndar Gunnarsæfingar kynntar með skýringum , en þar er um að ræða qigong-æfingakerfi sem Gunnar þróaði og hópur fólks hefur stundað reglulega í tvo áratugi .
Í bókinni er einnig að finna hugleiðsluæfingar Gunnars .
Sömuleiðis er sagt frá vaxandi áhuga á hugleiðslu í heiminum og vitnað í erlendar tímaritsgreinar því til staðfestingar .
Qigong er ævaforn leið til að efla lífsorkuna , stuðla að vellíðan og auka heilbrigði .
Aflinn , félag qigong-iðkenda á Íslandi , gefur bókina út en það var stofnað árið 2002 til að stuðla að kynningu á qigong og efla samstöðu iðkenda á Íslandi .
Gunnar er fyrst spurður hvernig hann hafi komist í kynni við qigong .
" Einstakur maður , Clifford Turner , varð áhrifavaldur í lífi mínu þegar ég var í leiklistarnámi í RADA í London á árunum eftir seinna stríð , " segir hann .
" Turner kenndi þar framsögn og taltækni og þjálfaði einnig ýmsa fréttamenn á BBC og breska þingmenn .
Einn daginn kom ég í tíma til hans og þá hafði hann teiknað á töfluna mynd af manni sem stóð mjög hokinn .
Turner sagði við okkur nemendurna : " Allavega einn ykkar en sennilega tveir eða þrír eiga föður sem leit svona út þegar hann varð miðaldra , þetta eru neikvæðar erfðir .
" Síðan leit hann á mig , háan og grannan Íslendinginn , og sagði : " Það ert örugglega þú , herra Eyjólfsson , " og nefndi einnig tvo aðra .
Þetta var rétt hjá honum , faðir minn varð afar hokinn með árunum .
Þetta atvik hafði mikil áhrif á mig .
Við erum erfðir og áhrif .
Enn þann dag í dag er það þannig að um leið og ég geng út úr húsinu heima hjá mér rétti ég úr mér og segi : " Gunnar , þú ert strengjabrúða orkunnar og nú hjálpar hún þér yfir þröskuldinn .
Þakkaðu orkunni og réttu úr þér ! " Síðan liðu nokkur ár og ég fór á leiklistarnámskeið í New York .
Eftir nokkra daga kom einn kennarinn til mín og sagði : " Ég sé að þú hefur verið í RADA , kenndi Clilfford Turner þér ? " " Já , uppáhaldskennari minn , " sagði ég .
" Veistu að hann er qigong-maður ? " sagði hann .
" Hvað er það ? " spurði ég .
Hann tók mig með sér í heilsustöð þar sem menn komu saman , flestir af Asíukyni , og þar var æft qigong .
Ég fór að æfa með þeim en hætti því síðan um skeið en eftir erfið bakveikindi árið 1972 fór ég að æfa qigong að nýju .
Þar með var grunnurinn lagður að æfingunum sem kynntar eru í bókinni .
" Stjórn á sjálfum sér Segðu mér aðeins frá hugsuninni á bak við qigong ? " Qi er frumafl sem skapar allt í veröldinni og við lifum jafnlengi og við erum hlaðin qi .
Það er mikilvægt að anda að sér lífi .
Við grípum andann á lofti þegar við fæðumst og um leið grátum við – þetta er eina skiptið sem foreldrar gleðjast yfir því að heyra barn sitt gráta – svo geispum við golunni þegar við deyjum .
En meðan við drögum andann eigum við að horfast í augu við okkur sjálf .
Í qigong er stefnt að því að fullkomin sátt sé milli líkama og sálar , efnis og anda .
Með því að stunda qigong losar fólk sig við spennu sem er enginn vandi ef fólk gengur orkunni á hönd .
Qigong er þríþætt : Hugleiðslu-qigong , heilsu-qigong og bardaga- qigong .
Undirstaðan er agaður líkamsburður , öguð öndun og öguð hugsun .
" Hvað er átt við með bardaga-qigong ? " Bardaginn snýst ekki um það að leggja aðra að velli heldur að hafa stjórn á sjálfum sér .
Við látum stjórnast of mikið af neikvæðum áróðri , eins og því að við þurfum að eignast alls konar hluti .
Maðurinn er barn , erfingi orkunnar , og á að fara vel með þann arf .
Þegar maðurinn breytir um lífsstíl gerir hann sér grein fyrir ábyrgðinni sem fylgir því að vera manneskja sem er trúað fyrir gersemum eins og heilbrigðum skilningarvitum .
Það er svo auðvelt að brengla skilningarvitin með alls konar drullu sem verið er að ýta að ungu fólki í dag .
Ég skora á fólk sem reykir að drepa í sígarettunni og segja við sjálft sig : Þetta geri ég aldrei aftur .
Ef viljinn er til staðar þá er hægt að hætta .
Ég segi stundum við ungt fólk sem ég sé vera að reykja : " Kannt þú að búa til lungu ? " " Ha , kann ég hvað ? " er svarið .
" Þú ert að eyðileggja lungun með því að reykja ofan í þau á þínum aldri , " segi ég .
Ungmennið svarar stundum hortugt : " Þér kemur það ekkert við ! " Um daginn hringdi hins vegar ungur maður í mig og sagði : " Er þetta ekki Gunnar Eyjólfssson leikari , ég vildi láta þig vita að ég er hættur að reykja .
" Þetta er ekki eina símtalið sem ég hef fengið með sömu skilaboðum .
Ég bið fólk um að viðurkenna að við höfum ekki leyfi til að eyðileggja það sem við kunnum ekki að búa til .
Á meðan við kunnum ekki að búa til lungu eigum við ekki að reykja og meðan við kunnum ekki að búa til lifur eigum við ekki að demba í okkur brennivíni .
" Andartak eilífðarinnar Hversu mikilvæg finnst þér hugleiðsla vera ? " Qigong leysir úr læðingi hæfileika sem fólk hafði ekki hugmynd um að það byggi yfir .
Sá sem stundar qigong finnur fljótlega styrkleika sinn í orkunni .
En þá er það alveg eins og í trú , maður verður að fara alla leið og það gerir maður eingöngu gegnum hugleiðslu og öndun .
Við verðum að leggja rækt við öndunina meðan við lifum .
Sem leikari kynntist ég þessu vel .
Að tala er að virkja orku og leikari vinnur fyrir sér með því að flytja texta og túlka og þá er eins gott að öndunarfærin séu í lagi .
Með hverjum andardrætti þiggjum við líf en í hugleiðslu hættum við að hugsa og um leið verður allt svo skýrt .
Við teljum okkur vita allt en þekking okkar er mjög takmörkuð .
Það er stöðugt verið að segja okkur að við þurfum að eignast þetta og hitt og þessi eftirsókn eftir efnislegum gæðum skapar öfund .
Við horfum yfir til nágrannans og hugsum : Jæja , það er aldeilis að sumir hafa það gott .
Fólkið þarna hinum megin var að fá sér nýjan bíl eftir að vera nýkomið úr enn einni utanlandsferðinni ...
Við stjórnumst um of af neikvæðum tilfinningum og áróðri .
Að hugleiða er að hætta að hugsa .
Á hverjum morgni stend ég fyrir framan spegilinn og horfist í augu við sjálfan mig og spyr : Hver ertu ? Ég anda að mér og hætti svo að anda um stund .
Það að hætta að anda er mjög þýðingarmikið og maður á ekki að óttast það .
Ég anda svo rólega að mér .
Þetta geri ég þrisvar sinnum .
Andartak eilífðarinnar nefnist það þegar maður hættir að anda .
Það er öruggt að öll eigum við eftir að upplifa andartak eilífðarinnar þegar við kveðjum þennan heim .
" Langrækni skilar engu Hvert heldurðu að sé viðhorf heilbrigðisstétta til qigong ? " Undanfarin ár hefur áhugi á qigong aukist á Vesturlöndum og heilbrigðisstarfsmenn eru að átta sig æ betur á því að hugleiðsla skilar árangri og frá þessu er sagt í bókinni .
Frá árinu 2007 hef ég leitt hugleiðslu hjá Krabbameinsfélagi Íslands og þangað kemur fjöldi fólks sem fengið hefur krabbamein .
Ég kenni þessu fólki það sem ég kann .
Ég hef sterkar taugar til Krabbameinsfélagsins en sextán ára varð ég einn af stofnendum þess .
Móðir mín dó þegar ég var fjórtán ára úr krabbameini og þá var ég sviptur þeim munaði að eiga góða móður .
Hún var yngst systkina sinna en dó fyrst þeirra og systur hennar tvær dóu einnig úr þessum sama sjúkdómi .
Ég var sextán ára gamall þegar ég sá auglýsingu um stofnun Krabbameinsfélags Reykjavíkur .
Það var eins og mamma talaði í gegnum mig og ég fór og skráði mig í félagið .
Mér hefur alltaf fundist ég eiga dálítið í þessu félagi .
" Heldurðu að qigong geri fólk að aðeins betri manneskjum ? " Ein lykilhugsun í qigong er að langrækni skili engu , eyði einungis orku okkar .
Hafir þú einhvern tímann sagt við einhvern í fjölskyldunni : " Farðu til fjandans , mér er sama þótt ég sjái þig aldrei aftur , " þá átt þú að koma til hans , jafnvel þótt það sé eftir fjörutíu ár , og segja : " Manstu ? Ég er kominn til að biðja þig að fyrirgefa mér .
" Kannski réttir viðkomandi fram höndina og segir : " Já , þótt fyrr hefði verið .
" En ef viðkomandi segir : " Nei , ég tala aldrei við þig aftur , " þá hefur þú öðlast frelsi frá langrækninni en hann er fastur í helsi hennar .
Við eigum að vera manneskjur friðar og kærleika .
" Hugleiðsla hjá starfsmönnum Google , Twitter og Facebook Í bókinni Gunnarsæfingarnar er sagt frá nokkrum greinum í virtum tímaritum þar sem fjallað er um aukinn áhuga manna á Vesturlöndum á hugleiðslu , þar á meðal grein sem birtist í tímaritinu Wired í júlímánuði árið 2013 .
Þar segir frá hugleiðslutímum sem starfsmenn Google sækja í höfuðstöðvum fyrirtækisins í Silicon Valley .
Á þessum námskeiðum er fólki kennt að horfast í augu við eigin tilfinningar og ná stjórn á þeim , og talið er að þannig verði það betri starfsmenn .
Hálfsmánaðarlega er síðan efnt til kyrrðarhádegisverðar þar sem borðað er saman í þögn .
Á svæði höfuðstöva netleitarrisans var nýlega reist völundarhús þar sem hægt er að stunda gönguhugleiðslu .
Meðal stofnenda Twitter og Facebook eru nokkrir sem hafa gert hugleiðsluæfingar að lykilatriði í nýjum fyrirtækjum sínum og efnt er reglulega til hugleiðslu í skrifstofum fyrirtækjanna .
