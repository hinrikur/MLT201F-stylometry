Áformum , ákvörðunum og aðgerðum yfirvalda er iðulega mótmælt af margvíslegum ástæðum .
Síðustu árin gerir stjórnsýslurétturinn beinlínis ráð fyrir þeim þætti og halda má því fram að hann ýti beinlínis undir hann .
Lýðræðinu til fyllingar Margvísleg fyrirmæli gilda um opinbera auglýsingu hvers konar áforma .
Lög krefjast kynningar og auglýsingar og gefa tiltekinn frest til athugasemda og andmæla og veita leiðbeiningar um hvernig skuli bregðast við slíku að formi til .
Lýðræðisskipulag valds nær ekki enn til meirihluta heimsbyggðarinnar nema í orði kveðnu .
Jafnvel þar sem lýðræðisreglur gilda eða eru sagðar gilda , hafa íbúar iðulega mjög ófullkomnar forsendur til að nýta sér slíkan réttt sinn .
Fátækt , menntunarskortur og jafnvel ólæsi eru ekki góður grunnur lýðræðisskipulags .
En í þeim löndum , þar sem lýðræðisskipun er fastari í sessi og forsendur traustari , þótti mönnum framan af sem hin lýðræðislega aðkoma almennings gæfi lýðræðislega kjörnum fulltrúum umboð til að fara sínu fram , innan marka laganna .
Þetta hefur verið að breytast hin síðari ár .
Þótt stjórnmálalegt lýðræðisskipulag sé mikilvægast , þá dugir það ekki til , eitt og sér .
Því er í lögum ýtt undir aðhald , á milli kosninga , með hinum lýðræðislega kjörnu stjórnvöldum .
Að langmestu leyti er það mjög jákvæð þróun .
Annmarkar eru þeir helstir að margar fyrirætlanir yfirvalda eru felldar í svo yfirþyrmandi form að aðrir en sérfræðingar standa frammi fyrir óskiljanlegu viðfangsefni .
Hið nýja aðalskipulag borgarinnar er gott dæmi um þetta , enda beinir það þróun borgarinnar í óbrúklegan farveg .
Hætt er við að það renni ekki upp fyrir borgarbúum fyrr en um seinan .
Annar annmarki er sá , að andmæla-farvegurinn er stundum heltekinn af fámennum hópi ákafafólks , sem kann að ná sínu fram með látum og hávaða , þótt ástæða sé til að ætla að þorri almennings styðji þau áform sem mótmælt er .
Hinir skipta líka máli Enn eitt þarf að athuga .
Fjölmargir eru í raun og verki enn þeirrar skoðunar að hinir lýðræðislega kjörnu fulltrúar eigi að hafa burði og þroska til að gæta hagsmuna borgaranna af ráðdeild og heilindum .
Kjósendur eigi , á milli kjördaga , að fá óáreittir að sinna því sem skiptir þá persónulega mestu á hverjum tíma : svo sem að koma sér þaki yfir höfuðið ; ná valdi á sínu starfi ; láta fjárhagslega enda ná saman ; standa við bakið á sínu ungviði eða þeim fjölskyldumeðlimum sem farnir eru að lýjast eftir sitt strit og þurfa stuðning og þar fram eftir götunum .
Það sé beinlínis ósanngjarnt að ætla fólki , sem hefur nóg með sig , svo mikið eftirlitshlutverk .
Stjórnmálamenn , hvort sem þeir starfa í sveitarstjórn eða á landsvísu , verða að hafa þann stóra hóp í huga .
Jafnvel þótt fyrirætlanir hafi verið kynntar og íbúafundir haldnir , þar sem hlutfallslega fáir mæta , afsakar það ekkert .
Þótt langflestir borgarar láti vera að setja sig inn í einstök mál og nota hina tilsniðnu aðkomu almennings , léttir það ekki skyldu af stjórnmálamönnum að gæta hagsmuna hans í hvívetna .
Framkvæmdir kveikja í mótmælendum Mótmæli gegn einstökum framkvæmdum eru hvað fyrirferðarmest og stundum hafa þau nánast einokað almenna umræðu í landinu um langa hríð .
Slík barátta verður gjarnan tilfinningaþrungin og þá eru stóru orðin og sveru yfirlýsingarnar skammt undan .
Baráttan gegn virkjun við Kárahnjúka var svo sannarlega þeirrar gerðar .
Nú stendur sú virkjun þar og hún og sú stóriðja sem var forsenda hennar hafa styrkt stoðir íslensks efnahagslífs þegar þess þurfti mikið við og auðvitað Austurland sérstaklega .
Einhverjir kynnu að halda því fram að öll hin miklu mótmæli hafi því verið til lítils , a.m.k. út frá sjónarmiðum þeirra sem voru þar virkastir .
En það er þó mikil einföldun .
Áhugi almennings og mikilvirkra baráttumanna , mat opinberra aðila á umhverfisáhrifum og fleira þess háttar hefur gjörbreytt því hvernig framkvæmdaaðilar nálgast slík verk .
Framkvæmdir eru því miklu náttúruvænni en ella , jafnvel þótt þær uppfylli ekki endilega kröfur náttúruverndarmanna .
Þá má ekki gleyma að hætt var við áform á Eyjabakkasvæðinu , m.a. vegna andstöðunnar .
Hitt er annað mál , að ýmsar fullyrðingar sem m.a. vísinda- og fræðimenn fóru með , þegar átökin voru mest , hafa ekki staðist .
Auðvitað ætti það að vera svo , að yfir slíkar fullyrðingar og vísindalegar illspár ætti að fara rækilega þegar raunveruleikinn blasir við og fullyrðingamenn ættu að standa fyrir sínu máli .
Mótmælendur og aðrir fuglar við Tjörnina Þegar ráðhús var loks reist í Reykjavík vantaði ekkert upp á fullyrðingar af slíku tagi .
Tjörnin átti að tæmast , fuglalíf að skaðast , jafnvel eyðast , og ráðhúsið átti að fljóta upp ! Allir vita hvernig þær illspár gengu eftir .
Ráðherra skipulagsmála á þeirri tíð misnotaði stöðu sína herfilega , þegar deiliskipulag á ráðhúsreit var staðfest .
" Umferðarsérfræðingar " höfðu fullyrt að yrði ráðhús reist við tjarnarendann myndi umferðaröngþveiti skapast , nema borgin léti reisa bílastæðahús til viðbótar þeim bílakjöllurum sem eru undir Ráðhúsinu .
Ráðherrann gerði það að skilyrði staðfestingar skipulagsins að slíkt hús yrði reist hið næsta ráðhúsinu , þótt augljóst væri að slíku húsi yrði þá ekki komið fyrir nema með því að setja það út í tjörnina , þrengja að Alþingishúsinu eða rífa húsin við Tjarnargötu , frá Vonarstræti að Tjarnarbíói .
Ráðherrann taldi að með þessu óframkvæmanlega skilyrði , sem ritað var á skipulagsuppdráttinn , hefðu ráðhúsáformin verið drepin .
Þetta var óheiðarleg aðgerð og misnotkun á pólitísku valdi .
Borgaryfirvöld brugðust við með þeim eina hætti sem slíkt ofríki verðskuldaði – eins og þeir menn sem gjalda lausung við lygi .
Borgin lét sem hún myndi byggja þetta bílastæðahús , sem ekki var nokkur leið að koma fyrir .
Bílastæðahúsið mikla var rissað upp og borgin hóf að kaupa íbúðir í húsunum við Tjarnargötu svo þau hús mætti rífa .
Auðvitað stóð aldrei til að undirgangast hið fáránlega skilyrði .
Ráðhúsið var byggt , en aldrei bílastæðahúsið , sem var þó forsenda þess .
Ekkert hefur bólað á umferðaröngþveiti umferðarsérfræðinganna í rúma tvo áratugi .
Félagsmálaráðuneytið hefur enn ekki tekið eftir því að forsendu staðfestingar skipulagsins var gefið langt nef .
Enginn af þessum sérfræðingum í umferð , fuglum eða vatnsbúskap tjarnarinnar hefur nokkru sinni beðið afsökunar á sínum fullyrðingum sem gefnar voru með vísun til starfs- og sérfræðistimpla .
Og til sumra hinna sömu hefur sést aftur og aftur með fullyrðingarnar á lofti eins og ekkert sé .
Eða þannig Ýmsir muna sjálfsagt enn eftir slagnum um ráðhúsið .
Færri eftir mótmælunum gegn Hallgrímskirkju .
Þau voru ekki eins fyrirferðarmikil og hávær og ráðhúsandstaðan .
Á síðustu árum hafa borist fréttir af því aftur og aftur að viðurkenndir " fagaðilar " hafa valið Hallgrímskirkju sem eina fegurstu nútímabyggingu sinnar tegundar í heiminum og ferðamenn flykkjast að henni til að skoða , dásama og festa á mynd .
Ómar Ragnarsson , sem um áratugaskeið hefur verið mikill gleðigjafi á skemmtunum um borg og bí og með snjallri þáttagerð , söng eitthvað á þessa leið : " Um Hallgrímskirkjubyggingu er býsna lítill friður / biskup sagði upp með hana / Pétur ( Benediktsson ) sagði niður / .
Umræðurnar um hana þær komust á það stig / , að hvenær sem menn sjá hana þeir spyrja sjálfa sig / : Á hún að vera einmitt þannig ...
" Nú þykir sjálfsagt flestum að kirkjan góða eigi að vera einnmitt þannig .
En skemmtikraftar samtímans gætu gripið færið til að gantast og sagt að " Ómar fengi ekki Gálgahraun , en löggan hefði boðið honum Litla-Hraun í sárabætur .
" Allt til einskis ? En er þá verið að gefa til kynna að mótmælendur séu upp til hópa meinlokumenn , sem aldrei hafa neitt til síns máls ? Því fer auðvitað fjarri .
Meira að segja vitneskjan ein um að vænta megi mótmæla og jafnvel kröftugra er bæði holl og hjálpleg .
Stundum er augljóst að mótmæli hefðu getað komið í veg fyrir slys , t.d. þegar hús var reist í takt við ríkjandi kenningar í arkitektúr á milli hússins , sem hýsti Reykjavíkur-apótek og borgarskrifstofur , og Hótel Borgar .
Mótmælendur gegn fyrstu tilraunum til að byggja ráðhús unnu sinn slag og sjálfsagt var það mjög heillavænlegt .
Sundasamtökin unnu slaginn um fyrirhugaðan turn SÍS inn við sundin .
Mótmæli björguðu Fríkirkjuvegi 11 og Seðlabankabyggingin við Arnarhól er mun betri en sú sem Þorsteinn Ö. Stephensen , meðal annarra , setti sig upp á móti .
Á hinn bóginn gerði lítið til þótt Kjarval tapaði slagnum sínum um Hljómskálann .
Á móti kom að hugmyndir hans um byggingu á Öskjuhlíð fullkomnuðust eftir hans tíð með Perlunni .
Og enn er meistari Kjarval ekki langt undan .
Þegar átökin snúast um Gálgahraun er hann mjög nefndur til sögunnar , enda hafði hann gott auga fyrir hrauni .
