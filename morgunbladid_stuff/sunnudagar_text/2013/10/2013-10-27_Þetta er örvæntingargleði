Verkið fjallar um það hvernig fólk bregst við yfirvofandi hamförum .
Kannski má segja að kveikjan að verkinu hafi verið ótti margra í samfélaginu í aðdraganda hrunsins , sem menn reiknuðu ekki með að yrði en samt helltist það yfir okkur , " segir Gunnar Gunnarsson , rithöfundur og fréttamaður , um leikrit sitt Árshátíð Vatnsveitunnar sem Útvarpsleikhúsið frumflytur á morgun , sunnudag , kl. 13 .
Leikstjóri er Guðmundur Ingi Þorvaldsson , en Hjalti Rögnvaldsson og Lilja Guðrún Þorvaldsdóttir fara með aðalhlutverkin .
" Í húsi þeirra Hreiðars og Magneu eru gamlar pakkningar farnar að gefa sig .
Og það er sama hve fast Hreiðar herðir að samskeytum með rörtönginni , það er engu líkara en að allt kerfið muni láta undan þá og þegar .
Hreiðar er mjög áhyggjufullur .
Magnea reynir að leiða vandann hjá sér enda stendur árshátíð Vatnsveitunnar fyrir dyrum og hún vill að þau hjón taki þátt í gleðskapnum , " segir í tilkynningu frá Útvarpsleikhúsinu , en þar er verkinu lýst sem gamanleik .
" Það má segja að þetta sé örvæntingargleði , " segir Gunnar og tekur fram að húmorinn sé besta meðalið .
Að sögn Gunnars er nýjasta leikrit hans sennilega tíunda leikritið sem hann skrifar fyrir útvarp á sl. þrjátíu árum .
En auk þess hefur hann samið skáldsögur , ævisögu , barnabók og sviðsverk .
Inntur eftir því hvort mikill munur sé á því að skrifa fyrir útvarpsmiðilinn samanborið við prentmiðilinn svarar Gunnar því játandi .
" Það er miklu skemmtilegra að skrifa fyrir útvarpið , því þetta er svo lifandi miðill sem býr yfir svo miklum möguleikum .
Þetta er upplagður miðill fyrir höfunda til að læra á leiktexta , " segir Gunnar og bætir við : " Fólk ætti að hlusta meira á útvarp heldur en ég held að það geri .
" Aðspurður ber Gunnar leikstjóra verksins , Guðmundi Inga , vel söguna en þeir hafa ekki unnið saman áður .
" Það var frábært að fá hann til samstarfs .
Hann er hugmyndaríkur og þekkir þennan miðil orðið mjög vel .
" silja@mbl.is 