Það er ekki nauðsynlegt að kaupa rándýrt líkamsræktarkort til að koma sér í form .
Oft er hægt að komast langt á einföldum og ódýrum hjálpartækjum .
Flestir eiga t.d. sippuband úti í geymslu og fæstir vita að notkun þess er ótrúlega árangursrík leið til að bæta líkamlegt atgervi .
Sippubandið býður upp á marga möguleika en með sippubandsæfingum er hægt að brenna fitu ásamt því að auka bæði styrk og þol .
3 flugur í einu höggi Mikil kyrrseta getur skapað ýmis stoðkerfisvandamál .
Þrátt fyrir það neita margir að standa við vinnuna og því getur verið gott að skipta út skrifstofustólnum fyrir æfingabolta .
Með þeim hætti er hægt að sitja við vinnuna ásamt því að æfa jafnvægið og kjarnavöðva á sama tíma .
Valda ekki krabbameini Guðrún dregur í efa niðurstöður erlendrar rannsóknar sem kom út á dögunum en þar komu fram vísbendingar um að mikil neysla á omega-3 fitusýrum tengdist aukinni hættu á krabbameini í blöðruhálskirtli .
" Þessi rannsókn hefur verið mikið til umræðu í vísindaheiminum og margir telja hana vera mjög gallaða af ýmsum ástæðum .
Í þessu samhengi er vert að velta því fyrir sér að tíðni blöðruhálskrabbameins er mun lægri í Japan heldur en í Bandaríkjunum þrátt fyrir að Japanir borði átta sinnum meira magn af omega-3 fitusýrum heldur en Bandaríkjamenn .
" Hún leggur áherslu á mikilvægi omega-3 fitusýra og bendir á að til eru margar tegundir af fitu og að þær eru ekki allar slæmar , heldur þvert móti .
Mikilvægar frá upphafi lífs " Talið er að ómettaðar omega-3 fitusýrur hafi verið aðalfituefni í frumum sjávarlífvera allt frá því að líf kviknaði í sjónum .
Menn geta ekki búið til einstakar ómettaðar fitusýrur af omega-3 og omega-6 gerð og verða því að fá þær úr fæðu , " segir Guðrún .
Við verðum að fá omega-3 fitusýrur og eina gerð af omega-6 fitusýrum úr fæðunni því þær eru lífsnauðsynlegar .
Þar sem tvær gerðir omega-3 fitusýra , EPA og DHA , eru aðallega í sjávarfangi þá óttast Íris að ungt fólk á Íslandi fái ekki nægilega mikið af slíkum fitusýrum .
" Unga fólkið er ávallt í lægstu gildunum þegar þetta er rannsakað og það er í takt við neyslumynstur ungs fólks á fiski og lýsi .
" Hún hefur minni áhyggjur af omega-9 fitusýru því hún er ekki lífsnauðsynleg , þar sem líkaminn getur búið hana til sjálfur með auðveldum hætti .
Við fáum hina lífsnauðsynlegu omega-3 alfa-línólensýru ( ALA ) úr jurtum sjávar og lands , nánar tiltekið úr plöntusvifi annars vegar og korni og hnetum hins vegar .
ALA fitusýran er svokölluð móðir hinna tveggja omega-3 sýranna EPA og DHA því þær myndast út frá henni .
Bæði EPA og DHA má t.d. finna í miklu magni í feitum fiski og lýsi .
ALA fitusýrur myndast til að mynda í plöntusvifi með aðstoð sólarljóss og þaðan skilar það sér í fisk sem umbreytir því í EPA og DHA fitusýru .
Byggja upp frumur Flestir vísindamenn eru sammála um að ómettaðar fitusýrur af omega-3 gerð hafi verndandi áhrif gegn hjarta- og æðasjúkdómum .
Töluvert er af omega-3 fitusýrum í himnum fruma miðtaugakerfisins og þar með talið heila .
Því er talið að þessar fitusýrur gegni mikilvægu hlutverki í að koma boðum milli frumna í taugakerfinu .
Þá eru slíkar fitusýrur aðalbyggingarefni himnu sem umlykur frumur líkamans og því er mjög mikilvægt að fá lífsnauðsynlegar fitusýrur inn í líkamann .
" Þú ert bókstaflega það sem þú borðar .
Við erum öll gerð úr frumum og þær þurfa byggingarefni .
" Guðrún og samstarfsfólk hennar komust að því á tíunda áratug síðustu aldar að hægt er að hækka magn omega-3 fitusýra í lambakjöti með því að gefa kindum á meðgöngu fiskimjöl , fiskiolíu eða síld sem fóðurbæti .
Það sama gildir um önnur húsdýr á borð við svín og hænsni .
" Þessar löngu fitusýrur eru að fara inn í kjötið og mjólkina og jafnvel í eggin hjá hænsnum .
Með þessum hætti eru bændur sem gefa fiskimjölsbætt fóður að framleiða úrvals heilsuvöru .
" Meðfylgjandi skýringarmynd sýnir í aðalatriðum , hvernig omega-3 fitusýrur berast frá plöntusvifi um fæðukeðju hafsins til húsdýra og mannfólks .
Frá móður til barns Guðrún hvetur verðandi mæður til að borða omega-3 fitusýrur því þær berast með blóði til barnsins í gegnum naflastrenginn .
" Lengi býr að fyrstu gerð og því er gríðarlega mikilvægt að neyta omega-3 fitusýra allt frá upphafi .
Ómettaðar omega-6 og omega-3 fitusýrur eru nauðsynlegar einstaklingnum til vaxtar og viðhalds .
Þær hafa áhrif á minni , einbeitingu , tal og hreyfiþroska og margar rannsóknir hafa sýnt fram á skort á ákveðnum fitusýrum hjá ofvirkum börnum .
Næring á fyrsta æviskeiði barna getur skipt sköpum um þroska og heilsufar viðkomandi síðar á lífsleiðinni .
" Hún bendir á að ekki þarf mikið af þessum fitusýrum til að fullnægja daglegri þörf .
" Þrátt fyrir alla þessa kosti er ekki gott að hafa of mikið af þeim í líkamanum í einu .
Allt er gott í hófi og það á einnig við í þessu tilviki .
Með einni teskeið af lýsi daglega er maður að viðhalda byggingarefni líkamans .
" " Það er mikill misskilningur að fólk eigi að forðast alla fitu í mataræði , " segir doktor Guðrún V. Skúladóttir lífefnafræðingur við Lífeðlisfræðistofnun Háskóla Íslands .
Jón Heiðar Gunnarsson jonheidar@mbl.is Guðrún mun flytja fyrirlestur um omega -3 , -6 og -9 í Salnum í Kópavogi næstkomandi fimmtudag .
Fyrirlesturinn er hluti af ráðstefnu sem ber nafnið " Styrkurinn felst í mýktinni " en þar munu ýmsir sérfræðingar koma fram og fjalla um omega fitusýrur .
Ber þar hæst að nefna breska sérfræðinginn Michael A. Crawford en hann er margverðlaunaður fyrir rannsóknarstörf sín á fitusýrum .
Hætt í fimleikum Fimleikakonan Íris Mist Magnúsdóttir er þekkt sem ein fremsta fimleikakona landsins .
Hún hefur náð ótrúlega góðum árangri þrátt fyrir að vera eingöngu 26 ára gömul en hún byrjaði að æfa fimleika þegar hún var 7 ára .
Íris ákvað nýlega að hætta í fimleikum eftir langan og farsælan feril en hún getur hins vegar ekki sagt skilið við heilbrigðan lífsstíl .
Hversu oft æfðir þú á viku ? Ég æfði að meðaltali í 15-18 klukkutíma á viku á meðan ég var á fullu í fimleikum , stundum meira , stundum minna .
Hvernig æfir þú í dag ? Núna er ég að koma mér í gang eftir smá pásu , er að æfa að meðaltali 5 sinnum í viku .
Það eru samt bara rúmlega klukkutíma æfingar í hvert skipti .
Ég er aðallega í ræktinni og í crossfit , svo fer ég í fimleikaþrek .
Henta slíkar æfingar fyrir alla ? Stífar fimleikaæfingar henta að sjálfsögðu ekki öllum en ef áhuginn er til staðar og líkaminn leyfir hef ég trú á að allir gert það sem þá langar til að gera .
Hvernig væri líf án æfinga ? Ég þekki bara ekki líf án æfinga , svo að ég get bara ekki svarað þessari spurningu .
Ég byrjaði í fimleikum áður en ég byrjaði að muna eftir sjálfri mér .
Líf mitt hefur einkennst að stórum hluta af fimleikasalnum og öllu tengdu því .
Hvernig er best fyrir nýliða að koma sér af stað ? Það er í boði fimleikaþrek sem kallast , , fullorðinsfimleikar " í flestum fimleikafélögum í dag þar sem allir geta byrjað að æfa , hvort sem þú hefur æft áður eða aldrei prófað .
Þar er allur aldur frá unglingum upp í 50/60 ára .
Svo er að sjálfsögðu svo margt í boði fyrir yngstu kynslóðina , hún á aldrei í vandræðum með að koma sér af stað .
Hver voru heimskulegustu meiðslin á ferlinum ? Þegar ég var að fara að sýna 12 ára gömul .
Var í upphitun að hoppa á trampólíni að gera spíkathopp .
Datt fram fyrir mig og handleggsbrotnaði .
Hver er lykillinn að góðum árangri ? Að leggja sig allan fram við verkefnið .
Helga sig verkefninu dag og nótt .
Borða , sofa og hugsa í samræmi við það .
Í liðsíþrótt er góður liðsandi , opin samskipti , samvinna og baráttuandi er að mínu mati það mikilvægasta .
Í mínu tilfelli var ég svo heppin að fá auk þess að æfa og keppa með frábærum , hæfileikaríkum og skemmtilegum stelpum .
Þær voru allar svo góðar í fimleikum að við höfðum nægan tíma til þess að vinna vel í smáhlutunum og aukaatriðunum .
Hvað ráðleggurðu fólki sem vill hreyfa sig meira ? Að finna einhverja hreyfingu sem því finnst skemmtileg .
Öll hreyfing er góð og að sjálfsögðu á hreyfing ekki að vera leiðinleg athöfn .
Fyrir utan fimleika finnst mér fjölbreytt hreyfing skemmtilegust .
Ekki að gera alltaf það sama og það er auðvitað mikilvægt að muna að smá hreyfing er betri en ekki nein .
Hvað eru algeng mistök hjá fólki við æfingar ? Að fara of hratt af stað , hætta ekki þegar það finnur til og fá þar að leiðandi álagsmeiðsli og setja sér markmið sem erfitt er að standa við .
Ertu meðvituð um mataræðið ? Já , ég er mjög meðvituð um það þó að ég fylgi ekki alltaf því sem ég ætti að gera .
Er algjör nammigrís og finnst rooosalega gott að borða góðan mat .
Hvað borðarðu til að halda þér í formi ? Ég borða nú ótrúlega einhæfan mat , finn mér nokkrar tegundir af hollum mat sem mér finnst bestur og borða hann .
Hafragrautur í morgunmat , flatkaka með hummus , serrano , harðfiskur og fleira eru m.a. á þeim matseðli .
Hvað ráðleggurðu fólki sem vill bæta mataræðið ? Breyta hægt og rólega um lífsstíl , taka eitt og eitt út í einu .
Ekki taka ýkta megrunarkúra .
Þeir eru óhollir og fólk endar á að borða allt það sama aftur .
Sérstaklega á kolvetnissnauðum kúrum , þú nærir ekki heilann og ert alltaf svangur , ég mundi flytja á skyndibitastaðina eftir svona kúr .
Þó að ég gæti reyndar aldrei fylgt honum eftir til að byrja með .
Settu þér markmið Heilbrigt líf Það er ekki eins einfalt og margir halda að setja sér markmið í heilsurækt .
Margir eiga eflaust eftir að reka sig á þessa staðreynd á næstu dögum í tilefni átaksverkefninu Meistaramánuður sem stendur nú yfir .
Átakið stendur yfir í 30 daga og tilgangurinn er að fá fólk til að setja sér uppbyggjandi markmið í þeirri von að þau nái að festa sig í sessi til frambúðar .
Markmiðin eru af ýmsum toga en mörg þeirra snúast um bætta heilsu og aukna hreyfingu .
" Markmið eru mjög árangursrík verkfæri en til að þau virki sem best er gott að hafa nokkra grundvallarpunkta í huga , " segir Hreiðar Haraldsson , íþróttasálfræðinemi við háskólann í Lundi í Svíþjóð , en hann hefur kynnt sér vel markmiðasetningu í íþróttum .
Hann segir markmið eiga að vera sértæk frekar en almenn .
Einnig eru markmiðin árangursríkari ef hægt er að mæla þau á einhvern hátt .
Gott dæmi um þetta er markmiðið " Eftir 1 mánuð ætla ég að vera farinn að geta hlaupið x kílómetra á 40 mínútum á hlaupabrettinu " er mun betra markmið heldur en " ég ætla að vera kominn með betra úthald eftir 1 mánuð " .
Langtímamarkmið geta verið ansi fjarlæg í tíma og því er betra að setja sér skammtímamarkmið sem hvetja mann á hverjum degi .
Sniðugt er að hugsa skammtímamarkmið sem þrep í stiga þar sem langtímamarkmið er efsta þrepið .
Fókusinn dags daglega ætti að vera á næsta þrepi , frekar en efsta þrepinu og því er mikilvægt að setja sér markmið fyrir hverja einustu æfingu .
Það er mikilvægt að skrifa markmiðin sín niður og hengja þau þar sem maður sér þau reglulega .
Það að sjá markmiðin sín í hvert sinn sem maður fer í ísskápinn hjálpar til við að minna mann á þau og eykur líkurnar á að maður nái settu marki .
Loks verða markmið að vera raunhæf .
Of háleit markmið geta haft slæm áhrif á einstaklinginn , brotið hann niður og það hjálpar ekki í áttina að betra lífi .
Hnébeygja á öðrum fæti " Það er nauðsynlegt fyrir alla að gera æfingar á öðrum fæti til að styrkja líkamann , " segir Silja Úlfarsdóttir , einkaþjálfari og afrekskona í frjálsum íþróttum .
" Hnébeygja á öðrum fæti hentar vel fyrir alla , hvort sem um ræðir byrjendur eða atvinnufólki í íþróttum .
Þessi æfing er einnig auðveld í framkvæmd hvar og hvenær sem er .
Æfingin vinnur vel á vöðvunum framan á lærunum ásamt því að virkja flest alla vöðvana í neðri búk .
Þá er þetta einnig góð æfing fyrir jafnvægið , " segir Silja .
Æskilegt er að framkvæma æfinguna 1-2 sinnum í viku , 2-3 sett og 6-8 endurtekningar í senn .
" Mikilvægt er að passa að hnén detti ekki inn þegar æfingin er framkvæmd og því er sniðugt að æfa sig fyrir framan spegil til að byrja með .
" 