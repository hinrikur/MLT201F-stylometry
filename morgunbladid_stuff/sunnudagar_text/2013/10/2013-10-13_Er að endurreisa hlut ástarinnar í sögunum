Árið 1993 fannst við fornleifarannsókn í Viðey fimm sentimetra langt spýtubrot með rúnum og munu þær ekki vera yngri en frá 11. öld .
Rúnirnar eru óræðar nema síðasta orðið á annarri hliðinni , það er orðið ást .
Í nýrri bók sinni , Ástarsaga Íslendinga að fornu , segir Gunnar Karlsson að því megi segja að heimildaforði Íslandssögunnar byrji á ást .
Í þessu forvitnilega verki fjallar Gunnar , sem lengi var prófessor í sagnfræði við Háskóla Íslands og hefur skrifað fjölda bóka um Íslandssögu , um lífsskilyrði ástarinnar hér á landi að fornu .
Hann fjallar á lifandi hátt um ástir landsmanna á tímabilinu 870 til 1300 , meðal annars um rétt fólks til að elska , frjálsar ástir , makaval , brúðkaup og frillulíf .
" Við kennslu í háskólanum fór smátt og smátt að renna upp fyrir mér að tilfinningar væru vanmetnar í sögunni .
Að lítið væri fjallað um gildi þess að njóta tilfinninga sinna , " segir Gunnar .
Tvisvar kenndi hann námskeið um tilfinningasögu og í námsleyfi í London árið 2005 las hann sér markvisst til um sögu og eðli tilfinninga .
" Heilmikið hefur verið skrifað um þau efni en höfundar sögu Evrópu hafa verið uppteknari af reiðitilfinningunni en ástinni , rétt eins og við , því hefndir hafa einkum verið þau tilfinningamál sem fjallað hefur verið um .
Þess vegna fór ég að kanna þessi mál og endaði á því að skoða sögu ástarinnar .
" Gunnar fór á eftirlaun árið 2009 .
Hann segist eiga mörg verk hálfunnin eftir langan kennsluferil en í ársbyrjun 2012 var hann að vinna að öðru verki þegar krabbameinsæxli fannst í öðru lunga hans .
" Ég var ekkert orðinn veikur og það fannst fyrir tilviljun , en ég stóð frammi fyrir því að það væri óvíst að ég ætti langan tíma eftir og fór að hugsa um hvaða verki mig langaði mest að ljúka .
Þá réðst ég í vinnuna við þessa bók og skrifaði hana tiltölulega hratt .
Ég átti drögin sem ég hafði notað í kennslunni og bókin var tilbúin snemma á þessu ári .
" Æxlið var skorið burtu og Gunnar kennir sér einskis meins í dag .
Átakasögur spretta af ástarmálum Ást í ýmsum myndum kemur víða fyrir í Íslendingasögunum en það kom Gunnari hvað mest á óvart , þegar hann fór að rannsaka skrif um þetta efni frá miðöldum , hvað mikið er um ást í Sturlungu .
" Það er engin áhersla á ást í Sturlungu , hún er að mestu stjórnmálasaga , þó er þar hver frásögnin á fætur annarri þar sem karlar sækjast eftir konu sem þeim er ekki heimil og við það verður annar karl óánægður og drepur hinn .
Höfðingjar þurfa að ganga í málið og leysa vandann .
Í grundvallaratriðum fjalla sögur Sturlungu um baráttu höfðingja en tilefnið er oft ástir og þannig birtist heilmikið af ástarmálafrásögnum .
Síðan er gríðarmikið um þetta í Íslendingasögunum .
Undanfarna áratugi hefur það verið nokkur tíska í fræðunum að gera lítið úr þessum ástarsögum , segja að þetta séu ekki eiginlegar ástarsögur heldur sögur af valdabaráttu þar sem ástir fólks verða tilefni .
Ég er að vissu leyti að endurreisa hlut ástarinnar í sögunum og samfélaginu sem sögurnar segja frá .
Í grundvallaratriðum eru þetta átakasögur milli karlmanna en þær spretta oft af ágreiningi um ástarmál .
" Birtingarmyndir ástarinnar eru margar í Íslendingasögunum og rifjast eflaust margar upp fyrir lesendum .
Í Laxdælu var Guðrún Ósvífursdóttir verst þeim sem hún unni mest , í Fóstbræðra sögu er haft eftir Þorgeiri Hávarssyni að það væri " svívirðing síns krafts að hokra að konum " , í Eyrbyggju á Björn Breiðvíkingakappi í ástarsambandi við Þuríði Barkardóttur húsfreyju á Fróðá og svo er dylgjað um það í Njálu að Njáll á Bergþórshvoli sé samkynhneigður .
Gunnar segir ekki mikið fjallað um samkynhneigð , eða ergi , en það sé þó vel þekkt og hafi verið fordæmt .
Þó ekki verið bannað fyrr en kirkjan kom inn með viðurlög við kynlífi samkynhneigðra .
" Samkynhneigð karlmanna er gjarnan lýst með því að þeir eru sagðir breytast í kvenveru , og þá " níundu hverja nótt " .
Ég fann enga skýringu aðra á því orðalagi en að á íslensku verður það oft sannara sem stuðlar ! Hjónabandið var mjög miðlægt á þessum tíma .
Í sögunum er hjónabandið helsti vettvangur ástarinnar og gert ráð fyrir því sem hinu eðlilega að ástir tækjust með hjónum .
Allur gangur var á því hvort stofnað væri til hjónabanda af ást eða girnd , sem var ekki illa séð held ég , þótt körlum væri illa við það að strákar væru að tæla dætur þeirra en vildu ekki giftast þeim .
" Bólga í frillulífinu Gunnar segir að utan hjónabands hafi á þessum tíma einkum verið tvær leiðir til kynlífs , samkynhneigð og frillulíf .
Hvort tveggja tekur hann fyrir nokkuð rækilega .
" Að maður hefði frillu , hvort sem hann átti eiginkonu eða ekki , það var vel þolað .
En að girnast gifta konu var óhæfa , " segir hann .
" Mörkin milli hjónabands og frillulífs eru nokkuð óskýr og frillulíf var í sjálfu sér nokkuð vel þolað af kirkjunni .
Hjónaband varð heldur ekki að kirkjulegri stofnun fyrr en á 12. og 13. öld .
Þetta var veraldlegur samningur og vel siðavandir kirkjunnar menn töldu allt kynlíf syndsamlegt hvort sem var , nema rétt það sem væri nauðsynlegt til að viðhalda stofninum .
Þá var fólk að syndga og gat fengið yfirbót fyrir .
Svo sýnist mér verða nokkur bólga í þessu frillulífi á seinni hluta 12. aldar og fyrri hluta þeirrar 13. , þegar voldugu goðarnir voru að breyta sér í héraðshöfðingja og söfnuðu goðorðum .
Mér finnst það vera eins og hroki útrásarvíkinganna um síðustu aldamót , sem fóru að leyfa sér meira en tíðkaðist .
Þeir virtust telja að sér væri meira frjálst en öðrum .
Á þessu tímabili eignuðust menn börn með mörgum konum , fleiri frillubörn en hjónabandsbörn , en annars virðist frillulíf hafa verið hófsamara fyrir og eftir þennan tíma .
Það er margt í þessum sögum .
" Gunnar segir að í sagnfræði undanfarinna áratuga hafi verið gert mikið úr hagsmunasjónarmiðum , að fólk hafi verið að sækjast eftir völdum og auði , en minna gert úr tilfinningum fólks .
" Einn þráður í þessari bók er andóf gegn því sjónarmiði , " segir hann .
