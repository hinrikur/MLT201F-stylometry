Ný viðhorfskönnun meðal starfsmanna hjá Reykjavíkurborg leiðir í ljós þá meginniðurstöðu að 85% þeirra eru ánægð í starfi og líður vel í vinnunni og er það hækkun um eitt prósentustig frá árinu 2011 .
Helstu breytur sem auka starfsánægju eru þættir eins og viðurkenning , hvatning og metnaður í starfi , en þeir hækkuðu á milli kannana .
78% starfsfólks telja að starf þeirra sé metið að verðleikum og fleiri fá hrós hjá næsta yfirmanni eða 70% starfsmanna .
Þá leiðir könnunin í ljós að hlutfall starfsfólks sem fer í starfsþróunarsamtöl hefur aukist úr 58% á árinu 2011 í 66% og að sama skapi finnst fleirum að samtalið hafi komið að gagni .
87% starfsmanna töldu sig þekkja vel markmið og stefnu vinnustaðarins og tæp 80% töldu sig ánægð með markmiðin .
Skóla- og frístundasvið skorar Þegar einstök svið og einstakir þættir eru skoðaðir kemur fram að starfsánægjan er mest hjá skóla- og frístundasviði , með gildið 8,0 samanborið við 7,8 að meðaltali hjá Reykjavíkurborg .
Yngstu og elstu starfsmennirnir eru ánægðastir í starfi , stjórnendur eru ánægðari en aðrir og þeir sem hafa skemmri starfstíma en 3 ár og lengri en 20 ár eru ánægðari en hinir .
Skóla- og frístundasvið kemur einnig best út þegar spurt er um tilgang starfsins , hvort hæfni nýtist vel í starfi og hvort starfsfólk sé stolt af starfi sínu .
Þar er gildið 8,4 samanborið við 8,2 að meðaltali hjá borginni .
Upplýsingaflæði stendur í stað á milli mælinga , en 61% starfsfólks telur upplýsingastreymi á sínum vinnustað gott og 70% segjast fá nauðsynlegar upplýsingar sem snerta starfið sitt og / eða vinnustaðinn .
Þá leiðir könnunin í ljós að bæta þarf vinnuaðstöðu starfsfólks , 65% telja vinnuaðstöðu sína góða , einu prósentustigi minna en á árinu 2011 , og 72% telja sig hafa aðgang að þeim gögnum og tækjum sem þau þurfa sem einnig er lækkun frá fyrri könnun .
Þegar spurt er um ímynd vinnustaðarins skorar menningar- og ferðamálasvið hæst með gildið 8,6 , samanborið við 7,9 meðaltal hjá borginni allri .
Fleiri borgarstarfsmenn segjast nú upplifa jafnvægi milli starfs og einkalífs , eða 80% starfsfólks og er það tveimur prósentustigum hærra hlutfall en á árinu 2011 .
Fleiri segjast segjast einnig hafa sveigjanleika til að samræma starf og einkalíf , eða 80% miðað við 77% fyrir tveimur árum .
Starfsfólk skóla- og frístundasviðs kemur þar best út og ÍTR síst .
Þegar spurt er um vinnuálag eru niðurstöðurnar ívið betri en árið 2011 , en þá töldu 58% að álag í starfi væri of mikið þegar á heildina er litið , nú er þetta hlutfall 55% .
Nú segja 56% að vinnuálag hafi aukist á síðustu 12 mánuðum – en árið 2011 sögðust 63% upplifa það .
Hlutfall þeirra sem sjá sig áfram í starfi sínu eftir tvö ár lækkar frá árinu 2011 úr 59% í 57% og sama hlutfall og í síðustu mælingu segist hugsa oft um að hætta í núverandi starfi , eða 22% .
Könnunin var gerð meðal borgarstarfsmanna dagana 18. apríl til 22. maí 2013 .
Hún náði til 7.076 starfsmanna eða til allra ótímabundið ráðinna stafsmanna og flestra tímabundið ráðinna starfsmanna .
Alls bárust 4.835 svör og var svarhlutfallið því 68% .
jonagnar@mbl.is 