Arthur Boyt borðar ekki það sama og aðrir .
Hann kallar sig smekkmann á " roadkill " eða vegabráð .
Ekkert finnst honum betra en góður greifingi sem bíll hefur keyrt á .
Þessi einkennilegi maður býr í Cornwall á Englandi .
Hann hefur borðað vegabráð síðan 1960 , þó aðallega greifingja .
Uppáhaldið hans er að velta greifingjanum upp úr hveiti og kryddjurtum , setja í pott og setja grænmeti út í .
Síðan er þetta látið malla í fimm klukkutíma áður en það er borið á borð .
Yfirleitt er Boyt einn við það borð .
Boyt borðar ekki bara greifingja , öll dýr sem deyja á þjóðveginum borðar hann með bestu lyst .
Mýs , hunda , ketti og jafnvel skunka .
Boyt segir að kjötið sé gott og að hann skilji hreinlega ekki af hverju þessum dýrum sé fargað í staðinn fyrir að nýta þau .
" Eins og með allt kjöt þarf að elda svona kjöt nógu lengi og á miklum hita til að drepa allar pöddur .
Það er hægt að nýta greifingja og gefa þeim sem ekki hafa efni á mat í stað þess að henda hræjunum og urða þau .
Ég skil þetta ekki , " segir Boyt í viðtali við AFP fréttastofuna .
Um 10 þúsund greifingjar drepast á breskum vegum á hverju ári .
Þeim er öllum fargað – nema þeim sem Boyt nær í .
