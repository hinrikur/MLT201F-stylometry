Langt og gott sumar er að baki í Berlín og við taka mildir haustmánuðir áður en kaldur veturinn gengur í garð .
Kanslarinn Merkel er við að hefja sitt þriðja kjörtímabil og borgarstjórinn , með skemmtilega nafnið Wowereit , hefur verið við völd síðan 2001 .
Það eru því litlar sveiflur í stjórnmálunum .
Þessi sögufræga borg er falleg og skemmtileg á öllum tímum árs .
Á sumrin flykkist fólk í garða hennar eða skellir sér í sundsprett í vötnunum , sem eru u.þ.b. jafn mörg og rigningarpollar Reykjavíkur á meðalhaustdegi .
Á veturna hefur fólk það svo notalegt á rómantískum og / eða grófum " hipstera " -kaffihúsum , sem eru á hverju götuhorni .
Berlín er mjög flatlend og snjólétt sem gerir manni kleift að hjóla um allt .
Almenningssamgöngurnar eru annars líka svo góðar að maður getur í raun stillt klukkuna sína eftir lestaráætluninni .
Beint flug til Íslands allt árið auðveldar svo Íslendingunum hér að halda betri tengslum við heimalandið og fá ættingja og vini í heimsókn .
Valgeir Ágúst Bjarnason 