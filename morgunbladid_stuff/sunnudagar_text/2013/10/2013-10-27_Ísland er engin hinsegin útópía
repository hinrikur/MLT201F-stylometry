Bakslag er komið í réttindabaráttu hinsegin fólks á Íslandi og ekki verður við það unað .
Herða þarf róðurinn .
Þetta er álit Önnu Pálu Sverrisdóttur , formanns Samtakanna 78 , sem segir mörgum hafa sárnað umræðan í tengslum við Gleðigönguna í sumar .
Anna Pála segir transfólk sérstaklega eiga undir högg að sækja og að baráttu hinsegin fólks muni ekki ljúka fyrr en búið verði að eyða fordómum og mismunun í þess garð – um heim allan .
Texti : Orri Páll Ormarsson orri@mbl.is Mynd : Kristinn Ingvarsson kring@mbl.is Þá verðum við að hittast í dag , ég er að fara til Króatíu í fyrramálið , " segir Anna Pála Sverrisdóttir , formaður Samtakanna 78 , þegar ég hringi til að ámálga viðtal við hana .
Hún hlær þegar ég spyr hvort hún sé að fara að njósna fyrir Lars Lagerbäck og karlalandsliðið í knattspyrnu fyrir umspilsleikina umtöluðu .
" Nei , reyndar ekki , " segir hún .
" Það er samt fyndið að þú skulir nefna þetta því ég hef haldið með Króötum á öllum stórmótum í knattspyrnu síðan 1996 og er því svolítill vandi á höndum núna .
" Hún skellir upp úr .
Beðin að útskýra þetta nánar kveðst Anna Pála hafa viljað synda á móti straumnum .
" Það héldu allir Íslendingar með Dönum á EM 1996 og mig langaði að velja mér annað lið .
Króatar voru mjög góðir á þessum tíma og svo léku þeir í skemmtilega ljótum búningum .
Svo einfalt er það .
Önnur tengsl hef ég ekki við landið .
Ég hef aldrei komið til Króatíu áður og hlakka mikið til .
" Tilgangur ferðarinnar er að sækja þing Evrópudeildar alþjóðasamtaka hinsegin fólks , ILGA Europe , í Zagreb .
" Þingið leggst afskaplega vel í mig en ég hef einmitt lagt áherslu á það sem formaður Samtakanna 78 að auka samskipti við systursamtök okkar í öðrum löndum .
Fram að þessu hefur aðalkrafturinn farið í að berjast fyrir réttindum samkynhneigðra hér heima en nú er tími til kominn að horfa út í heim .
Víða er á brattann að sækja .
Nægir þar að nefna ríki eins og Rússland , sem hefur verið í sviðsljósinu að undanförnu , Íran og Úganda sem er þróunarsamvinnuland Íslands .
Baráttan stendur hræðilega í þessum ríkjum , " segir Anna Pála þegar við höfum komið okkur makindalega fyrir á kaffihúsi í miðborginni síðar sama dag .
Mikið verk óunnið Spurð hvort þessi áhersla sé til marks um það að björninn sé unninn hér heima segir Anna Pála svo alls ekki vera .
" Þvert á móti má færa fyrir því gild rök að bakslag sé komið í réttindabaráttu hinsegin fólks á Íslandi .
Ekki misskilja mig .
Við stöndum sannarlega betur að vígi en hinsegin fólk í flestum öðrum löndum en umræðan í kringum Gleðigönguna í sumar var til marks um það að enn er mikið verk að vinna .
Sem frægt er fór gangan fyrir brjóstið á einhverjum og umræðan sem fylgdi í kjölfarið var í meira lagi athyglisverð .
Fólki fannst það allt í einu vera í fullum rétti þegar það beraði fordóma sína í garð hinsegin fólks og veittist að grundvallarmannréttindum okkar .
Andinn í umræðunni var þessi : " Þið eruð komin að þeim mörkum sem við setjum ykkur .
Hingað og ekki lengra ! " Þetta er vitaskuld ekki ásættanlegt .
Hinsegin fólk mun ekki unna sér hvíldar fyrr en það nýtur fullra mannréttinda eins og aðrir í þessu þjóðfélagi .
" Heildarmyndin er góð , að mati Önnu Pálu .
Mun auðveldara er fyrir fólk að koma út úr skápnum á Íslandi í dag en fyrir tíu árum , að ekki sé talað um fyrir þrjátíu árum .
Hún segir eigi að síður merkilega mikið um það ennþá að fólk sé hrætt við að taka þetta mikilvæga skref .
Slíkar sögur heyri hún nær daglega í sínu starfi sem formaður .
" Sem betur fer njóta langflestir góðs stuðnings þegar þeir koma út úr skápnum , það á til dæmis við um mig , en því miður ekki allir .
Það er mjög frelsandi að taka þetta skref og lífið verður svo miklu betra á eftir .
Þess vegna hvet ég alla sem eru tvístígandi að láta slag standa .
Það er hræðilega sorglegt þegar fólk lokast inni í skápnum – jafnvel áratugum saman .
" Minningardagur transfólks Verst er staða transfólks .
" Transfólk mætir ennþá miklum fordómum hér á landi .
Þar er mest vinna framundan .
20. nóvember næstkomandi höldum við minningardag transfólks en rannsóknir í Bandaríkjunum og víðar sýna að sjálfsmorðstíðni er mjög há í þeirra hópi .
Að mínu mati liggur ábyrgðin hjá samfélaginu , fræða þarf fólk og gera þá kröfu að það mæti hverjum og einum einstaklingi á hans forsendum .
Það á engin manneskja í þessum heimi að þurfa að biðjast afsökunar á sinni kynhneigð eða því að hún hafi fæðst í röngum líkama .
" Anna Pála viðurkennir að þessir fordómar teygi anga sína víða , meðal annars inn í hinsegin samfélagið .
Spurð um birtingarmynd þeirra fordóma segir hún hana ekkert öðruvísi en hjá gagnkynhneigðum .
" Sumum þykir hagsmunir transfólks og tvíkynhneigðra ekki endilega fara saman við hagsmuni samkynhneigðra .
Aðrir vilja taka slaginn á sínum forsendum , berjast einir .
Að mínu viti eru það mistök .
Við eigum öll að vinna saman ; hommar , lesbíur , tvíkynhneigðir og transfólk og þau sem skilgreina sig á annan hátt en þessir stærstu hópar .
Hönd í hönd .
Þannig náum við mestum árangri í okkar baráttu fyrir sjálfsögðum mannréttindum og brjótum upp staðalmyndir .
Samtökin 78 eiga að vera sem breiðust regnhlíf .
" Hún talar raunar fyrir samstarfi þvert á samtök .
Þannig eigi hinsegin fólk til dæmis heilmargt sameiginlegt með femínistasamtökum .
Markmiðin séu keimlík .
Ekkert að því að prófa sig áfram Enda þótt skilningur á tvíkynhneigð , ellegar þverkynhneigð , sé að aukast , að mati Önnu Pálu , segir hún þann hóp ennþá mæta fordómum .
Þess sé krafist að hann velji " lið " .
" Þetta er auðvitað fráleitt sjónarmið og lítilsvirðing gagnvart þessu fólki og tilfinningum þess , " segir hún .
" Það er alltaf auðvelt að tilheyra norminu og sleppa við að skilgreina sig sem öðruvísi .
Það er samt sem áður enginn glæpur að prófa sig áfram varðandi kynhneigðina , frekar en ýmislegt annað í þessu lífi og heldur ekki varðandi kynvitund , sem er orðið sem er notað um upplifun transfólks .
" Anna Pála bendir á , að starfræktur sé nýr hópur innan Samtakanna 78 sem hefur það hlutverk að skoða mál þessa hóps sérstaklega .
Anna Pála segir afar óheppilegt að bakslag sé nú komið í réttindabaráttu hinsegin fólks .
Ekki sé langt síðan þessir hópar hafi verið beittir kúgun og órétti í samfélaginu og þess vegna komi umræða eins og sú sem átti sér stað í tengslum við Gleðigönguna illa við marga .
Fólk endurupplifi jafnvel mikla erfiðleika og mótlæti .
" Brýnt er að gæta þess að þetta bakslag verði ekki varanlegt .
Ég hef engan áhuga á því að vera formaður Samtakanna 78 í bakslagi .
Samtökin munu að sjálfsögðu halda sínu striki og ekki láta draga sig niður á það plan að fara að munnhöggvast við fólk sem elur á fordómum .
Ábyrgð fjölmiðla er mikil í þessu sambandi og það verður að segjast eins og er að þeir stóðu sig misvel í umræðunni sem gaus upp í tengslum við Gleðigönguna .
Kreddufull viðhorf fengu alltof mikið vægi á sumum stöðum og maður hafði á tilfinningunni að einhverjir vildu frekar bjóða upp á krassandi fyrirsagnir en miðla upplýsingum .
Í framhaldinu spratt allskonar fólk upp á samskiptamiðlum og fékk útrás fyrir fordóma sína .
Mikill viðbjóður kom fram .
Þetta var þungt tímabil fyrir margt hinsegin fólk og aðstandendur þess .
" Á sama tíma og þetta moldviðri gekk yfir var tilkynnt um komu bandaríska prédikarans Franklins Grahams til landsins vegna Hátíðar vonar en hann er meðal annars þekktur fyrir andstöðu sína við hjónaband fólks af sama kyni .
" Sú skoðun Franklins Grahams að fólk af sama kyni megi ekki giftast vegna þess að Biblían geri ekki ráð fyrir því heldur ekki vatni .
Ætti að styðjast alfarið við Biblíuna í mannlegum samskiptum yrði að banna ansi margt .
Það sem gerir þessa afstöðu ennþá alvarlegri er sú staðreynd að Graham hefur heilmikil áhrif og boðskapur hans elur á fordómum og jafnvel ofbeldi í garð hinsegin fólks víða , til dæmis í Afríku , þar sem umsvif stofnunar föður hans , Billys Grahams , eru mikil .
Í Afríku trúa margir því eins og nýju neti að hægt sé að lækna samkynhneigð .
Þessa fáfræði þarf að uppræta en ekki kynda undir henni , " segir Anna Pála .
Þegar Graham kom til landsins segir hún augljóst að hann hafi tónað málflutning sinn vísvitandi niður enda hafi hann gert sér grein fyrir því að ekki væri almennur hljómgrunnur fyrir honum hér á landi .
" Það gladdi mig , " segir Anna Pála .
" Mikilvægt er að taka fast á móti fordómum af þessu tagi og ég er stolt af samstöðunni sem hinsegin fólk og fjölmargir aðrir sýndu í þessu máli .
Mótmælin voru friðsamleg en árangursrík og við áttum mjög fallega stund í Þróttaraheimilinu í Laugardalnum á sama tíma og Graham prédikaði í Höllinni , " segir Anna Pála og lýkur einnig lofsorði á Laugarneskirkju sem sýndi andstöðu sína við málflutning Grahams með því að efna til guðsþjónustu sem sérstaklega var ætluð hinsegin fólki .
Að sögn Önnu Pálu eru orð góðra gjalda verð " en ekkert jafnast þó á við stuðning í verki " .
Blórabögglar Pútíns Það var ekki bara hér heima sem gustaði um hinsegin fólk í sumar .
Heimsmeistaramótið í frjálsum íþróttum , sem fram fór í Moskvu , beindi sjónum að ástandinu þar .
Ummæli stangarstökkvarans Yelenu Isinbayevu vöktu óskipta athygli en svo virtist sem hún væri andvíg " áróðri samkynhneigðra " í landinu .
Hún dró síðar í land .
" Ástandið í Rússlandi er ógnvænlegt , " segir Anna Pála .
" Það er engu líkara en Vladimír Pútín vilji gera hinsegin fólk að blórabögglum fyrir allt sem miður fer þar eystra .
Það er stórhættulegt þegar stjórnvöld í ríki taka þennan pól í hæðina .
Markmið Pútíns er án efa að kaupa sér vinsældir með því að ýta undir þjóðrembu og íhaldsleg gildi .
" Hún brýnir fyrir okkur Íslendingum að falla ekki í þessa gryfju .
" Það er þekkt í mannkynssögunni að þjóðremba fær oft hljómgrunn í kjölfar mikilla erfiðleika og hér hefur sannarlega verið á brattann að sækja síðustu fimm árin .
Þetta gerðist ekki strax eftir hrunið en nú virðist það geta verið að gerast .
Íhaldssamari gildi eiga alltént í auknum mæli upp á pallborðið og þeim fylgja gjarnan fordómar í garð minnihlutahópa eins og hinsegin fólks .
Það er alls ekki neikvætt að vera stolt af uppruna sínum en gleymum því ekki að gjarnan er stutt yfir í þjóðrembuna .
" Ættleiðingar og blóðgjöf Spurð um framtíðina segir Anna Pála áhugaverða tíma framundan í baráttunni fyrir fullum mannréttindum hinsegin fólks .
Mikið hafi unnist í þeirri baráttu á umliðnum árum en varasamt sé að stilla Íslandi upp sem hinsegin útópíu .
Það sé landið ekki .
Margt má ennþá laga , að hennar dómi .
Til dæmis sé gríðarlega erfitt fyrir samkynhneigð pör að ættleiða börn .
" Það er næsta baráttumál .
Engir samningar eru til við önnur lönd varðandi ættleiðingar samkynhneigðra para en ég hef fulla trú á því að það breytist fljótlega , innan fimm ára eða svo .
Það er ekkert því til fyrirstöðu að Ísland verði fyrsta landið í heiminum sem nær slíkum samningi ef til þess er nægur vilji , " segir Anna Pála ákveðin .
" Baráttan núna snýst ekki lengur fyrst og fremst um lagaleg réttindi heldur jöfn lífsgæði .
Stjórnvöld hafa haft vilja til að vinna að réttindum hinsegin fólks og engin breyting hefur orðið á því við stjórnarskiptin .
Það er mjög jákvætt .
" Hún nefnir fleiri mál , svo sem lýðheilsumálin .
" Andleg heilsa skiptir ekki minna máli en líkamleg .
Það þarf líka að skoða betur áfengis- og vímugjafanotkun hinsegin fólks .
Það er eitthvað sem ég held að hafi verið vandamál gegnum tíðina þótt það vanti rannsóknir hérlendis .
Það er ekki skrýtið þegar fólk hefur mátt búa við mikla fordóma og útilokun .
Ég hef líka t.d. heyrt um rannsóknir erlendis sem benda til þess að krabbamein sé algengara meðal hinsegin fólks en annarra .
Gera má því skóna að skýringin á því sé fyrst og fremst álag og streita .
Síðan er það auðvitað með miklum ólíkindum að hommar megi ekki ennþá gefa blóð á Íslandi .
Það er eitt mesta ranglætismál okkar tíma og dæmi um beina mismunun sem enn viðgengst .
" Hún gerir stutt hlé á máli sínu .
" Grunnurinn er samt góður , " segir hún síðan með þungri áherslu .
" Velvilji almennur og þverpólitísk samstaða um okkar réttindi .
Vonandi náum við að byggja ofan á þann grunn .
Við verðum samt að gæta okkar á því að stutt getur verið í værukærðina og meðvirknina .
Enn getur brugðið til veggja vona .
Sumir segja að baráttunni sé lokið hér heima en ég tengi alltaf minna og minna við það sjónarmið .
Og svo lengi sem fullum mannréttindum hefur ekki verið náð á heimsvísu heldur barátta hinsegin fólks áfram .
" Ólíkur reynsluheimur Um 1.100 manns eiga aðild að Samtökunum 78 sem Önnu Pálu þykir helst til lítið , þótt eitthvað hafi verið um nýskráningar að undanförnu .
Oft sé rætt um að tíundi hver maður sé hinsegin og það segi sig því sjálft að þetta hlutfall ætti að vera mun hærra , allt að 32.000 manns .
" Mér finnst lágmark að 1% þjóðarinnar sé í Samtökunum 78 .
" Hún segir félagsmenn á öllum aldri og ólíka aldurshópa eiga ágæta samleið .
Anna Pála segir ekki óalgengt að eldra fólkið sé meðvitaðra um mikilvægi baráttunnar fyrir fullum mannréttindum enda hafi það alla jafna mætt meira mótlæti en yngra fólkið .
Reynsluheimurinn er að vonum ólíkur og sumt fólk brenndara en annað .
Eins og gengur .
Á móti búi fólk yfir mikilli samkennd og mannlegri hlýju .
" Nú er komin ný og frábær kynslóð inn í félagið .
Kynslóð sem kemur í senn með mikla þekkingu , skýra sýn og almenn skemmtilegheit .
Það er frábært að hafa fengið tækifæri til að leiða þetta góða starf og taka þátt í að gera Samtökin 78 ennþá sýnilegri í samfélaginu .
Við erum að gera mjög mikið fyrir mjög lítið og fræðslustarfið alltaf að eflast .
Því miður urðum við að minnka starfshlutfall framkvæmdastjórans okkar niður í 50% vegna kreppuniðurskurðar en vonandi er það bara tímabundið .
" Tengdi í fyrstu ekki við samtökin Þegar Anna Pála kom sjálf út úr skápnum árið 2009 kveðst hún ekki hafa tengt sérstaklega við samtökin .
" Mér fannst þau auðvitað nauðsynleg en ekki endilega eiga erindi við mig .
Þessu viðhorfi langar mig að breyta .
Allt hinsegin fólk á að vilja taka þátt í starfi samtakanna .
Búið er að ryðja brautina fyrir okkur yngra fólkið og við skuldum því öfluga fólki að halda baráttunni áfram – af fullum þunga .
" Anna Pála staldrar við þá staðreynd að enginn af 63 þingmönnum þjóðarinnar sé hinsegin – alltént ekki opinberlega .
Þá vill hún sjá fleira hinsegin fólk í valdastöðum , bæði í stjórnmálum og atvinnulífinu .
Hún segir forsætisráðherratíð Jóhönnu Sigurðardóttur vissulega hafa haft áhrif á baráttu hinsegin fólks en líklega meira gagnvart umheiminum en nærumhverfinu .
" Fullur sigur verður síðan ekki unninn fyrr en transmanneskja sest á ráðherrastól eða tekur við stjórninni í einu af stærstu fyrirtækjum landsins .
" 