Aaron Ramsey er nánast orðinn fyrsti maður á blað hjá Arsene Wenger á miðjunni .
Svona nánast .
Ætli Mezut Özil sé ekki enn fyrsti kostur Wengers þegar hann krotar liðið niður á blað .
Stjarna hans skín skært þessa dagana og fótboltaspekúlantar víða um heim keppast nú við að bera á hann lof .
En þannig hefur það ekki alltaf verið .
Ramsey var alltaf talinn mjög efnilegur og góður ungur leikmaður en hann fótbrotnaði illa í leik gegn Stoke 2010 eftir tæklingu Ryans Shawcross .
Leikmenn Arsenal brugðust ókvæða við tæklingunni og mikið var rætt og ritað um heiðarleika Shawcross í kjölfarið .
Ramsey engdist um af kvölum á vellinum með fótinn nánast í 90 gráðum og ljóst var að hann yrði lengi frá .
Hann sneri aftur á völlinn níu mánuðum síðar en það tók hann langan tíma að yfirstíga hræðsluna við að vera inni á vellinum .
" Það tók mig langan tíma að koma meiðslunum úr huganum .
Það tekur langan tíma að koma svona úr hausnum á sér og þótt ég hafi verið frá líkamlega í níu mánuði var ég lengur frá andlega , " sagði Ramsey fyrir leikinn gegn Stoke í september sem Arsenal vann 3:1 .
Ramsey tók í höndina á Shawcross en margir höfðu spáð því að hann myndi sleppa því .
" Við erum engir vinir en við spilum báðir fótbolta .
Lífið heldur áfram , " sagði Walesmaðurinn ennfremur .
Hræddur inni á vellinum Þegar Ramsey sneri aftur var hann lánaður til Nottingham Forest og fór einnig aftur til Cardiff en Arsenal keypti hann einmitt þaðan fyrir tímabilið 2008 , þá 18 ára ungling .
Hann var ekki í neinu leikformi en sýndi þó lipra takta .
Tímabilið 2011-2012 var hann kominn í hóp Arsenal á ný en það sást langar leiðir að eitthvað vantaði upp á .
Einhvern neista .
Eitthvað hafði farið í meiðslunum .
En Wenger hafði alltaf trú á sínum manni þrátt fyrir að stormur frá stuðningsmönnum segði honum að velja Ramsey ekki í liðið .
Skilaboð þeirra voru skýr : Hann er ekki nógu góður fyrir Arsenal .
Síðasta tímabil var eins .
Nokkrir liprir taktar , nokkur mörk en engir afburðaleikir .
Sendingar voru slakar , hlaupin vitlaust tímasett og krafturinn ekki sá sami .
Það var eins og hann væri enn hræddur inni á vellinum .
Stuðningsmaður Arsenal nánast númer eitt , Piers Morgan , fór oft hamförum á Twitter þar sem hann jarðaði Ramsey hvenær sem tækifæri gafst .
Wenger trúði á hann Þrátt fyrir allt hélt hann áfram .
Æfði vel og datt ekki í neitt volæði .
Skrokkurinn var í fínu standi en hugurinn var alltaf við meiðslin .
Hann gerði í raun eins og Ross Barkley , leikmaður Everton , og Eiður Smári .
Þrátt fyrir gífurlegt áfall gafst hann ekki upp og Arsenal verðlaunaði hann með nýjum samningi 2012 .
Wenger hafði trú á honum og franski þjálfarinn kann sitthvað fyrir sér í fótboltafræðum .
Hann veit yfirleitt hvenær leikmenn eru útbrunnir og selur þá á hárréttum tíma .
En hann seldi ekki Ramsey heldur stóð með honum .
Þrátt fyrir að frammistaða Mezuts Özils hafi fangað flestar fyrirsagnir er það Aaron Ramsey sem hefur verið þeirra jafnbesti maður .
Hann á það líka skilið .
Skyggir á Wilshere Ramsey er kominn aftur og jafnvel farinn að skyggja á annan gulldreng Arsenal , Jack Wilshere , sem hefur ekki náð að fylgja eftir byrjun sinni í ensku deildinni .
Wilshere átti að verða nánast Messías fyrir Arsenal en hann er fallinn af þeim stalli .
Niðursveiflan í leik hans er svo mikil að Ross Barkley er frekar álitinn framtíðarstjarna Englands á miðjunni .
Ramsey er hins vegar tekinn við og púið sem heyrðist oft þegar hann gekk af velli er þagnað .
Böðullinn frá Cardiff er svo sannarlega upprisinn .
Dauðans alvara Ramsey hefur alltaf lætt inn einu og einu marki í gegnum sinn stutta feril .
Merkilegt nokk þá komust menn að því að í hvert sinn sem hann skoraði þá bankaði dauðinn upp á hjá einhverjum frægum .
Ramsey skoraði gegn Manchester United fyrsta maí 2011 og daginn eftir var Osama Bin Laden skotinn til bana .
Ramsey skoraði tvö mörk í október sama ár , þann annan og 19. og gaf Steve Jobs , stofnandi Apple , upp öndina þann sjötta .
Þann 20. lést Muammar Gaddafi .
Ramsey skoraði gegn Sunderland í febrúar 2012 og daginn eftir lést Whitney Houston .
Var mikið gert grín að Ramsey fyrir þessa tölfræði en hann lét hana ekkert á sig fá enda bara skemmtileg vitleysa .
Hefur hann skorað átta mörk það sem af er tímabili og ekki eru neinir frægir látnir enn af hans völdum .
Segja má því að Ramsey hafi hrist af sér dauðann og slíkt er nú ekkert smámál .
