Dr. Gunnhildur Óskarsdóttir , deildarforseti kennaradeildar Háskóla Íslands , segir umsóknum um nám við deildina hafa fækkað á heildina litið á síðustu árum .
" Flestir komu inn 2006 bæði í leik- og grunnskólanám og nemendum hefur fækkað töluvert síðan þá .
Það er þó jákvætt að í ár fjölgaði umsóknum og innritunum í leikskólakennaranám miðað við síðustu tvö ár , " segir Gunnhildur .
Skýringin er að hennar mati margþætt .
" Ein er lenging kennaranámsins úr þremur í fimm ár sem ég tel að hafi verið rétt ákvörðun í þá átt að bæta íslenskt menntakerfi .
Í löndunum í kringum okkur er kennaranámið fjögur til fimm ár og í Finnlandi er krafist meistaragráðu en gjarnan er litið til Finnlands til eftirbreytni þar sem finnska menntakerfið stendur framarlega í alþjóðlegum samanburði .
Önnur skýring er sjálfsagt launin .
Þau eru of lág hér á landi .
Kennsla er mjög fjölbreytt starf en einnig flókið og því fylgir oft mikið álag .
Það þarf að leiðrétta kjör kennara og bera aukna virðingu fyrir fagmennsku og því mikilvæga starfi sem þeir sinna .
" Mikilvægt og fjölbreytt – Hvað er hægt að gera til að auka áhuga ungs fólks á kennaranámi ? " Það þarf að vekja athygli á því hversu mikilvægt og fjölbreytt kennaranámið er .
Við þurfum að fá inn fleiri nemendur .
Kennarastarfið er samfélagslega mikilvægt þar sem kennarar sinna einni af mikilvægustu grunnstoðum samfélagsins og það er mikið í húfi .
Allir vilja að börnin þeirra hafi góða kennara og að þeim líði vel í skólanum , áhrif kennarans á nám , þroska og vellíðan barna og ungmenna eru óumdeilanleg að mínu mati .
Ég trúi því að lenging námsins bæti skólastarf þegar til lengri tíma er litið .
Með lengingu námsins gefst aukið svigrúm til fræðilegrar dýpkunar , aukinna tengsla við vettvang auk ríkari kröfu um rannsóknarhæfni kennara .
Ég tel að kennaranámið sé ennþá áhugaverðara núna eftir lenginguna og þetta sé bara tímabundin fækkun .
Í okkar samfélagi þurfum hins vegar öll að taka höndum saman um að hefja þetta starf til vegs og virðingar .
" 