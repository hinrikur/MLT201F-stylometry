Hvatningarverðlaun LÍÚ árið 2013 hlaut í ár fyrirtækið Kerecis , en verðlaunin voru veitt síðastliðinn fimmtudag .
Það er framsækið nýsköpunarfyrirtæki á Ísafirði sem hefur þróað einstakar heilbrigðisvörur úr þorskroði .
Kerecis vinnur þannig verðmæti úr afurð sem talin var úrgangur og er frábært dæmi um þá vaxtarmöguleika sem íslenskur sjávarútvegur býr yfir , samfélaginu öllu til hagsbóta , að því er segir á heimasíðu LÍÚ .
Kerecis er í fararbroddi í heiminum í hagnýtingu á omega 3 olíu við framleiðslu á húðkremum og fékk nýverið staðfest einkaleyfi í Bandaríkjunum á aðferð sinni .
Stærsta verkefni Kerecis er framleiðsla og markaðssetning á stoðefninu MariGen úr þorskroði , sem notað er til að græða þrálát sár .
Hröð útbreiðsla sykursýki í þróuðum samfélögum hefur gert skilvirka sárameðferð enn mikilvægari .
Sem dæmi um þörf á vörum á borð við þær sem Kerecis framleiðir má nefna að á ári hverju þarf að aflima um 100 þúsund Bandaríkjamenn vegna þrálátra sára og er stærstur hluti þess vegna sykursýki .
Með því að vinna stoðefni fyrir þrálát sár úr þorskroði , í stað þess að nota afurðir úr svínaþörmum eða húð látins fólks , hefur Kerecis opnað nýjar víddir .
Kostnaður er minni , sýkingarhætta hverfandi og árangur betri .
Stoðefnið MariGen er í notkun hérlendis , í Bretlandi og Mið-Austurlöndum og markaðsleyfi í Bandaríkjunum er á næsta leiti .
Kerecis er dæmi um vaxtartækifæri sem tengist sjávarútvegi .
Roðið af þorskinum , afurð sem eitt sinn hefði nú helst verið talin til úrgangs , er notað til framleiðslu á mikilvægum og verðmætum heilsuvörum sem geta orðið til þess að bjarga mannslífum .
Þá eru ónefnd þau störf sem hafa skapast vegna þessarar framleiðslu á Ísafirði .
Kerecis vinnur einnig að þróun á stoðefnum úr þorskroði til uppbyggingar eftir kviðslit , vegna brjóstnáms og til viðgerða á heilabasti eftir áföll eða aðgerðir .
Afurðir Kerecis eru þróaðar í samstarfi við lækna og fyrirtækið nýtur liðsinnis vísindalegrar ráðgjafarnefndar sem í sitja virtustu sérfræðingar heims í sárameðhöndlun .
Tæknin og framleiðslan Kerecis fær roð af eldisþorski í Ísafjarðardjúpi frá Hraðfrystihúsinu Gunnvöru og Klofningi .
Við meðhöndlun Kerecis í verksmiðjunni á Ísafirði eru allar frumur og ofnæmisvaldar fjarlægðir úr roðinu .
Þá stendur eftir roðbútur sem samanstendur af próteingrind og Omega 3 olíum .
Roðbútarnir eru síðan skornir í búta , sem lagðir eru í vatn fyrir notkun .
Efninu er því næst komið fyrir í sárinu sem síðan er lokað með venjulegum sáraumbúðum .
Roðbúturinn virkar eins og svampur og heilbrigðar frumur líkamans leita skjóls í stoðgrindinni á meðan þær græða sárið .
Úr hverju þorskroði fást átta til tíu bútar af þessu tagi , segir ennfremur á heimasíðu LÍÚ .
Stofnendur Kerecis eru Guðmundur Fertram Sigurjónsson , læknarnir Baldur Tumi Baldursson og Hilmar Kjartansson og Ernest Kenney , lögfræðingur í einkaleyfismálum .
Guðmundur er jafnframt starfandi stjórnarformaður Kerecis .
jonagnar@mbl.is 