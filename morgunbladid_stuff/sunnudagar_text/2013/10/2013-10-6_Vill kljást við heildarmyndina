Ég var ráðin til að horfa gagnrýnum augum á þessa stofnun og vega og meta bæði kosti hennar og galla , " segir Fríða Björk Ingvarsdóttir sem tók við rektorsstöðu Listaháskóla Íslands 1. ágúst sl. Aðspurð segist hún hafa sótt um starfið þar sem hún sá með því tækifæri til að sameina öll áhugasvið sín .
" Ég hef í gegnum tíðina verið viðriðin svið nánast allra listgreina .
Mér hefur líka alltaf fundist gaman að kljást við heildarmyndina .
Síðast en ekki síst finnst mér menningarpólitík skipta gríðarlega miklu máli .
Menningarpólitík er sú umræða úr stjórnmálunum sem alltaf stendur eftir .
Hún felur í sér svo stórar ákvarðanir sem móta samfélagsmyndina og umhverfið sem við lifum í .
Menntun og menningarpólitík snýst um framtíðarhorfur barnanna okkar , hvernig við förum að því að þróast sem samfélag og hvernig við sjáum okkur í samhengi við aðra .
Allt eru þetta stórar spurningar sem lúta að mannlegri tilvist og því hvernig við upplifum okkur sem einstaklinga í samfélaginu .
" Er eitthvað sem hefur komið þér á óvart í sambandi við LHÍ á þeim tíma sem þú hefur þegar haft til að setja þig inn í nýja starfið ? " Nei , í raun og veru ekki enda eru engar beinagrindur í skápum hér .
Það sem ég undrast samt er hversu mikið hefur áorkast og hvað hefur verið hægt að gera fyrir lítið fé og með fáum manneskjum .
Starfsfólk er mjög einbeitt , fórnar gríðarlega miklu og er tilbúið til þess að gefa allt sitt .
Maður er öfundsverður af því að koma inn í þannig stofnun .
En þótt liðsheildin sé sterk og andinn góður þá er spurning hvernig fólki endist þrek við þann aðbúnað sem hér þarf oft að sætta sig við .
" Menntun er fyrirbyggjandi Við lifum enn á niðurskurðartímum eftir hrun .
Ertu uggandi yfir framhaldinu ? " Já , ég held ég þurfi að vera það eins og allir aðrir sem vinna á sviði æðri menntunar á Íslandi í dag .
Framlög til háskólastarfs eru lág ef við berum okkur saman við umheiminn .
Þau eru lág miðað við OECD-löndin , og mjög lág miðað við Norðurlöndin .
Það er alveg ljóst að við eyðum miklu minna til háskólastarfs en þeir sem við viljum bera okkur saman við .
Ég veit ekki hversu lengi við komumst upp með það , því hreyfanleikinn er orðinn svo mikill á milli landa , bæði á fólki og fyrirtækjum .
Við þurfum hreinlega að óttast það að missa okkar fólk úr landi ef við getum ekki boðið upp á sömu gæði í menntun hér eins og aðrar þjóðir .
Þeim fjármunum sem varið er til menntunar á háskólastigi er mjög vel varið .
Menntun er fyrirbyggjandi í öllum skilningi og uppbyggjandi líka .
" Hver er framtíðarsýn þín fyrir LHÍ ? " Mín framtíðarsýn varðandi skólann lýtur fyrst og fremst að uppbyggingu hugmyndafræði og rannsókna á fræðasviðinu listum .
Þar liggur sérstaða LHÍ og hlutverk .
Listræn sköpun miðar að því að framkvæma hið óframkvæmanlega og kortleggja það sem við ekki þekkjum .
Framlag sköpunar til samfélagsins felst í því að vinna á mörkum óvissunnar og vera í framlínu nýrra uppgötvana og mótandi hugmyndafræðilegra hræringa .
Í LHÍ þarf því að móta starfsumhverfi þar sem listgreinarnar vinna saman þvert á allar greinar , jafnt utan skólans sem innan .
Húsnæðismálin hafa óneitanlega verið hamlandi í því .
Við þurfum líka að skapa farvegi fyrir nánara samstarf við aðra skóla hér innanlands á sviði menningar og mennta og jafnframt við atvinnulífið , sem hefur auðvitað verið gert upp að ákveðnu marki .
Það sama á við um samstarf við stofnanir erlendis .
Að mínu mati er þverfaglega nálgunin , sem í raun og veru er orðin grunnur að aðferðarfræði 21. aldarinnar , mjög mikilvæg .
Það er því okkar að þróa ný viðmið í rannsóknum á sviði lista , fræða og fagurfræði og hefja til vegs í samhengi við þróun á öðrum sviðum .
" Skammtímalausnir eru dýrar Þú nefnir húsnæðismál skólans .
Hvaða lausn sérðu í þeim efnum ? " Það er mjög brýnt að leysa húsnæðisvanda skólans sem hefur verið í limbói frá því skólinn var stofnaður fyrir 15 árum .
Draumurinn hefur ávallt verið að allar deildir verði sameinaðar undir einu þaki og við gerum ekki ráð fyrir öðru en að hann rætist í nálægri framtíð , " segir Fríða Björk og nefnir að að áskjósanlegt gæti verið að byggja nýtt húsnæði LHÍ upp smám saman eins og gert var með Háskólann á Akureyri með góðum árangri .
" Í millitíðinni þurfum við að finna skammtímalausnir sem duga lengur en misserið og eru þannig að þær hamli ekki starfseminni , " segir Fríða Björk og bendir á að dýrt sé að reka LHÍ á þremur stöðum eins og gert sé í dag .
" Það er dýrt að reka þrjú mötuneyti , þrjú bókasöfn og starfsfólk á þremur stöðum .
Það kostar að minnsta kosti 40 milljónir á ári .
Við sem rekum þennan skóla með fjárframlögum frá ríkinu þurfum að horfa til þessara fjármuna ábyrgum augum .
Við gætum styrkt sjálfa menntunina mikið ef reksturinn á þessum húsum væri ekki svona dýr .
Skammtímalausnir eru alltaf mjög fjárfrekar og framtíðarlausnir hljóta að miða að því að nýta betur þann infrastrúktur sem við sem samfélag eigum .
Það mætti vera meiri vilji til að hugsa út fyrir kassann .
Það er t.d. heilmikið af ónotuðu rými í Hörpu sem LHÍ gæti nýtt , en þá þarf að myndast samfélagsleg samstaða um það að LHÍ hafi efni á því að nýta sér þetta rými , því hann getur náttúrulega ekki keppt um húsnæði í Hörpu á háu markaðsverði .
En er ekki skárra að stofnun eins og LHÍ nýti það rými en að það standi autt ? " Nokkrar staðsetningar hafa verið nefndar í sambandi við framtíðarhúsnæði LHÍ .
Hefur þú skoðun á því hvar væri vænlegast að byggja skólann til framtíðar ? " Í raun er búið að þrengja möguleikana niður í tvo , þannig að valið stendur nú á milli Laugarness og Sölvhólsgötu , " segir Fríða Björk og bendir á að nefnd á vegum mennta- og menningarmálaráðherra , sem skipuð er fulltrúa frá ráðuneytinu , Reykjavíkurborg og LHÍ , vinni nú að því að kanna hvor möguleikinn sé hagstæðari fyrir skólann og ríki og borg , en nefndin átti að skila niðurstöðu nú um mánaðamótin .
" Ég mun taka niðurstöðuna mjög alvarlega .
Ég geri ekki ráð fyrir öðru en að það verði allt reiknað inn í þessa jöfnu , s.s. kostnaður við lóðirnar , breytingar á deiliskipulagi , áhrif nærumhverfis og aðgengi að þjónustu auk samlegðaráhrifa við aðrar menningarstofnanir .
Skóli á borð við LHÍ hefur auðvitað mikið vægi í borgarlandslaginu og færir heilmikið með sér .
Við ættum líka að hugsa til þess í hvaða infrastrúktúr borgarbúar eru þegar búnir að fjárfesta og hvernig við nýtum hann með sem bestum hætti , hvernig við þéttum þetta net sem við eigum og hvernig skólinn passar inn í það til framtíðar .
" Eins og þú nefndir eru aðeins 15 ár síðan LHÍ var stofnaður .
Telur þú að þær fæðingarhríðir sem felast í því að breyta handverksskóla í háskólastofnun séu að baki ? " Nei , þær eru ekki að baki og það er vegna þess að starfið þarf að vera í sífelldri endursköpun .
Um leið og maður heldur að fæðingarhríðirnar séu búnar þá fer svona skóli að staðna .
Hann þarf stöðugt að vinna á mörkum óvissunnar , því listræn sköpun og rannsókn er kortlagning á uppgötvunum og möguleikum mannlegrar tilvistar .
Listin getur spurt spurninga sem öðrum dettur kannski ekki í hug að spyrja , m.a. á sviði vísinda , " segir Fríða Björk og bendir á að ýmsar merkilegar uppgötvanir hafa orðið þegar listamenn vinna í nánu samstarfi við t.d. skammtafræðinga og aðra raunvísindamenn , sem og tölvunarfræðinga og hönnuði .
" Ég trúi því að ef 20. öldin var öld tækninnar , sem hún svo sannarlega var , þá muni 21. öldin verða öld hinnar skapandi hugsunar og í þeim skilningi öld listanna .
Ég held að samfélag mannanna þurfi á því að halda t.d. bara til að komast út úr þeim umhverfislegu ógöngum sem við erum í .
Ef við ætlum að hafa lífvænlegt fyrir börnin okkar og barnabörn þurfum við á þessari skapandi hugsun að halda sem grundvallarþætti í öllum vinnubrögðum í samfélaginu .
" 