Í ágúst birti fræðiritið Public Library of Science niðurstöður sameiginlegrar rannsóknar vísindamanna við Háskólann í Michigan í Bandaríkjunum og Leuven-háskóla í Belgíu , sem benda til þess að tengsl séu á milli notkunar Facebook og þunglyndis .
Niðurstöðurnar sýna að því meira sem fólk notar Facebook , því óánægðara er það með líf sitt .
Áður hafa birst rannsóknir sem tengja notkun Facebook við afbrýðisemi , öfund , þunglyndi og skert sjálfstraust ; svo eitthvað sé nefnt , en aðferðafræði eldri rannsókna hefur gert erfitt að draga miklar ályktanir um hvað er orsök og hvað er afleiðing í þeim efnum .
Í niðurstöðum þessarar nýju rannsóknar hefur hins vegar verið sýnt fram á að eftir því sem þú eyðir lengri tíma á Facebook , þá dregur úr lífsánægju notandans , en jafnframt er sýnt fram á að fólk er ekki líklegra til að nota Facebook þegar það er óánægt með líf sitt .
Áhrifamikil afþreying Það bendir sterklega til að Facebook sé orsakaþátturinn , en vísindamennirnir að baki rannsókninni telja sig geta fullyrt að mikil notkun Facebook grafi undan lífsánægju .
Þá sýndi rannsóknin fram á að mannleg samskipti sem ekki fóru fram í gegnum Facebook , svo sem símtöl eða persónuleg samtöl , höfðu öfug áhrif og auka lífsánægju fólks .
Rannsóknin leiddi enn fremur í ljós að Facebook-notkun dró meira úr lífsánægju þeirra sem stunda meiri mannleg samskipti í daglegu lífi en hinna .
Í ljósi þess að notendur Facebook eru nú um einn milljarður má ætla að hér sé um þýðingarmikla rannsókn að ræða fyrir fjölda fólks .
Einn af höfundum rannsóknarinnar , John Jonides , prófessor í hugrænum taugavísindum við Háskólann í Michigan , segir í viðtali við útvarpsstöðina NPR að líklegast sé að óánægjan tengist félagslegum samanburði .
" Þegar þú notar vef eins og Facebook sérðu fjöldann allan af póstum um hvað fólk er að gera .
Það leiðir til félagslegs samanburðar – þér kann að finnast sem líf þitt sé ekki eins innhaldsríkt og hjá fólkinu sem þú sérð á Facebook .
" Það er þó vert að taka fram að í rannsókninni var ekki greint á milli þess hvað fólk var að gera á Facebook , en ekki er ólíklegt að mælanlegur munur sé á ánægju fólks eftir því hvort það er að spjalla á Facebook , skoða uppfærslur vina eða taka þátt í spjallhópum .
Orð verða til alls fyrst Það er forvitnilegt að skoða þessa rannsókn í samanburði við aðra rannsókn frá 2011 sem framkvæmd var við Háskólann í Vermont .
Niðurstöður hennar birtust í sama vísindariti og benda til að notendur Twitter séu að verða þunglyndari eftir því sem fram í sækir .
Í rannsókninni fór fram orðagreining á 46 milljörðum tísta frá rúmlega 63 milljónum einstaklinga .
10 þúsund algeng ensk orð voru metin á skalanum einn til níu , frá neikvæðum til jákvæðra .
Þannig fékk orðið ' hryðjuverkamaður ' skorið 1,3 en orðið ' hlátur ' skorið 8,5 .
Þar sem öll tíst hafa tímastimpil er hægt að greina í hvaða átt umræðan er að þróast með aðstoð þessa skala og er hægt að skapa tímalínu sem sýnir nokkuð greinilega hvort notendur Twitter eru að tjá jákvæðar eða neikvæðar tilfinningar í tístum sínum .
Þannig má sjá mesta jákvæðni á Twitter í kringum hátíðisdaga líkt og jól , þakkagjörðarhátíð og Valentínusardag , en hægt var að greina töluverða dýfu í jákvæðni kringum alvarlegri atburði í heimsfréttum , líkt og umfjöllun um svínaflensu , flóðbylgjuna stóru í Japan og andlát leikarans Patricks Swayze .
Niðurstöðurnar bentu sterklega til þess að notendur Twitter væru að verða neikvæðari eftir því sem tíminn líður og mest óánægja var mæld á fyrri hluta árs 2011 , undir lok rannsóknarinnar .
Spurning um aldur ? En þrátt fyrir að vísbendingar um að notkun samfélagsmiðla geti haft neikvæð áhrif á sálarlífið hafa aðrar rannsóknir sýnt fram á jákvæða þætti sem tengjast notkun þeirra .
Þannig hefur nýleg rannsókn við MIT-háskólann sýnt fram á að notkun Facebook er líkleg til þess að hægja á hjartslætti og hjálpa fólki að slaka á .
Önnur rannsókn , og öllu athyglisverðari , var framkvæmd við Háskólann í Arizona .
Henni samkvæmt hefur notkun samfélagsmiðla mjög jákvæð áhrif á heilastarfsemi eldra fólks .
Í rannsókninni voru bornir saman þrír hópar eldra fólks á aldrinum 68-91 árs .
Einum hópnum var kennt að nota Facebook og tengjast þar ættingjum og vinum .
Öðrum hóp var kennt að nota vefsíðuna www.penzu.com < http://www.penzu.com > , þar sem notendur skrá daglega fæðuinntöku og aðrar næringarupplýsingar , og þriðja hópnum var sagt að þau væru á biðlista til að fá kennslu í notkun Facebook .
Skemmst er frá því að segja að Facebook-hópurinn stóð sig 25% betur á minnisprófum og öðrum prófum sem mæla heilastarfsemi eftir að hafa notað Facebook um átta vikna skeið heldur en hinir hóparnir , en engin breyting var mælanleg þar .
Að sögn Janelle Wohltmann , taugasálfræðings sem framkvæmdi rannsóknina , eru einkum tvær líklegar skýringar á jákvæðum áhrifum Facebook á eldra fólk .
Annars vegar benda rannsóknir til þess að eldra fólk sem hefur sterkt félagslegt net og á í samskiptum við aðra hafi virkari heilastarfsemi en þeir sem lifa í meiri einangrun .
Hins vegar hafa rannsóknir bent til að sú iðja að læra nýja hluti hjálpi við að viðhalda heilastarfsemi eldra fólks og hægi á hrörnun og elliglöpum .
Meðalhóf er dyggð Það er með notkun samfélagsmiðla eins og margt annað , meðalhófið er dyggð , og þá má misnota eins og annað .
Það er margt sem bendir til að óhófleg notkun samfélagsmiðla geti haft neikvæðar sálrænar afleiðingar .
Í það minnsta fram eftir aldri .
