Mánasteinn – Drengurinn sem aldrei var til er nýjasta bók Sjóns og þar segir hann sögu hins samkynhneigða Mána Steins sem er sextán ára árið 1918 þegar spænska veikin herjar á bæjarbúa í Reykjavík .
Útgáfurétturinn að Mánasteini hefur þegar verið seldur til Danmerkur , Svíþjóðar og Finnlands .
Fleiri lönd munu örugglega bætast í hópinn áður en langt um líður því verk Sjóns hafa vakið verulega athygli erlendis .
Skáldsaga hans Skugga-Baldur hlaut eins og kunnugt er Bókmenntaverðlaun Norðurlandaráðs árið 2005 og hefur komið út í um 30 löndum .
Skugga-Baldur , Rökkurbýsnir og Argóarflísin komu út á nokkrum árum í Bretlandi og fyrr á þessu ári komu þessar þrjár bækur út samtímis í Bandaríkjunum .
Það vakti sérstaka athygli þegar enski rithöfundurinn A.S .
Byatt skrifaði afar lofsamlega grein um bækurnar þrjár í The New York Review of Books og sagði um Sjón : " Hann hefur breytt sýn minni á heiminn .
" " Ég get ekki annað en verið auðmjúkur , " segir Sjón spurður um þessi ummæli .
" Byatt hefur lesið og séð ýmislegt og að fá þessa einkunn frá henni er falleg og mikil gjöf .
Auðvitað vonast ég alltaf til að skáldskapur minn hafi þau áhrif á fólk að það sjái hluti í nýju ljósi .
Sjálfur ólst ég upp við bókmenntir eftir fólk sem færði bókmenntaformið í nýjar og óvæntar áttir .
Af íslenskum höfundum las ég Thor , Guðberg og Svövu ásamt gömlu meisturunum og atómskáldunum .
Auðvitað las ég svo súrrealistana mér til óbóta á sínum tíma og þeir umbyltu fagurfræði ljóðsins með því að virkja líkingar á nýstárlegan hátt og skapa með því nýjan veruleika samanber hina frægu setningu : " Hann var fagur eins og óvænt stefnumót saumavélar og regnhlífar á skurðarborði .
" Súrrealisminn færði heiminum nýja fegurð , en enginn veit svosem í hverju hún felst , öðru en því að hún er óvænt og furðuleg .
" Velgengni erlendis Nú er mjög erfitt fyrir þá höfunda sem ekki skrifa á ensku að koma bókum sínum á enskan markað .
Bækur þínar hafa komið út í Englandi og þrjár bóka þinna komu nýlega út í Bandaríkjunum .
Segðu mér frá þeirri útgáfu og viðtökunum .
" Það var stórt skref á sínum tíma þegar forlag í London ákvað að gefa Skugga-Baldur út .
Það eitt að enski útgáfurétturinn skyldi seljast þótti mjög merkilegt árið 2006 .
Síðan þá hafa verk æ fleiri íslenskra höfunda verið að koma út á ensku og þetta skiptir máli vegna þess að enskan er heimsmál og viðkomandi bók verður aðgengileg fólki um allan heim .
Það er alltaf gleðilegt fyrir rithöfund að eignast nýja lesendur .
Útgefandinn í New York tók þá óvæntu og að mörgum þykir furðulegu ákvörðun að gefa allar bækurnar þrjár út samtímis .
Argóarflísin kom út innbundin og var eins konar flaggskip en hinar tvær komu út í kilju .
Það hefur verið skrifað vel um þessar bækur í Bandaríkjunum og einnig í Kanada .
Fólki þykir söguefnin vera sérstök og reynir auðvitað að setja bækurnar í samhengi við það sem það þekkir úr íslenskum bókmenntum , sem er yfirleitt Halldór Laxness og Íslendingasögurnar .
Ég er íslenskur höfundur og hef unnið með íslenskan sagnaarf og hef lært bæði af Íslendingasögum og Halldóri Laxness en sæki jafnfram ýmislegt í framúrstefnu og módernisma .
Við íslensku rithöfundarnir vinnum hér heima í umhverfi þar sem maður verður tiltölulega fljótt þekkt stærð .
Það eru mikið til sömu gagnrýnendur sem skrifa um bækur manns og hafa bæði lyft undir mann og bent á það sem betur má fara .
Það er frábært að fá viðbrögð að utan frá fólki sem les bækurnar ekki endilega í sama menningarlega samhengi og er hér , en um leið verða bækurnar líka að spjara sig .
Það sem kom mér mest á óvart varðandi viðtökur erlendis eru hinar miklu og góðu viðtökur sem Rökkurbýsnir hafa fengið .
Þetta er bók sem gerist á 17. öld og fjallar um kall sem var utangarðs og lenti upp á kant við yfirvöld .
Ég hélt að sagan yrði útlendingum nokkuð erfið og þung undir tönn en svo virðist ekki vera .
Ég man að þegar ég ákvað að skrifa hana var ég með tvö verk í takinu .
Annað verkið átti að gerast í heimi spíritismans og hin hugmyndin var að skrifa bók upp úr ævi Jóns lærða .
Ásgerður , eiginkona mín , benti mér á að margar bækur hefðu verið skrifaðar um heim spíritismans en enginn um Jón lærða .
Ég ákvað þá að skrifa um Jón lærða , en hugsaði með mér að sú bók yrði sennilega ekki rétta bókin til að fylgja eftir framanum erlendis því útlendingar myndu örugglega ekki skilja hana .
En stundum gleymir maður að líta sér nær og skoða hvaða bókum maður sjálfur hefur gaman af .
Við Íslendingar höfum gaman af að lesa bækur sem gerast í framandi samfélögum og á tímum sem eru okkur ókunnugir .
Rökkurbýsnir virðist tala til útlendinga á þennan sama hátt .
" Lít á bækurnar sem gjörning Segðu mér aðeins frá nýju bókinni þinni , Mánasteini .
" Bókin fjallar um sextán ára strák sem býr í Reykjavík árið 1918 og er utanveltu í samfélaginu af mörgum ástæðum , ekki bara vegna þess að hann er samkynhneigður .
Samkynhneigðin breytir í rauninni ekki svo miklu fyrir hann af því að hann er hvort sem er til hliðar í samfélaginu .
Í þessari aðalpersónu eru ýmsir þræðir sem byggjast á raunverulegu fólki og raunverulegum atburðum .
Ég hafði lengi verið að leita að tækifæri til að skrifa um þetta þrennt : spönsku veikina , bíómenningu á fyrstu árum kvikmyndarinnar í Reykjavík og líf samkynhneigðra hér á landi .
Ég fór að leita að persónu sem ég gæti sett inn í einhvern af þessum heimum .
Á þessum tíma var ég að lesa indverska skáldsögu sem heitir Life Apart eftir indverskan höfund , Neell Mukherjee .
Í þeirri bók er samkynhneigður strákur og allt í einu áttaði ég mig á því að sagan sem ég vildi skrifa myndi virka ef persóna mín væri samkynhneigð .
Allir þessir þrír heimar tóku að smella saman og aðalpersónan fór að synda eins og fiskur í vatni í söguefninu .
Í jafnhrikalegu sögusviði og Reykjavík á dögum spænsku veikinnar skiptir miklu máli að vera með persónu sem er fulltrúi lesenda í þeim hryllingi og leiðir þá í gegnum draugahúsið .
Samfélagið hefur hafnað þessum dreng þannig að hann verður ekki fyrir sama áfalli og aðrir þegar þetta sama samfélag fer að gliðna og molna .
Einmitt þetta gaf mér tækifæri til að skoða þennan tíma og hrikaleg örlög bæjarbúa úr fjarlægð um leið og drengurinn tengist öllum helstu atburðum þessara daga .
" Þegar bók eftir þig er nýkomin út kvíðirðu þá viðtökum ? " Ég hef alltaf haft gaman af því að stíga fram og kynna það sem ég er að gera .
Ég lít á bækurnar sem eins konar gjörning .
Fyrstu vikurnar eftir að bókin kemur út greinir maður ekki algjörlega á milli sjálfs sín og bókarinnar og er þess vegna örlítið kvíðinn og spenntur .
Ef maður væri það ekki þá væri það eins og leikari sem missir sviðskrekkinn og um leið er ekkert undir .
Ég reyni alltaf að skrifa bækur mínar þannig að eitthvað sé í húfi fyrir sjálfan mig sem höfund .
Ég reyni að feta nýjar slóðir og vinna með viðfangsefni sem er ekki alveg sjálfsagt að fjallað sé um og nýti bókmenntalega aðferð sem er ekki of auðveld .
Þetta er eins og loftfimleikamaður sem sleppir rólunni og reynir að grípa í hendur samstarfsfélagans .
Það er hins vegar ekki fyrr en um það bil hálfu ári eftir að bókin er komin út sem maður veit hvort manni hafi tekist að grípa í hendur félagans eða hvort maður er að falla niður í hart gólf sirkustjaldsins .
" Mánasteinn er stutt bók og snörp .
Leitastu yfirleitt við í verkum þínum að segja sem mest í sem fæstum orðum ? " Hver bók velur sér sitt form , bæði stærð og frásagnarmáta .
Þessi saga vildi segja sig í fáum orðum og knöppu máli .
Mér hefur stundum fundist að því stærra sem viðfangsefnið er þeim mun meira spennandi er að þjappa því saman .
Stór tíðindi segir maður alltaf í sem fæstum orðum .
" Ódýrir sendiherrar Þú ert forseti Íslandsdeildar PEN-samtakanna , alþjóðasamtaka rithöfunda , en þing samtakanna var nýlega haldið hér á landi .
Skipti það máli að þingið var á Íslandi ? " Það skipti máli því þarna var vakin athygli á því máli sem PEN stendur fyrir , sem er tjáningarfrelsið í öllum sínum myndum .
Þeim tilfellum fer fjölgandi þar sem rithöfundar , blaðamenn , bloggarar og söngvaskáld eru fangelsuð fyrir orð sín og sumir jafnvel teknir af lífi .
Þetta er óþolandi ástand fyrir alla þá sem unna lýðræði og skoðanafrelsi .
Þessi mál voru rædd í Reykjavík í viku og Íslendingar heyrðu óminn af þeim umræðum .
Það að þingið var haldið hér á landi rennir líka styrkari stoðum undir PEN-félagið á Íslandi sem er ekki stór hópur en góður og reynir að leggja sitt af mörkum til þessara mála .
" Nú eru niðurskurðartímar , hvaða áhrif heldurðu að niðurskurður til menningarmála muni hafa fyrir listamenn og samfélagið ? " Ég tel að það sé mjög misráðið að skera niður í menningu vegna þess að hún er ein af grunnstoðum íslensks samfélags .
Í nokkur hundruð ár höfum við Íslendingar í krafti menningarlegrar auðlegðar gert tilkall til að sitja við sama borð og aðrar þjóðir í heiminum og til að svo verði þarf að styðja sæmilega við menningu .
Það hefur lengi verið skilningur á nauðsyn þessa , samanber að rithöfunda- og listamannalaun eru 130 ára gamalt fyrirbæri á Íslandi .
Þegar ég var að vinna að þessari nýju bók , sem gerist árið 1918 , árið þegar Ísland varð fullvalda ríki , las ég mér til um aðdragandann að fullveldisstofnuninni og samningaviðræðurnar sem áttu sér stað milli Íslendinga og Dana .
Það var greinilegt í máli íslensku samningamannanna að þeir litu á menningu og menntun sem eitt af mikilvægustu málunum í samningaviðræðunum og reyndu að tryggja að höfundarréttur íslenskra listamanna og réttur þeirra til að starfa í Danmörku væri virtur og yrði óskertur eftir fullveldið .
Þegar kemur að niðurskurði til lista hef ég áhyggjur af stöðu landsins frekar en stöðu einstakra listamanna eða einstakra listgreina .
Fram að hruni nutum við góðvildar umheimsins en glötuðum henni síðan .
Ein meginástæðan fyrir því að okkur hefur tekist að endurheimta þá góðvild eru hinir ódýru sendiherrar sem íslenskir listamenn eru .
Fjöldi rithöfunda , tónlistarmanna , kvikmyndargerðarmanna , dansara og leiklistarfólks er á stöðugum ferðum um heiminn og flytur þau skilaboð að hér búi velviljað siðmenntað fólk sem er skapandi og gefandi .
Íslenskt menningarstarf hefur sýnt umheiminum að vandræðin hér á landi voru tímabundin og ekki eigi að dæma alla þjóðina út frá hruninu heldur beri að meta hana af þeim gjöfum sem íslenskir listamenn færa heiminum .
Bókamessan í Frankfurt sannaði til dæmis á glæsilegan hátt að við erum menningarþjóð .
Í menningunni eru engir að gera það sama , þar er stöðugt verið að skapa eitthvað nýtt .
Engin þjóð kemur sér upp menningu á stuttum tíma .
Menning verður til á löngum tíma og ef hún glatast þá tekur önnur þúsund ár að skapa nýja menningu .
" 