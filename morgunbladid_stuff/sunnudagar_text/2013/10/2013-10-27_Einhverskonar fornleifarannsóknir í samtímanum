Vídeólistin hefur farið í allar áttir , " segir Margrét Elísabet Ólafsdóttir , sýningarstjóri sýningarinnar Íslensk vídeólist 1975-1990 í Hafnarhúsi Listasafns Reykjavíkur .
Markmiðið er að draga fram verk sem sýna fyrstu tilraunir íslenskra listamanna til að nota vídeó til listsköpunar .
Verkin eiga það sameiginlegt að hafa verið sýnd fyrst hér á landi milli 1980 og 1990 en síðan hafa aðeins fáein þeirra sést á sýningum .
Sýningarstjórinn , Margrét Elísabet , hefur sérhæft sig í nýmiðlum á borð við stafræna list og vídeólist , er með bakgrunn í fagurfræði frá Frakklandi og er doktor á þessu sviði .
Í opinni úrklippubók á sýningunni er grein úr Morgunblaðinu frá árinu 1983 , þar sem rætt er við Þór Elís Pálsson , sem er einn þeirra sem eiga verk á sýningunni , og spurt í fyrirsögn hvort vídeólist sé list framtíðarinnar ? Varð sú raunin ? Margrét brosir þegar hún er spurð og segir að vissulega hafi fleiri listamenn en færri af þeim sem síðan hafa lokið námi unnið á einhvern hátt innan vídeólistarinnar .
Enda sé þetta tækni sem standi nánast öllum til boða í dag .
" Þegar Þór Elís , sem hafði numið í Hollandi og þekkti tæknina vel , velti þessum spurningum um framtíðina fyrir sér þá var vídeóbylgjan nýskollin á Íslandi , " segir hún .
" Vídeótæki voru komin á heimilin og vídeóleigur stóðu í blóma .
Þá voru menn með miklar hugmyndir um að framleiða menningar- og afþreyingarefni fyrir leigurnar , enda Ríkissjónvarpið ennþá með einokunarstöðu sem ljósvakamiðill .
" Sýningin er helguð upphafsárum vídeótækninnar í sjálfstæðri sköpun hér á landi .
Eðlilega eru elstu verkin eftir Steinu Vasulka og Woody eiginmann hennar , en þau voru í hópi frumkvöðla vídeólistar í Bandaríkjunum á seinni hluta sjöunda áratugarins .
" Ég stoppa síðan við árið 1990 .
Það var of umfangsmikið að setja upp heildstætt yfirlit íslenskrar vídeólistar en þetta er líka tími frumkvöðla sem vert er að skoða .
Elsta verkið er frá 1975 , All Vision eftir Steinu Vasulku .
Það hefur ekki verið sýnt hér áður , ólíkt hinum verkunum , en Listasafn Reykjavíkur hefur eignast það og það er mjög merkilegt í vídeólistasögunni .
Það er nú sýnt hér í fyrsta skipti .
" Tíu ár eru síðan Margrét gerði fyrstu atlöguna að því að rannsaka sögu vídeólistar hér á landi og þá komst hún að því að erfitt var að átta sig á því hvað hafði verið gert hér og hver hafði gert hvað hvenær .
" Ekkert safnanna hafði lagt sig eftir því að safna eða skrá vídeólist , " segir hún .
" Hér fannst heldur ekkert sambærilegt við það sem Steina og Woody höfðu verið að gera vestanhafs .
Ég velti því fyrir mér hvers vegna .
Ein leið til að fá svar við þeirri spurningu er að skoða hvaða tækni listamönnum stendur til boða á hverjum tíma .
Frumkvöðlarnir voru í Bandaríkjunum , fljótlega fylgdu Frakkar , Hollendingar , Þjóðverjar og fleiri í kjölfarið , en hvers vegna gerðist það sama ekki strax á Íslandi ? Líklega ollu því staðbundnar aðstæður ; Ríkissjónvarpið var ekki stofnað fyrr en 1966 , hér voru innflutningshöft og þótt mikið væri rætt um að þetta væri framtíðartækni , þá var erfitt að flytja vídeótækin inn .
Þau voru of dýr fyrir almennan markað og um leið voru þau utan seilingar fyrir listamenn .
Áttundi áratugurinn varð þess í stað áratugur tilraunakvikmynda , tekinna á 8 mm og 16 mm filmu .
Nokkrir listamannanna sem eiga verk á sýningunni voru nemendur Ólafs Lárussonar í MHÍ og gerðu hjá honum kvikar myndir á 8 mm filmu .
Þegar þau fóru í framhaldsnám erlendis komust þau síðan í kynni við vídeómiðilinn .
En þegar þau komu aftur heim voru aðstæðurnar aðrar og erfitt að gera vídeóverk hér og því varð ekki mikið framhald á því .
" Eftir miðjan níunda áratuginn varð myndbandið hinsvegar ný leið til að koma dægurtónlist á framfæri og því má á sýningunni sjá myndband Oxsmá við lagið Kittý og þrjú laga Sykurmolanna .
Það er forvitnileg sýning sem Margrét Elísabet hefur sett saman um þessi uppvaxtarár vídeólistarinnar hér , og nauðsynlegt verður að fylgja henni eftir með annarri þar sem er farið nær okkur í tíma , þegar stafræna tæknin er komin til skjalanna .
" Stundum var djúpt á þessari sögu , miðað við hvað hún stendur okkur nærri í tíma , " segir hún þar sem við stöndum á sýningunni .
" Þetta voru einhverskonar fornleifarannsóknir í samtímanum .
" Dagskrá helguð norrænum myndbandsverkum í Hafnarhúsinu um helgina Dagskrá um vídeólist , með sýningu myndbandsverka , fyrirlestrum og pallborðsumræðum , stendur yfir í Hafnarhúsi Listasafns Reykjavíkur nú um helgina .
Er dagskráin hluti verkefnisins " Nordic Outbreak " sem fjallar um vídeólist á Norðurlöndum .
Um er að ræða norrænt samstarfsverkefni sem leggur áherslu á að miðla nýjum myndbandsverkum valinna listamanna á Norðurlöndunum og tengist það sýningunni sem fyrir er í húsinu , um íslenska vídeólist áranna 1975 til 1990 , á áhugaverðan hátt .
Verkefnið " Nordic Outbreak " hófst í New York-borg í vor og ferðast á árinu til valinna menningarstofnana á Norðurlöndunum .
Streaming Museum í New York hrinti verkefninu af stokkunum en það er unnið í samstarfi við Listasafn Reykjavíkur , Scandinavia House í New York og söfn í Helsinki , Kaupmannahöfn , Umeå , Stavangri og Nuuk .
Auk þessara sýningarstaða , hefur hluti verkefnisins þegar ferðast til São Paulo í Brasilíu , Jóhannesarborgar í Suður-Afríku og Sydney , Ástralíu .
Myndbandsverkin , sem sýnd eru hér , eru valin af Birtu Guðjónsdóttur sýningarstjóra , úr verkum er fimm sýningarstjórar verkefnisins hafa áður valið saman .
Á laugardag hefst dagskráin kl. 11-13 með pallborðsumræðum um vídeólist í fortíð og nútíð .
Kl. 13-17 er dagskrá myndbandsverka í fjölnotarými safnsins ( 10 myndbandsverk á 50 mín .
) .
Kl. 17-24 er síðan dagskrá myndbandsverka utandyra , varpað í glugga bókasafns listasafnsins , sjávarmegin .
Á sunnudag kl. 10-17 er dagskrá myndbandsverka í fjölnotarými og kl. 17-24 er dagskrá myndbandsverka utandyra .
