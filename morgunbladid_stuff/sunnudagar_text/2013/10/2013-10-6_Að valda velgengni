Það er hægt að gefa uppskriftir að ýmsu .
Í Sunnudagsblaði Morgunblaðsins hefur í gegnum tíðina verið hægt að fá uppskriftir að brauðbollum , villibráðarfyllingum , notalegum kvöldlestri , teygjuæfingum , vönduðu og góðu heimilisbókhaldi , ullarpeysum og vítamínkúrum .
Það hefur verið meiri vandkvæðum bundið að gefa uppskrift að því hvernig á að verða hamingjusamur , leysa lífsgátuna og sannarlega eiga blaðamenn ekki auðvelt með að ábyrgjast uppskriftir að því hvernig eigi að njóta velgengni .
Þar er líka stór munur á því að njóta velgengni og því að rembast eins og rjúpa við staur við að hafa uppi á henni .
Hana rekur þó ekki bara á fjörur meðan við hendum í smákökur og bíðum eftir henni .
Það gæti þó ekki verið að Sunnudagsblað Morgunblaðsins innihaldi uppskrift að því í dag hvernig á að njóta velgengni ? Lesendur ættu í það minnsta að fletta upp á blaðsíðu 46 og heyra hvað hann Valdimar Geir Halldórsson hefur um hana að segja .
Valdimar er einn af þeim sem hafa notið velgengni en hann var annar helmingur tvíeykisins Hemmi og Valdi og missti vin sinn og viðskiptafélaga , Hermann Fannar Valgarðsson , fyrir tveimur árum .
Þessir ungu athafnamenn vöktu mikla athygli á þeim tíma sem þeir komu að hinum fjölbreyttustu verkefnum hérlendis .
Valdi ræðir velgengnina í blaðinu í dag .
Hann segir að þeir félagar hafi alltaf haft fólkið í kringum sig í huga og reynt að laða það besta fram í hverjum og einum .
" Grunnurinn í öllu því sem við gerðum og ég hef reynt að gera alla tíð er einfaldur , það er að vinna í samvinnu við fólk og finna gleði í því .
Þetta var gagnkvæmt á alla kanta " .
Þó má geta þess að Valdi á litla svarta bók sem hann krotaði allt það í sem hann langaði að gera í lífinu .
Það gæti verið eitthvað .
