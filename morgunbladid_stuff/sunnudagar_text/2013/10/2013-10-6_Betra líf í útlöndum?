Ef starfslokin eru á næsta leiti er yfirleitt of seint í rassinn gripið og lítið hægt að gera til að hækka þann mánaðarlega lífeyri sem vænta má .
Eru vafalítið margir sem lenda í þeirri óskemmtilegu stöðu að þurfa að dvelja lengur á vinnumarkaði til að láta enda ná saman eða aðlagast mun fábreyttari og ódýrari lífsstíl í ellinni í takt við skarpa lækkun í ráðstöfunartekjum .
En ein leið er þó fær : að flytja úr landi .
Er verðlag víða um heim mun geðslegra og þeir sem koma sér rétt fyrir á góðum stað geta drýgt krónurnar sínar töluvert .
Að mörgu þarf þó að huga , gæta vandlega að ýmsum tæknilegum atriðum og ekki missa fyrir slysni réttindi sem gætu skipt miklu síðar á lífsleiðinni .
Skerðast greiðslurnar ? Sumar lífeyrisgreiðslur og -bætur eru háðar ströngum búsetuskilyrðum og geta reglurnar verið misjafnar eftir því hvort flutt er til lands á EES-svæðinu eða til annarra heimshluta .
Á heimasíðu TR kemur t.d. fram að elli- og örorkulífeyrisþegar sem setjast að í öðru EES-landi haldi rétti sínum til lífeyrisgreiðslna en geti þó misst ýmsar uppbætur og greiðslur .
Kerfið er flókið og aðstæður fólks misjafnar svo vissara er að hver og einn fari vandlega yfir mál sín hjá TR áður en hugað er að flutningum úr landi .
Öðru gegnir um inneignir í lífeyrissjóðum .
Hjá Lífeyrissjóði verzlunarmanna fengust þær upplýsingar að réttindi haldast óbreytt sama hvar lífeyrisþeginn býr .
Verður þó að muna að greiða þarf skatt af lífeyrinum á Íslandi .
Eins er vissara að huga að réttindum í sjúkratryggingakerfinu og tryggingum í nýja landinu .
Kann að vera þörf á að kaupa víðtækar sjúkratryggingar þegar flutt er úr landi en á móti getur komið að heilbrigðisþjónusta er á mörgum stöðum mjög ódýr en samt af miklum gæðum .
Þeir sem dottið hafa út úr íslenska sjúkratryggingakerfinu komast svo ekki inn í kerfið aftur fyrr en eftir 6 mánaða búsetu í landinu .
Heimþrá eða hamingja Áður en stokkið er af stað þarf líka að muna að flutningar út í heim , jafnvel milli heimsálfa , eru ekki fyrir alla .
Mörgum reynist erfitt að vera fjarri vinum og ættingjum og að aðlagast nýju umhverfi .
Hagræðingin er ekki mikil ef heimþráin kallar á tíðar flugferðir aftur til Íslands .
Verður líka að huga að búsetuleyfum og ýmiss konar formsatriðum , en kröfur landa eru misstrangar þó víða séu sérstakar leiðir í boði fyrir lífeyrisþega .
Þeir sem ráða við og hafa gaman af að búa í framandi landi geta staðið með pálmann í höndunum , því uppihaldið er víða mun ódýrara en á Íslandi og hægt að lifa í þægindum fyrir peninga sem rétt duga til að skrimta á Íslandi .
Gott tæki í leitinni að áfangastað er vefurinn Numbeo.com en þar er safnað saman upplýsingum um framfærslukostnað í fjölda borga .
Fær reiknivél Numbeo það t.d. út að lífið í Lissabon sé rösklega 30% ódýrara en í Reykjavík .
Bangkok er nærri helmingi ódýrari , og Höfðaborg enn ódýrari en það .
