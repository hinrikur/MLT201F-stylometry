Ég fer oft út að hlaupa í Öskjuhlíðinni og þar hleyp ég um eins og óður maður á milli trjánna í hálfgerðum Tarsanleik , " segir Magnús .
" Þessi útrás er algjörlega geðveik og mér líður eins og ég sé tíu ára í brjáluðu Hringadróttinsævintýri þegar ég spretti þarna um .
Hreyfing er mér algjörlega lífsnauðsynleg .
" Samhliða spretthlaupum leggur hann stund á fótbolta , sund , hjólreiðar og körfubolta til að fá útrás .
Göngutúrar og rólegt skokk henta honum hins vegar ekki .
" Ég verð að fá öfluga útrás á skömmum tíma .
Snöggir sprettir og öflugt sund heldur mér vanalega góðum í þrjá eða fjóra klukkutíma áður en ég finn aftur fyrir þessari útrásarþörf .
Þegar ég finn að umframorkan er að spretta aftur upp afsaka ég mig út úr þeim aðstæðum sem ég er í og rýk af stað í einhverja góða hreyfingu .
" Gott mataræði hefur mikið að segja , að hans mati , en hann reynir að sneiða hjá sykri , mjólk og brauði eins og hann getur .
Þá telur hann omega-3-fitusýrur og D-vítamín einnig hafa góð áhrif .
Bundinn við rúmið Magnús fékk gælunafnið " Funi " hjá pabba sínum því hann átti það til að rjúka upp og brjóta allt og bramla .
Hann segir ömmu sína þó hafa fyrirgefið sér allt sem hann gerði því hún vissi að það lá aldrei nein illska að baki .
" Ég var alveg kolklikkaður villingur og ég var í alls konar rugli .
Ég var byrjaður í smáglæpum tíu ára gamall og það munaði örugglega litlu að ég endaði inni á Litla-Hrauni .
Ég var oft settur í straff fyrir hluti sem ég gerði en það var ekki séns að halda mér inni því ég fór bara út um gluggann aftur .
Einu skiptin sem ég var kyrr á sama staðnum var á nóttunni , en þá þurftu foreldrar mínir oft að binda mig niður við rúmið svo ég færi mér ekki að voða .
" Ofurhetjur með ADHD Magnús ber ADHD-taugaröskun saman við ýmsar ofurhetjur í bíómyndum .
" Þeir sem eru með ADHD eru með annað grunnforrit en annað fólk .
Maður þarf oft að halda niðri einkennum til að vera tekinn alvarlega í samfélaginu .
Súperman þarf til dæmis að klæða sig í venjuleg föt og fela kraftinn til að passa inn í kerfið .
Þegar öll þessi orka fær útrás líður mér best , líkt og þegar Súperman rífur sig úr jakkafötunum og fær að fljúga frjáls .
" Magnús hefur lært að taka taugaröskunina í sátt en viðurkennir að lífshlaup hans hafi aldrei verið auðvelt .
" ADHD hefur bakað mér ýmis vandræði í gegnum tíðina en röskunin hefur einnig hjálpað mér mikið og fleytt mér í gegnum lífið .
Sólarhringurinn er t.d. aldrei nægilega langur til að framkvæma allar hugmyndirnar sem berjast um athygli mína og sköpunarþörfin er endalaus , " segir Magnús og þakkar ADHD fyrir að líf hans er bæði skemmtilegt og gefandi .
Tekur orkuna í sátt " Stundum ranka ég við mér þegar ég er búinn að semja lag og mála hálft málverk og þá man ég allt í einu eftir því að ég ætlaði upprunalega að hella upp á kaffi .
Þetta eru brjálaðir eiginleikar og þeir nýtast mér vel í allri listsköpun , ég hef gaman af þessari orku í dag og er hættur að skammast mín eins og ég gerði kannski áður .
" Magnús langar að opna fyrir umræðu um ADHD og kallar eftir að samfélagið fagni fjölbreytileika ólíkra einstaklinga .
" Við erum öll ólík og það er bara frábært , það á ekki að steypa alla í sama mótið .
" Hann nefnir sérstaklega fyrirmyndir líkt og Jón Gnarr í þessu tilliti og hrósar starfi ADHD-samtakanna í hástert .
" Ástandið hefur skánað mikið frá því að ég var ungur og nú tekur fólk orkumiklum einstaklingum með athyglisbrest betur .
Það þarf hins vegar að vinna gegn fordómum því enn er til fjöldinn allur af ADHD-fólki sem lifir í skömm og ef ég get hjálpað einhverjum með því að koma fram og tala um þetta er ég sáttur .
" Allir litir regnbogans Skemmtileg leið til að skapa fjölbreytni í neyslu ávaxta og grænmetis er að hafa alla liti regnbogans í huga og borða svolítið af hverjum og einum .
Græni liturinn getur t.d. verið grænkál , rauði liturinn getur verið tómatur eða paprika , gulur fyrir banana o.s.frv. Önnur spennandi aðferð er sú að borða dökkgrænt grænmeti í einni máltíð og appelsínugult í þeirri næstu .
Borðaðu rétta fitu Fitur gegna lykilhlutverki fyrir alla líkamsstarfsemi og fita er ein af þremur af meginorkugjöfum okkar , hinir eru kolvetni og prótín .
Forðastu hertar fitur og transfitur og veldu frekar einómettaðar og fjölómettaðar fitusýrur .
Transfitur auka m.a. hættuna á hjarta- og æðasjúkdómum .
Missti sjónina í " rassa " Liðsfélagarnir kalla hann " Bjögga " og hann hefur vakið athygli fyrir frábæra frammistöðu með íslenska landsliðinu í handbolta síðustu ár .
Hann hefur einnig farið hamförum í þýsku úrvalsdeildinni síðustu vikur .
Hversu oft æfir þú á viku ? Átta eða níu sinnum plús einn leikur .
Hvernig æfir þú ? Lyfti tvisvar eða þrisvar í viku , annars stend ég bara milli stanga og reyni að vera fyrir .
Henta slíkar æfingar fyrir alla ? Já , fínt fyrir þá sem finnst gott að láta kasta í sig boltum .
Hvernig er best fyrir nýliða að koma sér af stað ? Njóta leiksins .
Hver er lykillinn að góðum árangri ? Skipulag , ástríða fyrir leiknum og æfa betur en hinir Hvað ráðleggurðu fólki sem vill hreyfa sig meira ? Setja sér markmið og byrja hægt .
Þetta er allt spurning um að breyta um lífsstíl en ekki taka á því í eina viku .
Líður þér illa ef þú færð ekki reglulega útrás fyrir hreyfiþörfina ? Úff já ...
Hvernig væri líf án æfinga ? Lenti í veikindum á síðasta ári sem orsökuðu að ég þurfti að vera rúmliggjandi í svolítinn tíma og það var það erfiðasta sem ég hef gert á ævinni .
Ég náði þó að beina orkunni í námið og fyrirtækið mitt í staðinn .
Hvernig heldurðu þér í formi þegar þú ferð í frí ? Geri allt annað en ég geri á venjulegu keppnistímabili , reyni t.d. að spila hnit , fer í hot yoga , stunda öðruvísi lyftingar og margt fleira .
Hvað borðarðu til að halda þér í formi ? Hafragraut , ávexti og ruglaðasta búst sem til er .
Það er líka gríðarlega mikilvægt fyrir mig að borða tvær hollar heitar máltíðir á dag þar sem ég er með gríðarlega hraða brennslu og ef ég borða ekki hátt í 5.000 kaloríur á dag léttist ég , sem ég má ekki mikið við .
Hvaða óhollustu ertu veikur fyrir ? Súkkulaði .
Hvað ráðleggurðu fólki sem vill bæta mataræðið ? Byrja að kötta út gos , restin kemur af sjálfu sér .
Hvaða gildi hefur hreyfing og líkamsrækt fyrir þig ? Hún er mér allt þar sem ég fæ borgað fyrir að vera í toppformi og í leiðinni er ég að fjárfesta til framtíðar .
Hver eru erfiðustu meiðsli sem þú hefur orðið fyrir ? Hef sem betur fer ekki ennþá lent í erfiðum meiðslum en ég veiktist í fyrra af fylgigigt sem kom í kjölfar salmonellusýkingar .
Sem betur fer náði ég að losna við þann djöful á mettíma fyrir fullt og allt .
Hver eru heimskulegustu meiðslin sem þú hefur orðið fyrir ? Hef einungis misst af einum leik á ferlinum vegna meiðsla og það var eftir að ég var að leika mér í " rassa " , sem er uppáhaldsleikurinn hans Gumma Gumm , en þar var verið að skjóta boltanum í rassinn á mér ( refsing leiksins ) en það endaði þannig að ég ætlaði að kíkja á þann sem var að fara að skjóta og fékk þá boltann af öllu afli beint í augað .
Missti sjón í tæpan sólarhring og leist ekki á blikuna en hún kom fyrir rest .
Ég missti af æfingaleik við Þjóðverja í Þýskalandi vegna þessa skemmtilega atviks .
Hvað eru algeng mistök hjá fólki við æfingar ? Í handboltanum er algengast að menn taki ekki á því og þá ertu hreinlega að æfa þig í að vera lélegur .
Í gymminu eru mest pirrandi hlutir sem ég sé þegar fólk er uppteknara af því sem er að gerast í kringum það en sjálfu sér .
Hver er erfiðasti mótherjinn á ferlinum ? Uwe Gensheimer , leikmaður Rhein Neckar-Löwen , hefur verið mér erfiður en ég mun loka á hann í næsta leik .
Hver er fyrirmynd þín ? David Beckham , Peter Schmeichel og Tomas Svensson , hver á sinn hátt .
Hver er besti íþróttamaður allra tíma ? Jordan er klassískt svar en mig langar mikið til að segja David Beckham og ekki endilega vegna hæfileikanna bara heldur vegna þess hvernig íþróttamaður hann var .
Hann gerði allt rétt á sínum ferli og lét gott af sér leiða bæði í sportinu og með því að leggja mikilvægum málefnum lið .
Beckham er ein besta fyrirmynd sem ungir iðkendur geta litið til .
Skemmtileg saga / uppákoma frá ferlinum ? Fólk hefur yfirleitt mest gaman af mistökum annarra og þá er gaman að nefna þegar ég ætlaði að vera töff í æfingaleik sem skipti engu máli og sendi boltann aftur fyrir bak og ætlaði að senda fram völlinn en hann endaði í andliti samherja .
Mig hefur aldrei langað eins mikið til að hverfa á ævinni .
Ekki henda hýðinu Heilbrigt líf Hýðið utan af ávöxtum og grænmeti getur verið stútfullt af hollum næringarefnum .
Það er hins vegar ofast ekki jafn bragðgott og ávöxturinn sjálfur og því henda flestir Vesturlandabúar hýðinu beint í ruslið án þess að pæla í öllum þeim næringarefnum sem fara til spillis .
Breski næringarfræðingurinn dr. Marilyn Glenville hefur fjallað mikið um hollustu hýðisins og hún getur gefið okkur nokkuð góð ráð í þessum málum .
Kíví , epli , appelsínur , mandarínur og bananar eru allt dæmi um ávexti sem hafa hollt hýði .
Hýðið utan af kíví inniheldur t.d. þrisvar sinnum meira magn af andoxunarefnum heldur en ávöxturinn sjálfur .
Þá býr hýðið einnig yfir eiginleikum sem vinna gegn matarsýkingum og eitrunum .
Vandamálið við kíví er hinsvegar það að hýðið er loðið og mörgum finnst það vera of framandi til að leggja sér það beint til munns .
Persónulega finnst mér það ekkert hræðilegt á bragðið en ef þú ert ekki á sömu skoðun þá er um að gera að skella ávextinum í blandarann án þess að taka hýðið af .
Þannig nýtist hýðið af kíví sem hluti af heilsudrykk og þú tekur varla eftir loðinni áferð þess .
Þú getur líka reynt að skera hýðið niður í þunna strimla og bætt því saman við salatið .
Appelsínuhýðið býr einnig yfir ýmsum góðum kostum og er m.a. talið hafa lækkandi áhrif á kólesteról .
Ef þú treystir þér ekki til að henda hýðinu í blandarann þá er hægt að rífa það niður og dreifa því yfir allskonar rétti og jafnvel nota það í kökur .
Bananahýði er einnig meinhollt en það er hins vegar ekki gott undir tönn .
Ef þú ert ævintýragjörn / gjarn geturðu reynt að borða það hrátt en flestir sjóða það í vatni í nokkrar mínútur og drekka síðan vatnið .
Svona mætti lengi telja og ég hvet ykkur til að vera óhrædd við að nota hugmyndaflugið í þessum málum .
Mikilvægt er samt að þvo hýðið vel og vandlega til að losna við leifar af skordýraeitri sem oft er úðað á matvælin við nútímaræktun .
Planki með snúningi " Planki er æfing sem allir ættu að gera reglulega , þar sem þetta er frábær allsherjaræfing sem vinnur með stóran hluta líkamans , " segir Silja Úlfarsdóttir , einkaþjálfari og afrekskona í frjálsum íþróttum .
" Æfingin er sérstaklega góð fyrir kvið og axlir , ásamt því að hún vinnur aðeins með jafnvægið .
Þessi æfing gæti verið erfið fyrir suma til að byrja með , en byrjið þar sem þið treystið ykkur og vinnið ykkur upp .
" Hægt er að auðvelda sér plankaæfingar með því að gera þær á hnjánum í staðinn fyrir að standa á tánum .
Til að gera æfinguna erfiðari er t.d. hægt að lyfta upp öðrum fætinum eða annarri hendinni .
Plankaæfingar má gera 2-3x í viku , hægt að miða við ákveðinn tíma eða endurtekningar ( t.d. 6 hvorum megin ) .
Magnús mun halda fyrirlestur um ADHD ásamt fjölda annarra fyrirlesara á 25 ára afmælisráðstefnu ADHD-samtakanna sem verður á Grand hóteli dagana 25. og 26. október næstkomandi .
Ráðstefnan nefnist " Lífsins ganga með ADHD " en þar verður farið yfir birtingarmyndir ADHD á ólíkum aldursskeiðum og þær áskoranir sem þeim fylgja .
Allar nánari upplýsingar og skráningu má finna á heimasíðunni www.adhd.is .
Skammstöfunin ADHD er alþjóðleg og stendur fyrir " Attention Deficit Hyperactivity Disorder " eða athyglisbrest og ofvirkni .
ADHD er taugaþroskaröskun sem kemur yfirleitt snemma fram eða fyrir sjö ára aldur og getur haft víðtæk áhrif á daglegt líf , nám og félagslega aðlögun fólks .
Athyglisbrestur og ofvirkni er algerlega óháð greind .
