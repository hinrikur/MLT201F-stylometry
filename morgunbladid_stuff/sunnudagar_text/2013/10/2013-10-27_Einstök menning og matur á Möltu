Miðjarðarhafið heillar marga og hafa ófáir Íslendingar ferðast til landa á borð við Ítalíu , Spán og Grikkland .
Færri hafa hins vegar lagt leið sína til eyjunnar Möltu en þar er einnig fjölmargt að sjá og gera .
Hjónin Lilja Björk og Ragnar fóru þangað í brúðkaupsferð síðastliðið sumar .
Gunnhildur Ásta Guðmundsdóttir gunnhildur@mbl.is " Það er eiginlega menningin , þ.e. fólkið , hvernig það býr , maturinn og ekki síst sagan þarna sem er svo merkileg , " segir Lilja spurð að því hvað hafi upphaflega heillað hana við Möltu .
Brúðkaupsferðin þeirra Ragnars var ekki fyrsta ferð þeirra hjóna til eyjunnar en fyrir nokkrum árum vann Ragnar þar um tíma .
Hann hafði síðan kynnt Lilju fyrir eyjunni í styttri ferð og skipti engum togum að hún heillaðist af staðnum .
Þegar kom að því að velja áfangastað fyrir brúðkaupsferð síðastliðið sumar , ákváðu þau að skella sér aftur til eyjarinnar .
Lítil eyja og þéttbýl Að sögn Lilju hentar Malta sérlega vel til ferðalaga á heitari slóðir á þessum tíma árs , þ.e. um hásumar .
Þótt hitinn haldist í kringum 30 gráður flesta daga er alltaf svolítil hafgola , sem kemur í veg fyrir að hitinn verði óbærilegur .
Þau Ragnar flugu í gegnum Lundúnir en þaðan er tæplega þriggja klukkustunda flug til eyjarinnar .
" Þetta er samt ekki svo mikið ferðalag og alveg þess virði , enda eyjan lítil og maður tiltölulega fljótt kominn upp á hótel af flugvellinum , " segir hún .
Má með sanni segja að Malta sé lítil en eyjan er aðeins 316 km 2 .
Tekur einungis einn dag að ganga yfir hana þvera á langveginn sem er 27 km , og enn styttri tíma að fara 14 kílómetrana á þverveginn .
Þar búa hins vegar ríflega 400 þúsund manns , auk þess sem ferðamenn eru um ein og hálf milljón ár hvert .
" Þú finnur samt ekki fyrir troðningi , eins merkilegt og það nú er , hvorki í umferðinni , á ferðamannastöðum eða annars staðar , " segir Lilja .
Þess má hins vegar geta að umferð heimamanna getur oft verið æði skrautleg en Möltubúar eru m.a. þekktir fyrir " heimagerðar " umferðarreglur sínar .
Er gott að hafa þetta í huga , standi til að leigja sér farartæki .
Þá er líka vinstri umferð þarna líkt og í Bretlandi .
Siglt , snorklað og snætt Fjölmargt er að sjá og gera á Möltu .
Að sögn Lilju leigðu þau Ragnar sér t.d. vespu og óku um alla eyjuna .
Tekur um 1,5 klukkustundir að aka hringinn í kringum hana .
Gaman er að staldra við , ýmist við strendur eða fornminjar , til að snorkla eða jafnvel synda með höfrungum .
Þá er líka skemmtigarðinn Popeye Village , til heiðurs Stjána Bláa , þar að finna .
Lilja segir líka algengt að fólki fari í siglingar til nærliggjandi eyja eða leigi sér jafnvel bát , ýmist með skipstjóra eða ekki , í mislanga túra .
Þetta gerðu hjónin og var m.a. siglt meðfram fögrum ströndum og inn í afviknar víkur , þar sem synt var í land og borðað á grófum en frábærum veitingastað .
" Maturinn á Möltu er algjört lostæti og hreint ekki dýr miðað við gæði og verð víða annars staðar , " segir hún .
Matarhefð heimamanna einkennist m.a. af sjávarfangi og öðrum réttum í anda Miðjarðarhafsins .
Fjölmörg góð hótel og veitingastaði er að finna á Möltu og eins nærliggjandi eyjum .
Gaman er líka að rölta um fornar slóðir , ekki síst gamla bæinn í höfuðstaðnum Valletta , þar sem er eins og maður hafi farið aftur í tímann .
Þar má sjá virki og rústir frá tímum krossfara og gamlar göngugötur , enn iðandi af lífi .
Gömul sandsteinshús , sem enn er búið í , prýða þar göturnar .
Þrátt fyrir hrörlegt ytra byrðið er þar oftar en ekki glæsihýsi að finna fyrir innan .
" Fólkið þarna er yndislegt , allir svo hjálpsamir og yfirhöfuð liðlegir .
Maður upplifir sig mjög öruggan og bara svo velkominn , " segir Lilja .
Þess má geta að enska er annað tveggja opinberra tungumála á eyjunni .
Bætir Lilja að endingu við að þau hjónin gætu vel hugsað sér að snúa aftur til Möltu með börn sín einn daginn enda eyjan kjörinn áfangastaður fyrir fjölskyldur , rétt eins og brúðhjón .
