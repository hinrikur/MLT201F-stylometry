Við göngum út frá því að dauða hennar hafi borið að með eðlilegum hætti en ekki er hægt að staðfesta það á þessari stundu , " sagði talsmaður lögreglunnar í Sevilla á Spáni snemma í gærmorgun þegar kunngjört var að kappaksturskonan María de Villota hefði fundist látin á hótelherbergi í borginni .
Skömmu síðar sendi fjölskylda hennar frá sér tilkynningu : " Kæru vinir , María er farin .
Hún er nú á himnum með hinum englunum .
Guði sé lof fyrir þetta hálfa annað ár sem við fengum með henni .
" Þar vísar fjölskyldan til þess að De Villota slasaðist lífshættulega á höfði og andliti á æfingu fyrir Formúlu 1-kappakstur í Englandi í júlí á síðasta ári en hún var einn af tilraunaökuþórum Marussia-liðsins .
Bíll hennar , sem hún var að aka í fyrsta sinn , rakst á kyrrstæðan vöruflutningabíl við enda æfingabrautarinnar .
Talið var að bíllinn hefði verið á 50 til 60 km hraða á klukkustund .
Kraftaverki líkast Bati de Villota var kraftaverki líkastur .
Hún slapp við alvarlegan taugaskaða en ekki reyndist unnt að bjarga hægra auga hennar .
Eftir fjóra daga komst hún til meðvitundar og var útskrifuð af spítalanum eftir sautján daga .
De Villota kom fyrst fram opinberlega eftir slysið á blaðamannafundi sem hún hélt í október 2012 .
Þar upplýsti hún að fyrir utan það að vera öðru auganu fátækari hefði hún misst lyktar- og bragðskynið , auk þess sem hún þjáðist af höfuðverkjum .
Einnig kom fram að hún ætti frekari skurðaðgerðir fyrir höndum .
Spurð um framtíðina kvaðst de Villota vonast til að taka þátt í kappakstri á ný , fengi hún til þess tilskilin leyfi .
Henni var annt um hlutverk sitt sem brautryðjandi fyrir aðrar konur í akstursíþróttum og vildi gera allt sem í hennar valdi stóð til að greiða götu þeirra .
Sárafáar konur De Villota er ein sárafárra kvenna sem stundað hafa tilraunaakstur fyrir Formúlu 1-lið .
Þess utan keppti hún á ýmsum mótum , svo sem Spænska F3 , Daytona 24 Hours og Superleague Formula .
Eftir slysið barðist de Villota af krafti fyrir auknu öryggi í akstursíþróttum og á blaðamannafundi í júní síðastliðnum komst hún þannig að orði : " Ég ætti ekki að vera hér .
Þegar ég vaknaði , fjórum dögum eftir slysið , sögðu læknarnir að ég væri kraftaverk .
Við megum aldrei gleyma því að akstursíþróttir eru hættulegar .
Í mínum huga er slys meira eins og flóðbylgja eða að verða fyrir eldingu .
Bágt er úr að víkja .
Hlutir sem hægt er að sneiða hjá eru ekki slys , þannig að mikið verk er óunnið .
Þegar ég kem í skólana spyrja börnin mig gjarnan hvað skipti mestu mál í sambandi við Formúlu 1 .
Þá svara ég því til að það sé ekki hraðinn , ekki glysið , heldur það að gera hlutina eins vel og hægt er .
Lengi getur gott batnað .
" Í akstursheimum kepptust menn við að bera lof á de Villota í gær .
" Hún hefur verið einn af máttarstólpum kynningarstarfsins , " sagði Monisha Kaltenborn , stjórnandi Sauber-liðsins , sem vann mikið að kynningarmálum með hinni látnu .
" Fólk sem vinnur að slíkum málum verður í senn að hafa trúverðugleika og sterkan persónuleika og það hafði María svo sannarlega .
Það gaf hressilega á bátinn hjá henni en eigi að síður var hún alltaf hugrekkið uppmálað og hafði eftir sem áður tröllatrú á málstaðnum .
Barðist fyrir honum með bros á vör .
" Gifti sig í júlí Í júlí gekk de Villota að eiga einkaþjálfara sinn , Rodrigo García , í Mílanó og trúði við það tækifæri vinum og vandamönnum fyrir því að bestu árin væru framundan .
Hún hafði síðustu mánuði unnið að bók um líf sitt sem hermt er að hún hafi ætlað að kynna opinberlega á mánudaginn .
Titill bókarinnar mun vera : Lífið er gjöf ! María de Villota Comba fæddist í Madríd 13. janúar 1980 og var því aðeins 33 ára þegar hún lést í gær .
Hún átti ekki langt að sækja kappakstursáhugann en faðir hennar er Emilio de Villota sem á sínum tíma keppti í Formúlu 1 .
Bróðir Maríu , Emilio yngri , hefur líka helgað líf sitt akstursíþróttum .
" Ég er með aksturinn í blóðinu og útilokað fyrir mig að halda mig frá þeim heimi , " lét María de Villota einu sinni hafa eftir sér .
Alþjóðamál Orri Páll Ormarsson orri@mbl.is María var frábær ökuþór , leiðarljós fyrir konur í akstursíþróttum og óþreytandi baráttukona fyrir öryggi á vegum .
Jean Todt , forseti alþjóðaksturssamtakanna , FIA .
