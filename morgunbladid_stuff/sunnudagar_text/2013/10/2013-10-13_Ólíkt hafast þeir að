Fyrir 30 árum kom fyrsta breiðskífa hljómsveitarinnar Metallica út .
Mjór er mikils vísir .
Þótt lítið færi fyrir þessari fyrstu plötu áttu þessir síðhærðu rokkarar eftir að verða ein stærsta rokkhljómsveit heims innan fárra ára .
Árið 1999 stóð hljómsveitin á hátindi frægðar sinnar þegar lítið og " sakleysislegt " skráarskiptiforrit sem kallaðist Napster náði talsverðum vinsældum og greiddi leiðina fyrir stafræna byltingu í tónlistarheiminum og uppnám tekjumódela sem enn sér vart fyrir endann á .
Rokkrisar á hvíta tjaldið Metallica-liðar fóru fyrir kynslóð tónlistarmanna sem áttuðu sig seint og illa á þeim breytingum sem internetið hefur haft á dreifingu tónlistar .
Í örvæntingarfullri tilraun til þess að viðhalda gömlum hefðum snerist hljómsveitin til varnar ( eða sóknar ) og fór í mál við fjölda aðdáenda hljómsveitarinnar sem höfðu nálgast lög hennar í gegnum Napster .
Margir aðdáendur hljómsveitarinnar , sérstaklega þeir yngri , sneru þá við henni baki , og hafa vinsældir hennar og áhrif dvínað umtalsvert síðan .
Upp frá því hefur hljómsveitin verið einhvers konar holdgervingur gamalla viðhorfa í augum margra og þeir verið hafðir að háði og spotti á síðum internetsins .
Hljómsveitin hefur þó ýmislegt gert síðan til þess að reyna að endurheimta virðingu sína á netinu , og láta líta út fyrir að meðlimir hennar séu raunar alls ekki andsnúnir internetinu eða tækninýjungum .
Þeir voru til dæmis brautryðjendur í því að setja ýmiskonar tónleikauppátökur á vefinn sinn , bæði gefins og til sölu .
Og fyrir skemmstu játuðu þeir sig sigraða gagnvart Mp3 staðlinum og sömdu við Spotify um flutningsrétt á tónlist sinni , en það telja sumir að hafi táknað fullnaðarsigur fyrir streymandi tónlistarveitur .
Evernote og afturhvarf til hlutanna Nú hefur Metallica enn á ný reynt að fara ótroðnar slóðir í tæknimálum með gerð nýrrar þrívíddarmyndar fyrir IMAX skjái sem kallast Metallica Through the Never .
Í myndinni er blandað saman tónleikarupptökum við skáldaðan söguþráð þar sem segir frá rótara hljómsveitarinnar sem lendir í hremmingum á götum stórborgar á meðan Metallica leikur þar á tónleikum .
Myndin hefur hlotið mjög jákvæða umfjöllun gagnrýnenda ( sem er meira en hægt er að segja um nýlegar plötur sveitarinnar ) fyrir gríðarlegt sjónarspil , tæknilegar útfærslur og látlausar þrívíddarlausnir .
Það verður forvitnilegt að sjá hvað það verða margir sem deila myndinni á skráaskiptisíðum Internetsins .
Á meðan Metallica reynir að sættast við nútímann hefur eitt athyglisverðasta netfyrirtæki síðari ára farið í þveröfuga átt og sótt í arf fortíðar .
Evernote er fyrirtæki sem býður notendum utanhald um glósur og minnispunkta ( merki fyrirtækisins er fíll – dýrið sem aldrei gleymir ) og hefur notið mikilla vinsælda ( 75.000.000 notendur ) fyrir þægilegt viðmót og mikla möguleika til að geyma ýmiskonar tilvísanir með einföldum hætti .
Auðvelt er að geyma þar glósur , ljósmyndir , hljóðbúta , vefsíður , eða hvað annað það sem gæti komið sér vel að finna aftur seinna .
Nýverið opnaði fyrirtækið netverslun þar sem það selur ýmiskonar varning sem í fyrstu virðist lítið eiga skylt við þá stafrænu vöru sem það hefur hingað til verið þekkt fyrir .
Hið hliðræna hliðarsjálf Evernote leit fyrst dagsins ljós fyrir um ári þegar fyrirtækið tók höndum saman við ítalska minnisbókaframleiðandann Moleskine , sem ef til vill mætti kalla náttúrulegan óvin Evernote , og bjó til sérstaka snjallútgáfu af þessari vinsælu minnisbók .
Snjallútgáfan var í sjálfu sér ekkert mjög snjöll , heldur var það Evernote hugbúnaðurinn sem bauð upp á nýja möguleika til að geyma handskrifaðar glósur .
Bókinni fylgdu mynstraðir límmiðar sem hægt var að nota til að merkja blaðsíður með sérstökum hætti .
Með símaforriti Evernote er svo hægt að taka mynd af blaðsíðunni í minnisbókinni og geyma hana þannig til frambúðar .
Mynstrið í límmiðanum gerir hugbúnaði Evernote kleift að þekkja síðurnar , en hann þekkir jafnframt rithönd ( innan marka ) sem gerir Evernote kleift að leita að texta í ljósmyndum af þessum síðum svo auðvelt er að finna þær aftur með leit .
Samstarfið við Moleskine leit vissulega út fyrir að vera sniðug tilraun í markaðssetningu í fyrstu , en lítið annað .
Það virðist hins vegar hafa vakið áhuga forráðamanna fyrirtækisins á að prufa sig áfram með fleiri vörur , en nú hefur fyrirtækið opnað vefverslun með ýmiskonar varning sem tengist skipulagi og vinnubrögðum með einum eða öðrum hætti .
Meðal þess sem fyrirtækið býður nú upp á eru fallega hannaðar tölvutöskur og bakpokar .
Þá selur fyrirtækið nú sérstaka penna til að nota á snertiskjái til að gera þeim sem vilja það kleift að handskrifa minnispunkta beint inn í smáforrit frá Evernote .
Penninn er einstaklega fíngerður , og þróaður með það fyrir augum að líkja sem best eftir því að skrifa með penna á pappír .
Þá hefur fyrirtækið hafið framleiðslu á skönnum í samvinnu við Fujitsu sem skanna pappírsskjöl beint inn í Evernote og flokka þau með viðeigandi hætti .
Enn fremur hefur fyrirtækið efnt til samstarfs við fyrirtækið 3M sem framleiðir hina vinsælu Post-it miða , um gerð minnismiða sem hægt er að mynda og færa inn í Evernote með svipuðum hætti og síður úr Moleskine minnisbókinni .
En vöruframboðið er ekki bara tengt skipulagi á pappír , heldur býður Evernote nú líka upp á tvær gerðir tölvubakpoka með mörgum hólfum fyrir þarfir nútímans til að geyma ýmiskonar tól og seðlaveski sem fylgja sömu hugmyndafræði .
Síðast en ekki síst býður fyrirtækið nú upp á sokka , en erfitt er að sjá hvernig sú vara tengist draumi Evernote-fólks um skipulagðari heim .
Hugbúnaðarfyrirtæki verður að lífsstílsfyrirtæki Evernote hefur frá upphafi verið einn af kyndilberum svokallaðs " Freemium " tekjumódels , þar sem grunnáskrift að þjónustu er ókeypis , en hægt er að greiða aukalega fyrir viðameiri þjónustu .
Stofnandi Evernote , Phil Libin segir að framtíðarsýn sín sé sú að Evernote færi sig frá því að vera hugbúnaðarfyrirtæki í það að vera lífstílsfyrirtæki .
Vörurnar gefa fyrirtækinu einnig nýja tekjumöguleika , þó sala á varningi verði varla helsta tekjulind fyrirtækisins .
Libin segir að það mikilvægasta sé þó líklega hve góð áhrifa þessi hugarfarsbreying hefur haft á þróun kjarnavörunnar , Evernote hugbúnaðarins , en hann segir margar nýjar hugmyndir hafa litið dagsins ljós við að samræma hugbúnaðarþjónustuna og vörulínuna .
En það eru svo sem gömul sannindi og ný að til þess að móta framtíðina þarftu að þekkja fortíðina .
