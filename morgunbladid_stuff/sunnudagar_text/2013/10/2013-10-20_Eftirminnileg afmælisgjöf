Ný tónleikaröð með ungum söngvurum , " Eflum ungar raddir " , hefst í Kaldalóni í Hörpu á sunnudag kl. 16 .
Þá kemur Kristín Sveinsdóttir mezzósópran fram ásamt Steinunni Birnu Ragnarsdóttur píanóleikara og flytja þær dagskrá með ljóðasöngvum .
Í tónleikaröðinni , sem styrkt er af nýstofnuðum samfélagssjóði verkfræðistofunnar EFLU , gefst ungum og efnilegum söngvurum tækifæri til að koma fram á einsöngstónleikum .
Næstu mánuði verða sex tónleikar með söngvurum á aldrinum 21 til 28 ára sem voru valdir eftir áheyrnarprufur .
Söngvararnir koma úr ýmsum greinum tónlistar en valnefndina skipuðu Steinunn Birna , söngvararnir Kristján Jóhannsson og Kristjana Stefánsdóttir , og Þórunn Sigurðardóttir , sem er verkefnisstjóri raðarinnar .
Kristín Sveinsdóttir , sem kemur fram á fyrstu tónleikunum , tekur burtfararpróf við Söngskólann í Reykjavík í næsta mánuði .
Hún hefur tekið virkan þátt í kórstarfi í Langholtskirkju og sungið einsöng með kórum kirkjunnar .
Þá hefur hún komið fram með Graduale Nobili á tónleikaferð Bjarkar Guðmundsdóttur víða um lönd .
Kristín segir það ótrúlega ánægjulegt að hafa verið boðið að koma fram á þessum tónleikum .
" Það er sjaldan sem söngvarar eru boðaðir í áheyrnarprufur hér á landi og það var mjög óvænt .
Ég var í vinnunni í Vindáshlíð þegar ég fékk boðið og brunaði í bæinn nokkrum dögum seinna og söng fyrir , " segir hún .
" Síðan var ég stödd á tónleikaferð með Björk í Japan og á afmælisdaginn fék ég símtal og var boðið að syngja á tónleikunum .
Það var stórkostleg og eftirminnileg afmælisgjöf .
" Hún segist hafa hugsað talsvert um það hvað sig langaði að syngja og ákvað að lokum að velja lög eftir eftirlætistónskáld sín í ljóðasöng .
" Mér finnst gaman að syngja á ólíkum tungumálum og syng ljóð eftir Fauré , Quilter , Brahms og Verdi , sem dæmi .
Það hvatti mig líka til að halda ljóðatónleika að síðasta vetur fékk ég Hildigunni Rúnarsdóttur tónskáld til að semja nýtt lag við ljóð eftir Steinunni Finnbogadóttur , sem var ljósmóðir í Bolungarvík .
Hún var vinkona og leikfélagi afa míns , og er dásamlegt ljóðskáld .
" Kristín mun frumflytja þetta lag , " Leitina að gullinu " , á tónleikunum .
Hún lofar samstarfið við Steinunni Birnu .
" Það er mikill heiður að fá að koma fram með henni .
Hún er ótrúlegur tónlistarmaður og mikill reynslubolti .
" Eftir útskrift í vetur stefnir Kristín að framhaldsnámi í söng erlendis .
" Það er um að gera að elta slíka drauma ef tækifæri gefast til , " segir hún .
efi@mbl.is 