Yesmine Olsson gerði eiginmann sinn svo ástfanginn af sér að hann hætti að vera grænmetisæta .
Þau höfðu verið vinir í þrjú ár þegar hún sá að þau gætu hugsanlega verið komin á sama stað í lífinu og þau settust niður og ræddu það sérstaklega hvort þau ættu kannski að taka næstu skref saman .
Texti : Júlía Margrét Alexandersdóttir julia@mbl.is Myndir : Kjartan Þorbjörnsson golli@mbl.is Hjónin Yesmine Olsson og Arngrímur Fannar Haraldsson , betur þekktur sem Addi Fannar , eru fólk sem þykir ekkert annað koma til greina en að koma þeim hugmyndum sem þau fá í verk , hvort sem það tengist dansi , matargerð eða skemmtanaiðnaðinum .
Einar Bárðarson , stóri bróðir Adda Fannars var sá sem kynnti þau en frá þeirri viðkynningu liðu þó um þrjú ár þar til þau settust niður og tóku meðvitaða ákvörðun um að byrja saman .
Við hittumst í Hörpu og þegar blaðamaður biður um " Arngrím Fannar " hugsar maðurinn í móttökunni sig smástund um ...
" Já Addi ? " Enda er Arngrímur ekki neinn Arngrímur .
Hann er Addi Fannar úr hinni geysivinsælu sveitaballahljómsveit Skítamóral og hvar sem við stöndum í pólitík og hvaða þjóðfélagshópi sem við tilheyrum , hljótum við öll að geta raulað " Ertu þá farin ? " En Addi er einmitt núna kominn – í afgreiðsluna með Yesmine .
Hann segir reyndar að Addi Fannar sé gaurinn í Skítamóral og í dag sé hann Addi .
Þetta gæti orðið flókið .
Hann starfar sem verkefnastjóri tónlistarviðburða í Hörpu en hefur einnig tekið þátt í verkefnum eiginkonu sinnar , svo sem matreiðslubókum og framleiðslu matreiðsluþátta .
Snúum hlutverkunum aðeins við .
Hvað getið þið sagt mér um bakgrunn hvort annars ? Addi " Yesmine fæddist á Sri Lanka .
Hún var átta mánaða þegar hún og systir hennar voru sóttar þangað af sænskum foreldrum sem ættleiddu þær en þeir fóru í mikla svaðilför til Sri Lanka og náðu í stúlkurnar .
Þær voru svo aldar upp sem tvíburar en það var aðeins ár á milli þeirra .
Þær systur gengu í sama bekk og æska Yesmine einkennist af íþróttum – fótbolta , fimleikum og svo æfði hún keppnisíþrótt sem Íslendingar eiga erfitt með að skilja en það er mjög töff sport sem er trampólínhopp á skíðum .
Ég veit að sem unglingur fór hún að tengja við rætur sínar , leita að einhverju framandi , sem hún fann þá meðal annars í dansi .
" Yesmine " Addi er uppalinn á Selfossi .
Í rosalega fallegu húsi sem foreldrar hans byggðu .
Foreldrar hans voru lengi í eigin rekstri , ráku blómabúð á Selfossi og svo á hann hálfbróður sem heitir Einar Bárðarson sem hann er alinn upp með .
Fjölskyldan var mikið á skíðum og í veiði og þegar Addi var 12 ára gamall keypti hann sér hest .
Foreldrum hans þótti það svo skemmtilegt að þau seldu húsið sitt , fluttu út í sveit og hófu hestabúskap .
Ég veit að hann var pínu gangster .
Að minnsta kosti mjög óþekkur .
Nei , ég þori ekki að segja frá því sem ég hef heyrt ! " Addi " Yesmine var mjög virk og orkumikil .
Það kallast ekki óþekkt en fjölskyldan þurfti að hafa svolítið fyrir henni að því leyti að passa að hún hefði alltaf nóg fyrir stafni .
" Yesmine " Ég var uppi í öllum trjám .
" Addi " Og fékkst útrás við að elta geitur .
Hún bjó í fiskiþorpi en auk þess á fjölskylda hennar sveitasetur í Svíþjóð og þar var hún mikið , svo sem öll sumur .
" Yesmine " Hann var sem sagt óþekkur og ég bara smá villt .
Addi er mikið náttúrubarn og sveitastrákur , gengur í öll verk því hann kann því vel að gera hlutina sjálfur .
Hann er mikill dýravinur og veit allt um fugla , fiska og jörðina .
Á tímabili var hann alltaf að tala um að hann vildi verða bóndi og mér leist nú ekki alveg nógu vel á það og spurði hann af hverju hann hefði ekki sagt mér það áður en við giftumst ! Ég er meiri borgarstelpa .
En í dag eru hlutverkin þannig að Addi er mjög rólegur og ég ekki , " segir Yesmine og hlær .
" Hann hefur þó kennt mér að taka lífinu með meiri ró .
" Addi " Yesmine hefur kennt mér að ég hef ekki alltaf rétt fyrir mér .
" Heppni að ferðaplönin breyttust Hefurðu einhvern tíma fundið til löngunar til að fara til Sri Lanka og skoða rætur þínar þar ? Yesmine " Ég hef fundið til þeirrar löngunar já og við í raun vorum alltaf á leiðinni að fara þangað en landið var svo stríðshrjáð að það var erfitt .
Ég ætlaði að heimsækja þessar slóðir um áramótin 2003-2004 og við áttum bókað far þá .
Við vorum mjög heppin að ferðaplönin breyttust og við seinkuðum ferðinni því flóðbylgjan gekk yfir þarna nákvæmlega á þeim tíma sem við höfðum ætlað að fara .
" Flóðbylgjan gekk á land í 14 löndum , meðal annars í Sri Lanka og Indlandi , og 250.000 manns létu lífið .
Yesmine " Kunningjakona okkar hafði stungið upp á að við myndum bíða aðeins með að fara þar sem við gætum þá búið hjá henni svo að við fórum til Dubai í staðinn .
Það er ótrúlegt að hugsa til þessa eftir á .
En ég held að ég hafi fengið að upplifa minn uppruna í gegnum matargerðina og svo Bollywood-dansinn sem virðist vera mér eðlislægur .
Ég ætla að fara einn daginn og mig langar en ég finn ekki þörf sem truflar mig dagsdaglega .
Ég er mjög ánægð með það sem ég á .
Mér finnst það eðlilegt að flesta sem eru ættleiddir langi til að fara og sjá landið sitt .
" Hafið þið lært að meta umhverfi hvort annars – þú sveitina sem fjölskylda eiginmannsins býr í , Yesmine , og hefur eiginmaðurinn á móti heimsótt Svíþjóð ? Yesmine " Það var mjög gott fyrir mig að komast út í sveitina hans og náttúruna en svona rosalega friðsælu umhverfi var ég ekki vön .
Það var róandi en líka stundum erfitt fyrst því það var áskorun að taka því alveg svona rólega .
Þarna ertu bara að njóta þess sem þú hefur – þess sem skiptir máli .
Hjá fjölskyldu hans lærði ég líka að meta hestamennsku .
Og auðvitað er æðislegt að vera þarna og fá alla matvöru beint frá býli .
Hef ég lært að meta allan íslenskan mat ? Já , nema slátur , ég ætlaði að elda það handa Ronju dóttur okkar um daginn og tók upp á því að steikja það .
Hún varð alveg brjáluð yfir því ! Sagði að það mætti sko ekki .
" Addi " Ég hef heimsótt Svíþjóð einu sinni til tvisvar á ári frá því að við byrjuðum saman og þarna er stutt að fara til að synda í vötnum , skreppa á ströndina og í sumar þótti okkur sérstaklega gott að koma þangað þar sem sumarið hér heima var eins og það var .
Úti hjá þeim lærði ég að meta síld og snafs og hina ýmsu sjávarrétti sem ég hafði ekki kynnst áður eins og nokkrar tegundir af skelfiski .
" Auk þess sem þau hjónin eiga sjö ára stúlku sem heitir Ronja á Addi 14 ára strák , Harald Fannar .
Þau byrjuðu að vera saman þegar Haraldur var tveggja ára og Yesmine segir fjögurra manna fjölskylduna mjög nána og samheldna .
Þegar Yesmine og Addi kynnast , árið 1998 , hafði Yesmine verið með annan fótinn á Íslandi frá 1992 og starfaði sem einkaþjálfari hjá Planet Pulse .
Hún átti þá að baki ýmsa sigra .
Líklega hófst það með því að 16 ára gömul vann hún stærstu hæfileikakeppni Svíþjóðar með sólódansatriði og sömu helgi varð hún Svíþjóðarmeistari á trampólíni .
Hún vann fyrir sér lengi í dansi og ferðaðist um heiminn sem dansari og danshöfundur .
Meðal annars samdi hún dansa fyrir Back Street Boys á tónleikaferðalagi þeirra um Þýskaland en hún var alltaf með hugann við íþróttirnar líka .
Yesmine kenndi meðal annars í líkamsræktarstöð Jónínu Benediktsdóttur í Svíþjóð , Aktiverum , og um það leyti lærði hún einkaþjálfun og tók sex mánaða nám í næringarráðgjöf í Svíþjóð .
Síðar meir kom hún til Íslands og starfaði í Planet Pulse .
Í þeirri líkamsræktarstöð hittust þau Addi einmitt fyrst .
Yesmine hafði þá einnig náð miklum frama innan alþjóðlega Fitness-heimsins með danslotum .
Líkaði tónlistin Skítamórall var þarna á hátindi ferilsins , hafðirðu heyrt í þeim Yesmine ? Yesmine " Nei , reyndar ekki , enda hafði ég ekki haft fasta búsetu hér á landi og mikið verið á ferðalagi út af vinnunni .
En engu að síður hafði ég samt heyrt af þeim .
Ég hitti Íslending í lest í Kaupmannahöfn og hann fór að tala um Skítamóral en þá kom ég hljómsveitinni ekkert fyrir mig .
Síðar í vinnunni heyrði ég tónlistarsyrpu með þeim og lagði eyrun við .
Yfirleitt þótti mér íslensk tónlist leiðinleg en ég man að ég hugsaði ; " Hmm , kannski get ég notað þetta eitthvað " og var þá að hugsa um eitthvað vinnutengt .
Svo sagði þulurinn í endann að þetta hefði verið Skítamórall .
Svo kom hann til mín í Planet .
" Addi " Einar bróðir minn bauð mér með sér í ræktina , átti eflaust eitthvað tveir fyrir einn tilboðskort þarna , og hann fór með mig til Yesmine og spurði hana hvort hún nennti að þjálfa mig .
" Yesmine " En Einar lét sig hverfa , skildi bróður sinn eftir og kom ekkert aftur ! En þarna kynntumst við sem sagt þótt við yrðum bara vinir .
Addi fékk mig til að vinna með sér og fara út í skemmtanaiðnaðinn aftur .
Ég aðstoðaði hann meðal annars með tónlistarmyndband og fór að taka þátt í ýmsu í kringum hljómsveitina og öðru sem Addi Fannar var tengdur .
Í þrjú ár vorum við rosalega góðir vinir enda höfðaði hann ekki til mín þá , hann var poppari í allt öðrum lífsstíl .
" Addi " Á þessum árum hafði ég hljóðfæraleik að viðurværi , spilaði á kvöldin og um helgar en spriklaði stundum í ræktinni á daginn .
En eftir þrjú góð ár af frjálslegu bóhemlífi ákvað ég að taka þetta allt öðrum tökum .
Ég var farinn að hugsa öðruvísi og tók í raun allt í gegn .
Langaði bara að gera eitthvað nýtt .
" Yesmine " Hann fór í smá átak , tók áfengi alveg út um tíma , fór að borða meira af prótíni og fá sér heilsusjeik .
Ég held að þetta hafi haft mikið um það að segja að hlutirnir breyttust á milli okkar því við höfðum verið algjörlega sitt á hvorum staðnum .
Svo klippti hann af sér dreadlocks og hætti að ganga í buffalóskónum .
Það gerði líklega útslagið með að ég sannfærðist endanlega , " segir Yesmine og hlær .
Og hvernig komið þið ykkur að því að þróa vináttuna yfir í ástarsamband ? Addi " Það var einfaldlega ákveðið .
" Yesmine " Og var auðvitað rosalega skrýtið því við vorum búin að fylgjast svo lengi með hvort öðru og styðja hvort annað .
Hann átti lítið barn og ég var bara með mínu liði .
Svo höfðum við bæði verið einhleyp um eitthvert skeið en samt búin að eyða endalausum tíma saman .
Svo sáum við að sambandið var farið að stefna í aðra átt og fiðringur farinn að gera vart við sig .
Þar sem við vorum svona góðir vinir var ekkert annað að gera en að setjast niður og byrja að ræða að það væru einhverjar fleiri tilfinningar komnar í spilið .
" Addi " Þetta var ákveðið í íbúð Yesmine á þessum tíma .
Við settumst niður og ræddum saman , ákváðum að prófa þetta .
" Yesmine " Og þá var ekkert annað eftir en að lokka hann frá því að vera grænmetisæta sem hann hafði verið í nokkur ár ! Hann var nefnilega óvenjulegur poppari hvað mataræði snerti , lítið í skyndibita .
Og skemmtilegt að segja frá því en þarna var Addi búinn að vera að nota indversk krydd í sína grænmetisrétti .
" Addi " Nú eru margir tónlistarmenn auðvitað grænmetisætur þannig að þetta er ekkert óvenjulegt í dag .
En jú , kannski hef ég og við nokkrir þarna bara verið svolítið á undan .
Ég hafði verið grænmetisæta í sjö ár þegar við Yesmine byrjuðum saman .
" Yesmine " Ég bjó til svakalega góðan kjúklingarétt og hann var svo ástfanginn að hann þorði auðvitað ekki annað en að smakka hann .
" Mikið vatn hefur runnið til sjávar síðan þetta var og nokkrum árum eftir rómantísku kjúklingamáltíðina fékk Yesmine þá hugmynd að gefa út matreiðslubók með indversku ívafi .
Þau hjón sáu þá ekkert því til fyrirstöðu að þau myndu kýla á þetta sjálf .
Í kjölfarið stofnuðu þau eigið útgáfufyrirtæki en það litla fyrirtæki hefur gefið út þrjár matreiðslubækur og hafa tvær þeirra meðal annars hlotið alþjóðleg verðlaun .
Í ár ákváðu þau að fela Eddu útgáfu það verkefni að gefa nýjustu bók Yesmine út .
Addi og Yesmine framleiddu einnig einar þrjár sjónvarpsseríur en þær hafa allar verið sýndar á RÚV við miklar vinsældir .
En þar við situr ekki því heima í Norðlingaholti halda þau matreiðslunámskeið , en þá er Yesmine heima í eldhúsinu meðan Ronja og pabbi hennar skreppa í sund og gera eitthvað skemmtilegt meðan fólk lærir indverska matargerð .
Yesmine " Í ljósi þess að ég er ekki fædd og uppalin Íslendingur og íslenskan mín er ekki nógu góð var ég afar stolt og ánægð með hugrekki pródúsentsins míns , Helga Jóhannessonar , að þróa þessa hugmynd að þáttunum með mér .
En ég trúi því að þrátt fyrir að ég tali ekki fullkomna íslensku þá skilji fólk mig vel .
" Addi " Þetta var í raun líka mjög kjörkuð ákvörðun hjá dagskrárstjóra , flott að gera þetta .
" Yesmine " Mér hafði líka þótt það mjög flott og djarft hjá Einari Bárðar að fá mig með annarri dökkri stelpu til að keppa í Eurovision fyrir Íslands hönd árið 2001 .
Mér finnst afar mikilvægt að við séum sýnileg , við sem erum af öðrum uppruna en hinn dæmigerði Íslendingur .
Það er svo mikið af blönduðum börnum hér á landi , þar sem annað foreldrið er ekki íslenskt að uppruna og ég tel það afar mikilvægt að þau geti samsamað sig fólki sem kemur fram í íslensku sjónvarpi .
Þegar ég kom hingað fyrst sá ég afar fáa sem voru dökkir á hörund en það er breytt og sjónvarpið þarf líka að endurspegla þennan fjölbreytileika .
Ég fékk mikil viðbrögð við þáttunum og nefni sérstaklega að eldra fólk hefur verið einkar elskulegt við mig .
En jú , það kemur alveg fyrir að fólk er að skrifa á Facebook um íslenskuna mína og slíkt en ég reyni bara að taka því öllu á jákvæðan hátt og reyni að læra af .
Mig langar að verða betri í íslensku og er að læra með dóttur minni núna til dæmis .
" Addi " Ég held að Yesmine hafi verið að brjóta blað í sögu sjónvarps því ég man ekki til þess að nokkur sem hafði ekki búið lengur en þetta á landinu né var íslenskur að uppruna hafi fengið að vera með sinn eigin sjónvarpsþátt á RÚV .
Þegar þessi hugmynd kom fyrst upp hugsaði ég með mér að fyrst mér þætti svona skemmtilegt að horfa á hana elda hlyti það að vera að öðrum ætti eftir að finnast það líka .
" Eiginmaðurinn var minna með fingurna í hinni nýju matreiðslubók Yesmine enda er starfið í Hörpu annasamt .
Yesmine segir að það sé allt í lagi enda sjái hún að Addi Fannar njóti starfsins í botn , enda sé þetta fag sem hann þekki út og inn .
Og Skítamórall er í fríi eða hvað ? Saknar hann ekkert þeirra ára ? Addi " Hljómsveitin er akkúrat núna í pásu en við höfum haldið saman í gegnum árin .
En í rauninni eigum við inni almennilega endurkomu .
Hljómsveitin á 25 ára afmæli á næsta ári sem hljómar kannski furðulega þar sem fyrsta platan okkar kom ekki út fyrr en 1996 en engu að síður stofnuðum við hljómsveitina árið 1989 , 13 ára gamlir .
Þegar við urðum þekktir vorum við ennþá bara strákar af Selfossi og þótti allt mjög merkilegt sem var að gerast í borginni og vorum fremur feimnir við hana og svolítið til baka .
Hljómsveitin var til dæmis orðin mjög fræg áður en nokkur vissi hver var í henni .
Þegar við hljómsveitarmeðlimir fluttum til borgarinnar bjuggum við fyrst í eins konar kommúnu á Ingólfsstræti .
Þetta var mjög skemmtilegt en mér þótti oft óþægilegt að vera þekktur .
Ég segi stundum : " Ég var einu sinni frægur " og er mjög feginn að þetta er ekki lengur svona .
En hver veit nema hljómsveitin komi saman í tilefni afmælisins , það er að minnsta kosti fundur hjá okkur í næstu viku , " segir Addi og gefur ýmislegt í skyn með glotti .
Addi menntaði sig í ferðamálafræði við Háskóla Íslands með viðskiptafræði sem aukafag og hefur komið víða við á síðustu árum , meðal annars starfað fyrir Icelandair hótelin , Glitni og Vodafone en segja má að nú sé hann snúinn aftur í tónlistina .
Addi " Ég er að skipuleggja tónleika allan daginn .
Allt frá því að gera samning um verkið , skipuleggja hvenær miðar fara í sölu upp í það að skipuleggja allt innanhúss , fjölda starfsfólks , tækniþarfir og allt sem tilheyrir .
" Framundan eru meðal annars tónleikar Egils Ólafssonar , Iceland Airwaves og stórsýningin Stomp .
" Það má segja að við séum að frumsýna í hverri viku en um leið er verið að skipuleggja árin 2014 og 2015 .
Það eru vissulega forréttindi að eiga þess kost að starfa í fagi sem maður þekkir eins og lófann á sér og þetta er líka mjög lifandi umhverfi .
" Við ætlum að enda á að tala aðeins meira um mat .
Yesmine segir að í nýju bókinni sinni , Í tilefni dagsins , hafi hún viljað færa fjölbreyttar uppskriftir í aðgengilegt og einfalt form .
Yesmine " Ég ákvað að keyra á það sem ég fíla mjög vel persónulega .
Ekki bara indverskt heldur líka ýmislegt úr mínum bakgrunni í Svíþjóð .
Þarna er sænskur bakstur sem ég held að Íslendingum gæti þótt spennandi að prufa því þótt Svíar standi okkur Íslendingum aftar í matreiðslu að mínu mati eru þeir með flottar bökunarhefðir .
Ég geri þetta svo auðvitað á minn hátt og nota til dæmis karrí í kanilsnúða .
Svo er þarna að finna mat sem gerður var í hestaferð og í veiðiferð , spennandi götumat , svo sitthvað sé nefnt .
Sumt er mjög einfalt og annað aðeins flóknara en þetta er allt með heilsusamlegu ívafi eða hreinu hráefni .
" Er eitthvað uppi á borðum með næstu skref í þessum heimi ? Addi " Okkur hefur fundist að veitingastaður væri rökrétt framhald og væri mjög spennandi að gera það í framtíðinni .
" Yesmine " Já , við höfum rætt að það sé eitthvað sem okkur þætti gaman að gera .
Við finnum að við erum búin að leggja grunn að einhverju sem við þurfum að fylgja eftir .
Ég hef alltaf upplifað það þannig að það hafi ekki verið ég sem valdi matinn heldur maturinn sem valdi mig .
Ég ætlaði aldrei að gera matreiðslubækur eða elda svona .
Ég hef fyrst og fremst verið danshöfundur og sinnt verkefnum tengdum skemmtanaiðnaðinum og þetta var alls ekki ætlun mín , þetta var bara eitthvað sem kom .
Ég er viss um að ef ég hefði ekki búið á Íslandi heldur í New York eða London hefði ég ekki farið út í matargerð en það sem ég er að gera passar mjög vel hér .
Ég er mjög þakklát fyrir hvernig þetta hefur allt þróast hér á Íslandi .
" Hvað vita hjónin hvort um annað ? Addi svarar 1 .
Hver er besta kvikmynd sem Yesmine hefur séð ? " Einhver spennumynd .
" ( Hún mjög hrifin af ævintýramyndum ) .
2 .
Hvað myndi Yesmine segja að henni þætti leiðinlegast að gera , af daglegum hversdagslegum hlutum ? " Ryksuga og skúra .
" ( Rétt ) .
3 .
Hvert myndi Yesmine fara á morgun ef hún gæti ferðast hvert sem er í heiminum ? " Gott skíðaferðalag .
" ( Rangt .
Hún myndi skella sér í heimsókn til Elínar vinkonu sinnar í Dubai ) .
4 .
Hvert er eftirlætiskryddið hennar ? " Kóríander .
" Rangt .
Cummin .
5 .
Við hvern talar hún oftast í símann ? " Oftast við mig en lengst við Bryndísi Óskarsdóttur , vinkonu sína .
" ( Rétt ) .
6 .
Hvað myndi hún fyrst kaupa sér ef hún ynni hundrað milljónir í Lottóinu .
" Hún myndi kaupa skíðaferð handa fjölskyldunni .
" ( Rangt .
Hvolp ) .
7 .
Hvert er eftirlætislagið hennar ? " Eitthvað með Beyoncé .
" ( Rétt .
) Yesmine svarar 1 .
Hver er besta kvikmynd sem Addi hefur séð ? " Held það sé The Graduate .
" ( Rétt ) .
2 .
Hvað myndi Addi segja að honum þætti leiðinlegast að gera ? " Þvo þvott .
" ( Rangt .
Fara í búðir ) .
3 .
Hvert myndi Addi ferðast á morgun ef hann gæti ferðast hvert sem er ? " Asíu .
" ( Rangt .
Rétt svar er Alaska ) .
4 .
Hvert er eftirlætiskryddið hans ? " Salt og pipar .
" ( Rangt .
Rósmarín ) .
5 .
Við hvern talar Addi oftast í símann ? " Son sinn .
" ( Oft við son sinn en oftast við Yesmine ) .
6 .
Hvað myndi hann fyrst kaupa sér ef hann ynni hundrað milljónir í Lottóinu .
" Fjallajeppa .
" ( Rangt .
Rétt svar er hús með bílskúr ) .
7 .
Hvert er eftirlætislagið hans ? " Eitthvað með Bob Marley .
" ( Rangt .
Walk on the Wild Side með Lou Reed ) .
