Mikil ósköp getur verið snúið á köflum að vera alltaf á réttunni – ekki röngunni , lifa í núinu , ýta leiðinlegum hugsunum út af hugsunarbrautinni jafnóðum og þær birtast og hlusta ekki á 8 ára stelpuna ( sem býr innra með mér og tekur stundum völdin með tilheyrandi frekjuköstum ...
) .
Það gefur augaleið að 8 ára stelpa getur ekki tekist á við verkefni fullorðinnar tveggja barna móður í miðbænum og hún getur alls ekki stýrt langvinsælasta vef landsins .
Þess vegna skráði ég mig á jóganámskeið í byrjun september til þess að skerpa aðeins á mikilvægustu þáttum tilverunnar – andlegri og líkamlegri heilsu .
Jóganámskeiðið byrjaði vel , ég komst í hundinn án teljandi vandræða , en það sem ég átti alls ekki von á var að ég myndi í lok námskeiðs komast í allskonar undarlegar jógastöður eins og höfuðstöðu sem er víst ein besta stelling sem hægt er að komast í .
Samkvæmt nýjustu rannsóknum er höfuðstaða ekki bara styrkjandi fyrir líffæri líkamans heldur keyrir hún upp kynþokkann , eykur ljóma húðarinnar , sléttir úr hrukkum og gerir grátt hár aftur venjulegt á litinn ...
sem hljómar náttúrlega bara eins og í lygasögu ! Með því að fara í höfuðstöðu örvast blóðflæðið til heilans og heiladingulsins sem stýrir kirtlum líkamans .
Sérfræðingar segja að höfuðstaða auki ljóma húðarinnar , bæti kynlífið , hafi áhrif á nýrnahetturnar , auki magn jákvæðra hugsana og minnki þunglyndi .
Auk þess minnkar höfuðstaða bjúgsöfnun , eykur líkamshita og styrkir djúpvöðva líkamans .
Það sem er þó albest við þessa stöðu er að hún er eitt besta partítrix sem til er .
Síðustu daga hef ég æft höfuðstöður í höfuðstöðvum Smartlands í Hádegismóum 2 í Árbænum við mikla kátínu viðstaddra .
Sem gerði það að verkum að áður en ég vissi af var ég komin í höfuðstöðu í afmæli föður míns að viðstöddu fjölmenni – eins og konur á fertugsaldri gera ...
Þar sem ég hef aldrei komist í handahlaup , getað brett upp á augnlokin , labbað á höndum eða dregið spotta á milli nasanna get ég ekki annað en glaðst yfir þessum mikla sigri á íþróttasviðinu .
Ég er þó ekki eina kona landsins sem stendur á haus daglega því heilsudrottningin Solla Eiríks getur farið í handstöðu hvar og hvenær sem er .
Þegar við handstöðu-systurnar hittumst í boði í vikunni slógum við ekki um okkur með spilagöldrum heldur höfuðstöðum – eins og vandaðar konur gera .
Ég er ekki frá því að þessi höfðustöðudella sé að skila árangri því þessi 8 ára hefur nánast látið mig í friði upp á síðkastið og alls ekki verið með neinn derring .
Það má gleðjast yfir því ! martamaria@mbl.is 