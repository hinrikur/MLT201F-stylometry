Lúðrasveit Ohio-háskóla í Bandaríkjunum er engin venjuleg lúðrasveit .
Yfir fjórar milljónir manna hafa nú skoðað myndband á Youtube þar sem sveitin líkir meðal annars eftir " tunglgangi " Michaels Jacksons í sérstakri 11 mínútna syrpu tileinkaðri poppgoðinu sáluga .
Með því að ganga eftir fyrirfram ákveðnum leiðum og blása í hljóðfærin um leið nær sveitin að láta sem goðið sjálft líði um íþróttaleikvanginn en alls taka 192 blásarar þátt .
Syrpan var sett upp í hálfleik þegar ruðningslið Ohio-háskóla tók á móti liði frá Iowa .
Myndbandið má skoða á Youtube með því að slá inn leitarorðið Ohio State Marching Band .
