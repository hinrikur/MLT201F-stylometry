Styrmir Goðason , fyrrum starfsmaður Indriða Guðmundssonar heitins , og Bryndís Marteinsdóttir , ekkja Indriða , hafa hafið framleiðslu á hinum þekktu Indriða-skyrtum sem nú eru fáanlegar í verslun Kormáks og Skjaldar .
Indriði Guðmundsson var þekkur fyrir einstaka hönnun á skyrtum og sterkan karakter .
Árið 2003 opnaði hann verslun á Skólavörðustíg með áherslu á falleg snið og vandaða hönnun .
Mikil eftirspurn hefur verið eftir skyrtunum sem hætt var að framleiða eftir að Indriði lést í lok árs 2006 .
Skyrturnar eru gerðar eftir upprunalegum sniðum Indriða , en markmiðið var að framleiða í sömu verksmiðjum og eftir sömu aðferðum og Indriði sjálfur notaðist við .
Skyrturnar eru úr tyrkneskri hágæða bómull .
Textíll , munstur og litir eru hinsvegar ný , en allt var það valið í stíl og anda Indriða .
Hann lagði mikið upp úr efnisburði og voru flestar hans skyrtur gerðar úr efnum með löngum og þykkum þræði og voru þétt ofnar .
Markmið hans var að búa til hina fullkomnu skyrtu sem átti að vera falleg , auðveld í meðhöndlun og mönnum átti að líða vel í henni .
Indriði var klæðskeri með 15 ára reynslu í sníða- og búningagerð .
Hann lærði hjá tveimur öldungum í Dublin sem gerðu jakkaföt á gamla mátann .
Indriði tileinkaði sér þennan hefðbundna stíl í hönnun og sníðagerð enda mikill fagmaður sem lagði ríkt á um að skyrturnar hans væru klassískar og tímalausar .
sigurborg@mbl.is 