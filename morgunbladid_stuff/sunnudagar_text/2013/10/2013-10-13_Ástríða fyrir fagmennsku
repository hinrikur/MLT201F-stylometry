Hilmir Snær Guðnason leikstýrir tveimur verkum í Þjóðleikhúsinu á nýju leikári , Pollock ? sem frumsýnt verður í lok október og verðlaunasöngleiknum Spamalot sem frumsýndur er eftir áramót , en hann byggist á kvikmyndinni vinsælu Monty Python and the Holy Grail .
Pollock ? eftir Stephen Sachs er glænýtt verk , byggt á sannsögulegum atburðum og hlaut Elliot Norton-gagnrýnendaverðlaunin árið 2012 .
Leikarar eru tveir , Ólafía Hrönn Jónsdóttir og Pálmi Gestsson .
" Þetta er mjög spennandi verk sem fjallar um listina í sinni víðustu merkingu og hverjir það eru sem ráða því hvað er list , " segir Hilmir Snær .
" Þarna er velt upp spurningum eins og : Höfum við öll vit á list ? Hverjir mega segja að eitthvað sé list og hverjir mega það ekki ? og hvað er list og hvað ekki ? Stundum er verkið spaugilegt eins og okkur finnst flestum listaumræðan stundum vera .
Þetta verk byggist á bandarískri heimildarmynd um konu sem keypti málverk á þrjá dollara á flóamarkaði og ætlaði að gefa vinkonu sinni sem mjög ljóta gjöf .
Síðar var henni sagt að myndin sem henni fannst svo forljót gæti verið afar verðmætt listaverk eftir Jackson Pollock .
Hún vissi ekki hver hann var og fékk til sín sérfræðinga til að sanna að myndin væri eftir Pollock .
Verkið fjallar um það þegar síðasti sérfræðingurinn kemur til að meta málverkið .
Þetta er mjög vel skrifað verk þar sem ýmislegt kemur á óvart og stundum jaðrar þetta við að vera speunnuleikrit .
Allt sem maður sér í þessu verki minnir á þær umræður sem maður hefur heyrt og lent í sjálfur um listsköpun .
" Hitt verkið sem þú leikstýrir er allt annars eðlis , en það er söngleikurinn Spamalot .
Ertu mikill söngleikjamaður ? " Hvorki né .
Ég hef leikið í söngleikjum og hafði gaman af því en ég leita ekki uppi söngleiki eins og sumir gera .
Þessi söngleikur hefur vissa sérstöðu því í honum er gert grín að söngleikjaforminu .
Þetta er söngleikur eftir Monty Python-hópinn sem hefur verið í miklu uppáhaldi hjá mér , húmor þeirra höfðar til mín og er líkur íslenskum húmor .
" Finnst þér gaman að leikstýra ? " Sem leikari hef ég haft mjög gott af því að bregða mér hinum megin við borðið af því þar er allt öðruvísi útsýni .
Mér finnst gott að skipta mér milli þess að leika og leikstýra , en hvort sem ég vinn sem leikstjóri eða leikari þá leitast ég við að kafa djúpt ofan í persónur og reyni að gera þær sem sannastar og trúverðugastar .
Það fer svo vitaskuld eftir eðli verkanna hvaða stílbrögðum þarf að beita , og leikritin sem ég leikstýri þetta leikárið eru fjarska ólík .
" Ertu leikari sem tekur leikstjórn vel ? " Já , ég held að ég megi segja það .
Allavega er það þannig að ef leikstjóri biður mig um eitthvað sérstakt í túlkun þá geri ég allt sem í mínu valdi stendur til að framkvæma það .
Sem leikari vil ég stundum vera eins og leir sem hægt er að móta en ég hef líka alveg eins gaman af því þegar leikstjóri leyfir mér að skapa .
" Ákvaðstu snemma að verða leikari ? " Sem krakki lék ég í Kardimommubænum og Ríkharði 3. í Þjóðleikhúsinu og heillaðist af leiklistinni enda var ég þar í návígi við stórleikara eins og Róbert Arnfinnsson og Helga Skúlason .
Í barnaskóla skrifaði ég leikrit og þóttist vera að leikstýra og í menntaskóla var ég orðinn harðákveðinn í því að verða leikari .
Þegar ég fór síðan að læra fagið breyttust áherslurnar nokkuð , því þá fannst mér ekki bara mikilvægt að vera leikari , standa á sviði og hafa gaman af því heldur fékk ég ástríðu fyrir fagmennsku .
" Að týna sér í nýjum heimi Hefurðu sem leikari lært meira af einhverjum einum leikara en öðrum ? " Ég hef lært óskaplega mikið af að vinna með og horfa á eldri leikara vinna .
Ég nefni menn eins og Gunnar Eyjólfsson , Róbert Arnfinnsson , Kristbjörgu Kjeld , Arnar Jónsson og Erling Gíslason , það var ótrúlegt að fá að vinna með þeim .
Stundum er sagt að eldri leikarar hafi meiri vigt og kunni betur að segja sögu en þeir yngri .
Það er þroskinn sem hjálpar eldri leikurunum .
Í leikhúsi er fjallað um manneskjur og því þroskaðri manneskja sem leikarinn er og því meira sem hann lærir af lífinu því meira hefur hann að gefa .
Ég hef líka lært mikið af leikurum eins og Baltasar Kormáki og Ingvari Sigurðssyni .
Sem og hinum fjölmörgu leikstjórum sem ég hef verið svo lánsamur að starfa með .
Leikstíll tekur stöðugum breytingum í áranna rás .
Mín kynslóð fór aðra leið í leikstíl en kynslóðin á undan og kynslóðin á eftir mér velur sína leið .
Þess vegna er ekki bara mikilvægt að læra af eldri leikurum heldur einnig þeim sem eru ungir og eru að fara nýjar leiðir .
" Er eitthvert hutverk sem þú hefur leikið sem hefur gengið nærri þér ? " Mjög mörg .
Sem leikari vil ég týna mér í nýjum heimi .
Ég bý þann heim til úr tveimur handritum , annars vegar er handritið sem ég hef fyrir framan mig sem er leikritið eins og það kemur frá höfundi og svo er það handritið sem ég bý til sjálfur en þar reyni ég að fylla upp í handrit leikritahöfundarins og búa til sannleika um einkalíf og hugsanir persónu minnar .
Ég verð að trúa á þann sannleika því annars trúa áhorfendur ekki á túlkun mína .
Þegar mótleikari minn segir setningu þá get ég ekki bara staðið við hliðina á honum á sviðinu og hugsað um það hvað ég ætli að hafa í kvöldmat á morgun .
Ég verð að lifa mig inn í hugarheim persónu minnar og hugsa í takt við hana .
Persónan sem ég leik á minningar og ég bý þær til .
Þannig reyni ég á sviði að vera maður sannleikans .
" Þessi aðferð sem þú lýsir er mikil innlifun í líf annarrar persónu .
" Mér finnst að það verði að vera þannig , sérstaklega í dramatískum verkum .
Það er mismunandi hvernig leikarar vinna en aðferðin sem ég var að lýsa er nauðsynleg fyrir mig , ég gæti ekki gert þetta öðruvísi .
Ég þarf líka að undirbúa mig vel áður en ég fer svið og tek mér tíma til þess .
" Ertu tilfinningaríkur maður ? " Ég myndi segja að ég væri ástríðufullur maður .
Það sem ég geri vil ég gera vel og ég hef keppnisskap .
" Hef lært að lifa með flogaveikinni Faðir þinn er Guðni Kolbeinsson , frábær íslenskumaður og þýðandi ótal bóka .
Hvað með þig , ertu mikill lestrarmaður ? " Ég er alinn upp við mikinn lestur .
Ég á þrjár systur og á kvöldin þegar við systkinin vorum búin að bursta tennur og komin í náttföt þá var farið upp í hjónarúm og þar sátum við fjórir krakkar og mamma og pabbi og svo var lesin framhaldssga .
Þarna heyrðum við Hobbitann og Bróður minn Ljónshjarta í fyrsta sinn og sömuleiðis bækur sem pabbi var að þýða .
Þetta varð til þess að ég hef ekki getað lifað án þess að hafa bók nálægt mér .
Ég er alltaf með nokkrar bækur á náttborðinu .
" Hvað er í mestu uppáhaldi hjá þér í bókmenntum ? " Ég var mjög lengi mikill Knut Hamsun-maður og seilist enn í hann við og við .
Ég er byrjaður að lesa Laxness í annað sinn .
Með árunum dýpkar skilningur manns og skynjun manns breytist og þess vegna er bæði gott og gagnlegt að lesa góðar bækur nokkrum sinnum á ævinni því maður sér alltaf eitthvað nýtt í þeim .
" Þú ert þekktur maður og einkalífs slíks fólks kemst iðulega í fjölmiðla .
Hvernig verður þér við þegar einkalíf þitt er til umfjöllunar ? " Þegar maður er í sviðsljósinu verður maður að sætta sig við að fólki finnist gaman að tala um mann .
Það fer samt óskaplega í taugarnar á mér þegar verið er að tala um einkalíf mitt .
Mér finnst engum koma það við .
Kannski á maður ekki alveg rétt á öllu einkalífi en spurningin er bara hvenær umfjöllun um slíkt gengur of langt .
Það er ekki gott ef Ísland fer að verða mikil hermikráka erlendra fjölmiðla þegar kemur að umfjöllun um einkalíf einstaklinga .
En hvað mitt einkalíf varðar þá er það mjög gott í dag .
" Þú hefur þjáðst af flogaveiki .
Háir það þér mjög í daglegu lífi ? " Ég hef lært að lifa með flogaveikinni .
Gegnum árin hef ég fengið nokkur köst sem eru mjög alvarleg .
Fyrsta flogaveikikastið fékk ég 25 ára gamall en þá datt ég niður á sviði í Óperunni þegar ég var að leika í Hárinu .
Svo komu köst á hálfs árs fresti og svo á árs fresti en nú eru fjögur ár síðan ég fékk síðast flogaveikikast .
" Þú hlýtur að hræðast þennan sjúkdóm .
" Fyrst varð ég óskaplega hræddur og hélt að ég yrði að finna mér annað starf .
Ég hugsaði með mér að ég gæti ekki staðið í því að fá flogaköst á sviði og enginn myndi vilja ráða þannig leikara .
Um tíma var ég hræddur við að fara á svið en af því að ég er dálítill töffari í mér mannaði ég mig upp og hugsaði með mér : Ef þetta gerist þá gerist það og ég get ekkert gert í því .
Þannig hefur mér tekist að hafa ekki of miklar áhyggjur .
Auðvitað hefur flogaveikin breytt lífsmynstri mínu og ég má ekki lifa eins glannalega og ég gerði í gamla daga .
Ég á að geta haldið sjúkdómnum niðri ef ég hugsa um sjálfan mig .
Ég þarf að gæta mín í sambandi við mataræði , svefn og ýmislegt annað .
Reyndar geri ég ýmislegt sem ég ætti ekki að gera .
Ég ætti til dæmis ekki að vera á hestbaki og ekki fara einsamall í sund en ég geri það nú samt .
Ég er bara þannig gerður að ég verð að fá að lifa þessu lífi lifandi .
" 