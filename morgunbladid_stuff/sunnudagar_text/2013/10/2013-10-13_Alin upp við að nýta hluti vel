" Það felast heilmikil útgjöld í því að vera listamaður og skapa , sérstaklega við að búa til stóra hluti .
Því er eðlilegt að nota efni sem fellur til hér og þar , " segir Gunnhildur Þórðardóttir myndlistarmaður .
Um þessar mundir stendur yfir í Listasafni Reykjanesbæjar viðamikil sýning á nýjum verkum hennar sem kallast Áframhald .
Á sýningunni eru bæði tví- og þrívíð verk sem ýmist eru unnin úr fundnum hlutum eða tilfallandi efni og afskurði , eins og timbri , bárujárni og textíl enda sjálfbærni ofarlega í huga Gunnhildar sem sækir innblástur í verkin til æskuáranna í Keflavík , í hluti sem meðal annars tengjast sjómennsku , náttúru og mannvirkjum á Reykjanesinu .
" Það er alltaf einhver nostalgía hjá mér að skoða hluti tengda sjónum , " segir hún .
" Já , ég hef unnið mikið með allskyns efnivið sem ég fæ í hendurnar , " segir Gunnhildur sem flutti nýverið aftur til Keflavíkur með stækkandi fjölskyldu sína .
Hún segir það líka vera af umhverfisástæðum sem hún kýs að endurvinna efni í listaverk sín .
" Ég hugsa um komandi kynslóðir og finnst mikilvægt að hafa sjálfbærni að leiðarljósi í því sem ég er að gera .
Ég er líka alin upp við það að nýta hlutina vel .
" Sem dæmi um efniviðinn sem rataði í litrík verkin á sýningunni nefnir Gunnhildur bárujárn .
" Nágrannar okkar voru að skipta um þak og ég fékk að hirða bárujárnið ; þau þurftu þá ekki að fara með það á haugana og ég gat gert úr því tvo skúlptúra .
Ég er síðan að búa til kofa fyrir syni mína úr afganginum .
" Á sunnudag klukkan 14 verður Gunnhildur með leiðsögn um sýninguna .
Hún lauk BA-prófum í listasögu og fagurlistum frá Listaháskólanum í Cambridge árið 2003 og MA í liststjórnun frá sama skóla árið 2006 .
Listasafn Reykjanesbæjar er opið virka daga kl. 12 til 17 og um helgar milli 13 og 17 .
Aðgangur er ókeypis .
