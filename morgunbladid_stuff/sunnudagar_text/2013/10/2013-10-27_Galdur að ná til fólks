Galdrarokkarinn Ingó Geirdal horfði á Heimsmeistaramót töframanna í sjónvarpi sex ára gamall og ákvað að verða töframaður .
Tíu ára ára hringdi hann í Baldur Brjánsson og kynnti sig sem kollega hans .
Hann er gítarleikari þungarokkssveitarinnar Dimmu en á tónleikum sveitarinnar í Hörpu sem nú eru komnir út á mynddiski voru notaðar sprengjur sem urðu afgangs þegar Iron Maiden spilaði í Egilshöll um árið .
Benedikt Bóas benedikt@mbl.is Ingó Geirdal er líklega reyndasti atvinnutöframaður landsins og hafa töfrarnir borið hann víða .
Hann hefur verið fastráðinn á skemmtiferðaskipum í Evrópu , komið fram á fjölmörgum skemmtunum og í sjónvarpsþáttum í Evrópu , Bandaríkjunum og Japan svo fátt eitt sé nefnt .
Ingó ákvað að verða töframaður eftir að hafa séð Heimsmeistaramót töframanna í sjónvarpinu aðeins sex ára gamall .
Hann hefur einnig getið sér gott orð fyrir að fara fimum fingrum um rokkgítarinn í hljómsveit sinni Dimmu sem nýverið gaf út forláta DVD-disk frá útgáfutónleikum sínum í Hörpunni .
Rokkið kom einnig snemma hjá okkar manni en Ingó segir að hann hafi alist upp við Kiss og Alice Cooper og sé mikill aðdáandi .
Þá er hann mikill Chaplin-maður og á forláta safn með munum frá Charlie Chaplin .
Ingó segir að lífið brosi við sér þessa dagana enda gangi vel að heilla fólk upp úr skónum bæði með töfrum og gítarglamri með Dimmu .
" Hljómsveitin Dimma varð til í lok árs 2004 .
Þá var ég búinn að spila með Quarashi í einhvern tíma og túra með þeim í Japan og Bandaríkjunum .
Svo fóru þeir að vinna að plötu og ég hafði lítið að gera á meðan þannig að ég setti saman band með Silla bróður mínum .
Við Silli áttum nokkur lög á lager síðan við vorum saman í Stripshow í gamla daga .
Ætluðum bara að klára þau og svo vatt þetta upp á sig , " segir Ingó , leðurklæddur á Hamborgarabúllunni þar sem við hittumst yfir góðum hamborgara .
Dimma samdi allt sitt efni á ensku en breytti því fyrir síðustu plötu , Myrkraverk .
Segja má að þá hafi boltinn farið að rúlla og í dag er Dimma ein af stóru þungarokksböndum Íslands .
" Fyrsta platan kom 2005 og við fórum í túr til Bandaríkjanna að reyna að meika það .
Árið 2008 kom svo platan Stigmata út en þá var komin þreyta í mannskapinn og söngvarinn kominn með fjölskyldu og í krefjandi nám .
Ég fór til Svíþjóðar og stofnaði fjölskyldu þar þannig að Dimma í þeirri mynd fór á hilluna .
Þegar ég flutti aftur heim þá langaði mig að fara á fullt skrið með Dimmu á ný .
Staðan hafði breyst hjá meðlimum og við bræðurnir vildum taka þetta með trukki og dýfu sem hinir voru ekki tilbúnir í .
Þeir héldu því bara áfram að gera það sem þeir voru að gera , en við fórum að finna nýja menn í bandið .
Við höfðum strax samband við trommarann Bigga ( Birgi Jónsson ) því hann spilaði á fyrsta laginu sem Dimma gaf út á plötu .
Hann hafði ekki tíma þá en hafði tíma núna .
Ég var nýskilinn og fluttur heim frá Svíþjóð .
Biggi hafði flutt heim frá Hong Kong á svipuðum tíma þannig að þetta smellpassaði allt saman .
" En Dimmu vantaði rödd .
Einhvern með leðurlungu sem gæti fært bandið skör ofar .
Silli hafði unnið lag með gítargoðsögninni Gulla Falk þar sem Stefán nokkur Jakobsson hafði komið og sungið .
Þegar þessi staða kom upp , að hin nýja Dimma myndi rísa upp , benti Silli á þennan strák á jútjúb .
" Við heyrðum strax að þetta gæti verið okkar tebolli .
Þegar Biggi kom svo inn í bandið þá var það fyrsta sem hann sagði : Ég veit um söngvara .
Þá vorum við allir að tala um sama manninn .
" Áfram hélt bandið að semja á ensku en Bigga fannst það pínu hallærislegt og ekki ekta .
Ég er svolítið sammála því .
Við höfðum þegar farið að túra erlendis , fórum til Rússlands meðal annars og það var ekki eitthvað sem okkur fannst vera málið .
Þannig að við ákváðum bara að semja á íslensku , einbeita okkur að Íslandi og sleppa öllu öðru .
" Töldu í og spiluðu á dimmu hóteli í vetrarkulda Platan Myrkraverk hefur selst jafnt og þétt frá því hún kom út á síðasta ári .
" Platan var samin á hóteli á Ströndum .
Við fórum þangað í febrúar og þar var kalt og þar var dimmt .
Það var bara unnið og ekkert vesen .
Talið í og samið .
Við settum upp græjurnar í litlum sal á hótelinu og við töldum bara í og fikruðum okkur áfram .
" Síðan platan kom út hefur orðið lítið lát á vinsældum Dimmu .
" Tíminn er búinn að fljúga áfram síðan platan kom út , " segir Ingó og fær sér bita af hamborgaranum .
" Við settum okkur það markmið að koma plötunni út um jólin 2012 .
20. október það ár ætluðum við að vera tilbúnir með hana og auglýstum á feisbúkk sérstakt hlustunarpartí , jafnvel þótt lögin væru ekki alveg fullkláruð .
Þá átti eftir að gera textana við flest þeirra og þremur dögum áður en partíið var átti enn eftir að útsetja og semja textana við tvö lög , Skuggakvæði og Náttfara .
Hlustunarpartíið var auglýst klukkan 21 en þegar klukkan sló níu var Silli enn að fikta við síðasta lagið þannig að við Stefán fórum niður á Bar 11 þar sem partíið var að tala við liðið sem var mætt .
Svo kom Silli bara hálftíma síðar .
Þá hlustuðum við af athygli því við höfðum ekki heyrt þetta áður – alveg eins og aðdáendurnir sem komu .
Mér fannst þá og finnst enn engan veikan blett að finna á þessari plötu .
" Allir að róa í sömu átt Hljómsveitin Dimma nær þeim sjaldgæfa árangri að vera betri á tónleikum en á plötum , spilagleðin er mikil hjá þeim félögum sem smitast alla leið út í tónleikasal .
" Dimma er eiginlega fyrsta hljómsveitin sem ég hef starfað við , og ég meina þetta á mjög jákvæðan hátt , þar sem allir eru jafn kappsamir um bandið .
Allir eru að róa og stefna í sömu átt .
Það er enginn að draga vagninn og enginn einn sem hinir fylgja .
Allir liðsmenn eru í þessu af fullum krafti .
Ég held að stóri hlutinn í þessari velgengi sé að það er engin önnur hljómsveit hér á landi sem hljómar svona .
Þessar þrjár hljómsveitir sem hafa verið að syngja á íslensku og náð vinsældum , Skálmöld , Sólstafir og við , eru mjög ólíkar .
Annað sem hefur hjálpað okkur er að textarnir okkar eru mjög einlægir og heiðarlegir .
" Söngvarinn Stefán hefur fengið mikið hrós fyrir sinn söng sem þykir kraftmikill .
Ingó dregur ekkert úr hrósinu .
" Ég er alveg á því að við erum með besta rokksöngvara sem hefur komið fram hér á landi í áratugi .
Stebbi er í flokki með Eika Hauks og Palla Rósinkrans .
Það hjálpar okkur mikið auðvitað að hafa svona rödd .
" Ingó hefur spilað þungarokk lengi og með mörgum hljómsveitum og þekkir því tímana tvenna í rokkinu .
" Skálmöld kom með plötuna Baldur , Sólstafir með Svarta sanda og fólk fór allt í einu að hlusta á íslenskt þungarokk og það á íslensku , það fann að standarinn var hár .
Við hljómum samt öðruvísi en þessi bönd .
Það er mikil stemning með íslensku þungarokki í dag og hefur verið í nokkur ár .
Styrkurinn í þessum böndum er að það er enginn rígur á milli þeirra .
Við höfum spilað með Skálmöld og Sólstöfum , Sólstafir og Skálmöld hafa spilað saman og svona mætti lengi telja .
" Bræðralagið er sterkt í rokkinu .
Þungarokk í Hörpu " Silli kom með þessa hugmynd að spila í Hörpunni .
Við ákváðum að fara bara alla leið með þetta , leigja dýrasta og flottasta salinn á landinu .
Ef það væru bara mæður okkar sem kæmu þá yrðum við bara að súpa seyðið af því en ef þetta gengi upp þá væri það meira en geggjað .
Við fengum kór með okkur og leigðum sprengjur og ég veit ekki hvað og hvað .
Fengum afgangssprengjur frá Iron Maiden þegar þeir spiluðu hérna en notuðu ekki í Egilshöll .
Þetta kostaði mikla peninga en þetta gekk upp að því leyti að húsið var fullt og mikil stemning .
En við græddum ekkert á þessu – biddu fyrir þér , " segir hann , hristir hausinn og hlær .
Veglegur DVD-diskur með tónleikunum kom síðan í búðir í byrjun október en Ingó og félagar tóku tónleikana upp og hafa verið að hljóðblanda í hjáverkum , þó ekki of mikið enda eins og áður segir er Dimma enn betri á sviði .
" Það sem er ekki með tónlistarmönnum í dag er sjónvarpið .
Að Hljómskálanum og Popptíví undanskildu þá er enginn vettvangur fyrir hljómsveitir að komast í sjónvarpið sem er svolítið slæmt .
Það er ekkert lengur eins og þegar Kastljósið var að fá til sín hljómsveitir .
Þetta snýst ekki um peninga hjá hljómsveitum heldur að koma sér á framfæri .
Ef við ætluðum að vera ríkir þá værum við að gera eitthvað allt annað en að spila þungarokk .
Þetta er mikil vinna fyrir lítil laun en þetta er hins vegar svo ofboðslega gaman .
Dimma stendur undir sér en ekkert meir .
Allt sem kemur inn , tónleikar og miðasala og svo framvegis fer í hljómsveitina .
Við erum allir í fullri vinnu með þessu .
" Ingó er töframaður og starfsmaður skiltafyrirtækis auk þess að plokka gítarinn , Birgir er framkvæmdastjóri , Stefán vinnur á Iðjubergi , vinnustofu fyrir einhverfa , og Silli er hljóðmaður Sigur Rósar meðal annars .
Ingó er ánægður með lífið þessa stundina enda gengur honum vel bæði tónlistarlega , í töfrunum og persónulega .
" Eftir að ég flutti heim frá Svíþjóð ...
þetta hefur verið einn mest krefjandi tími sem ég hef upplifað en þetta er líka einn sá skemmtilegasti .
Það réttlætir alla vinnuna á bak við tjöldin , " segir hann kátur .
Ingó er með allt að sex töfraskemmtanir á fjórum dögum og tónleikar bætast ofan á það .
" Vinnuveitendur mínir eru mjög skilningsríkir .
Maður þarf stundum að vera á tveimur stöðum í einu og því miður get ég ekki töfrað mig á milli .
Þarf að fara að læra það .
" " Sæll kollegi " Talandi um töfrabrögð þá ákvað Ingó aðeins sex ára gamall að hann vildi verða töframaður .
" Ég sá eitt töfrabragð og ég hugsaði : Vá , þetta er eitthvað sem ég vil læra að gera .
Ég man meira að segja hvenær og hvar það gerðist .
Það var verið að sýna brot frá HM töframanna í sjónvarpinu 1974 .
Þar kom hollenskur meistari fram og ég man að ég hafði aldrei séð neitt svona áður .
Ég hugsaði með sjálfum mér : þetta vil ég gera en vissi ekki hvernig .
Þegar ég var 10 ára var þetta búið að vera fast í hausnum á mér lengi og ég komst að því að það væri til töframaður hér á Íslandi , Baldur Brjánsson .
Ég hafði komist yfir einhverja bók með spilagöldrum og æfði mig aðeins , fann númerið hans , hringdi í hann og sagði : " Ég er kollegi þinn og við þurfum að hittast fljótlega og bera saman bækur okkar .
" Honum fannst þetta skemmtilegt og við urðum góðir vinir og ég lærði mikið af honum .
Ekki endilega töfrabrögð en hann hjálpaði mér með allt annað .
" Gítarinn fylgdi svo í kjölfarið .
" Þegar ég var svona 13 ára og var í Fellahelli sá ég gítar sem allir máttu fá lánaðan .
Ég hugsaði með mér að gítarinn væri gott verkfæri fyrir mig að æfa hraðann í fingrunum til að verða betri töframaður .
Svo náði það mér algjörlega .
Þetta er ekki jafn ólíkt og fólk heldur – töfrabrögðin og rokkið .
Það er svo margt í þessu sem alveg eins .
Maður er að segja sögu uppi á sviði og maður þarf að geta tengt við áhorfandann .
Ég kem fram í sömu fötum bæði í rokkinu og töfrunum .
Ég hef náð að sameina þetta í seinni tíð .
Ég skemmti forsetanum í janúar og þá var ég bara í leðrinu , með gaddana og keðjurnar í hermannaskónum .
Það truflaði engan .
Fyrst ég var bókaður á staðinn þá vildu þeir fá mig en ekki Ingó í kjólfötunum .
" Búinn að slá í gegn Ingó á eina dóttur , Katrínu Jennýju sem fædd er 2008 .
Það lifnar yfir töframanninum og hann getur ekki haldið aftur af sér þegar hann ræðir um hana .
" Mér fannst ég vera búinn að meika það í lífinu þegar hún fæddist .
Ég held að hún sé ástæðan fyrir því að mér gengur svona vel núna því það er engin pressa lengur að meika það .
Ég er gríðarlega hamingjusamur og þá kemur allt annað af sjálfu sér .
Ég veit samt að Dimma endist ekki að eilífu en á meðan þetta er , meðbyrinn og allt á blússandi siglingu , þá erum við að reyna að njóta þess í botn .
Við æfum mikið þannig að við erum tilbúnir í hvert sinn sem við stígum á svið .
Mér líður líka aldrei betur en uppi á sviði .
Nema þegar ég er með dóttur minni , en að vera að gera eitthvað sem maður er góður í og gera það vel – það er ekkert sem toppar þá tilfinningu .
" 