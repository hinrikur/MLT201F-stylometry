Rauði krossinn á Íslandi hefur undirritað þriggja ára styrktarsamning við Vífilfell um gerð vatnsbrunna í Malaví .
Samningurinn er í nafni vörumerkisins Topps en fyrir hverja flösku sem keypt er af Toppi gefa neytendur um leið þrjá lítra af hreinu vatni í Malaví .
Vífilfell og Rauði krossinn hafa áður átt í góðu samstarfi .
Árin 2010-2011 gaf fyrirtækið allan ágóða , á sjöundu milljón króna , af sölu Pure Icelandic-vatns til verkefnis Rauða krossins á sviði neyðarvarna hér á Íslandi , að því er fram kemur í tilkynningu frá Rauða krossinum á Íslandi .
Skortur á drykkjarvatni Féð , sem Rauði krossinn á Íslandi fær út úr verkefninu , verður notað til þess að bora eftir vatni og koma upp brunnum og vatnsdælum við sjö grunnskóla í Masanje í Mangochi-héraði , þar sem ekkert ferskt drykkjarvatn er að hafa .
Allir íbúar svæðisins , um 50.000 talsins , munu njóta góðs af þessum aðgerðum .
" Það er mikils virði fyrir Rauða krossinn að fá stuðning fyrir verkefni sín í Malaví með þessum hætti .
Það er táknrænt að þeir sem kaupa Topp á Íslandi skuli stuðla að því að fjölskyldur í fátækasta héraði í einu fátækasta landi heims fái hreint vatn í leiðinni , " segir Anna Stefánsdóttir , formaður RKÍ .
" Aðgangur að hreinu vatni er undirstaðan fyrir bættum lífskjörum á svæðinu .
Ekki einungis hefur það áhrif á heilsufar barna og fullorðinna , heldur hefur einnig áhrif á stöðu kvenna og stúlkna í samfélaginu og auðveldar þeim skólasókn , " segir Anna .
jonagnar@mbl.is 