Sýningin " Norður " með ljósmyndum eftir Ragnar " Rax " Axelsson , ljósmyndara á Morgunblaðinu , verður opnuð í Arion banka við Borgartún í dag , laugardag , klukkan 13.30 .
Við það tækifæri verður Ragnar með myndasýningu og fyrirlestur um verk sín í ráðstefnusal bankans .
Á sýningunni verða ljósmyndir úr tveimur kunnum myndröðum Ragnars .
Annarsvegar frá norðurslóðum , í Grænlandi og Kanada , myndir sem birtust í bókinni Veiðimenn norðursins sem nýlega var endurútgefin í aukinni útgáfu á alþjóðlegum markaði .
Hinsvegar eru ljósmyndir frá Landmannaafrétti , úr nýrri og viðamikilli bók Ragnars er nefnist Fjallaland , með ljósmyndum frá um 20 árum .
Á sýningunni gefur einnig að líta skúlptúr Kristins E. Hrafnssonar , " Norður 2 " .
Ljósmyndir úr þessum persónulegum heimildaverkefnum Ragnars hafa á undanförnum árum birst í mörgum helstu frétta- og ljósmyndatímaritum erlendis , auk þess sem sýningar á þeim hafa verið settar upp víða um lönd og hlotið einróma lof gagnrýnenda og áhugafólks um ljósmyndalistina .
Hann hefur ítrekað verið valinn í hóp bestu heimildaljósmyndara samtímans af sýningarstjórum og fjölmiðlum .
