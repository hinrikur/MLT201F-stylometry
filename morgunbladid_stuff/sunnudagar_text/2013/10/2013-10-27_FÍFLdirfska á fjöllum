Hvað er öruggara í fjallaferðum en að vera með Fífl sér við hlið ? Þá er ég ekki að tala um nein venjuleg fífl , heldur meðlimi í FÍFL , Félagi íslenskra fjallalækna .
Þar í hópi eru sérfræðingar í öllum mögulegum greinum lækninga , þannig að verði fjallgöngumenn fyrir hnjaski eru þeir alltént í góðum höndum .
" Þarna eru skurðlæknar , hjartalæknar , smitsjúkdómalæknar og augnlæknar .
Allur er varinn góður .
Samt er geðlæknirinn yfirleitt vinsælasti maðurinn í ferðum félagsins , ekki síst verði hópurinn innlyksa í fjallakofa í vondu veðri , " segja Tómas Guðbjartsson skurðlæknir og Ólafur Már Björnsson augnlæknir sem eru í forsvari fyrir félaginu ásamt téðum geðlækni , Engilberti Sigurðssyni .
Það var Gunnar Guðmundsson lungnalæknir sem stofnaði félagið í byrjun aldarinnar og átti hugmyndina að nafninu .
FÍFL var þó fámennt fyrst um sinn .
Árið 2005 flutti Tómas Guðbjartsson heim frá útlöndum og sýndi hann starfseminni strax mikinn áhuga .
" Ég hef alla tíð haft mikinn áhuga á útivist , ekki síst fjallaferðum og meðan ég var læknanemi og unglæknir vann ég sem fjallaleiðsögumaður með erlenda ferðamenn , " segir hann .
Svakalegur meðvindur Tómas kveðst strax hafa fundið fyrir miklum áhuga innan stéttarinnar og jafnt og þétt fjölgaði í félaginu sem er nú með 150 manns á skrá .
Þar af teljast á milli 40 og 50 virkir félagar .
" Við fengum svakalegan meðvind .
Áhugi á útivist hefur örugglega aldrei verið meiri en þessi síðustu ár og það hefur gefið FÍFL byr undir báða vængi , " segir Tómas .
Ólafur Már kom inn í félagið fljótlega á eftir Tómasi .
Hann er líka forfallinn fjallamaður , auk þess að vera liðtækur ljósmyndari og myndatökumaður .
" Eftir að Óli kom inn í félagið þurfum við ekki lengur að lýsa því í orðum fyrir fólki hversu stórfenglegt það er að vera á fjöllum .
Nú sýnum við bara myndirnar , m.a. á heimasíðu okkar www.fifl.is .
Þær margfalda áhrifin af frásögninni og eiga stóran þátt í vinsældum ferðanna , " segir Tómas .
FÍFL hefur staðið fyrir ferðum á fjölmörg fjöll gegnum tíðina , svo sem Herðubreið , Miðfellstind og Þverártindsegg .
Venjulega er farið í stórar ferðir að vori og hausti og smærri ferðir þess á milli .
Þá gengst félagið reglulega fyrir fjallafyrirlestrum í samvinnu við 66°N sem allt að eitt þúsund manns hafa sótt hverju sinni .
Fyrsta Fíflið Ólafur Már og Tómas segja félagsmenn í stöðugri leit að nýjum áskorunum .
Í maí á þessu ári fóru þeir á Sveinstind , annan hæsta tind landsins .
Fáfarna leið sem Sveinn Pálsson læknir og náttúrufræðingur gekk fyrstur manna undir lok átjándu aldar .
Spurðir hvort ekki megi með góðri samvisku kalla Svein fyrsta Fíflið kinka Ólafur Már og Tómas hlæjandi kolli .
" Þetta þótti að minnsta kosti fífldjarft á þeim tíma , " segir Tómas og bætir við að félagar þeirra á fjöllum séu farnir að kalla þetta " læknaleiðina " .
Á þriðja tug Fífla fór á tindinn í frábæru veðri í vor og tók ferðin tæplega fimmtán klukkustundir í það heila .
Aðalfundur FÍFL er vitaskuld haldinn á fjöllum , nánar tiltekið á Eyjafjallajökli .
" Það fer eftir veðri hversu hratt aðalfundarstörf ganga fyrir sig , " segir Ólafur Már sposkur .
Spurður hvort ekki sé erfitt að eiga við fundarskjölin þarna uppi svarar hann : " Það er eitthvað minna um skjöl á þessum fundum .
Við erum aðallega með upplýsingarnar í kollinum .
" Á síðasta aðalfundi var samþykkt að verða sér úti um búnað til að geta skipulagt ennþá stærri ferðir .
Nóg að hafa farið til læknis Ekki eru bara læknar í FÍFL , heldur líka vinir og vandamenn .
" Við skilgreinum vini og vandamenn mjög frjálslega , " segja þeir og jafnvel mun vera nóg að hafa farið til læknis til að fá inngöngu .
Fíflin eiga líka marga vini á fjöllum , svo sem Mammut-stelpurnar , eins og Ólafur Már og Tómas kalla þær .
Þessir hópar slá stundum saman í ferðir og mega læknarnir þá hafa sig alla við til að halda í við stelpurnar sem eru í fantaformi .
Á ýmsu hefur gengið í ferðum FÍFL og Tómas rifjar upp sögu af því þegar áburður á skíðin gleymdist heima .
Gerði það gönguna upp í móti á hæstu tinda Tindfjallajökuls mjög erfiða .
" Einn í hópnum var nýbyrjaður á lágkolvetnafæði og sprakk strax í fyrstu brekkunni .
En það var ekki bara fæðið sem klikkaði heldur festist snjór undir skíðum hans .
Þá brugðum við á það ráð að bera smjörið af samlokunum okkar á skíðin , en hann mátti ekki neyta brauðmetis .
Hann komst aftur af stað og rennslið á skíðunum var ótrúlegt .
Þannig að samlokurnar komu að góðum notum .
" Eðli málsins samkvæmt fer ekki hver sem er á fjöll .
Fólk þarf að vera í býsna góðu formi .
Ólafur Már segir það ágætt viðmið að geta gengið á Esjuna án þess að það sé meiriháttar átak .
Því betra sem formið er þeim mun skemmtilegri verður ferðin .
Álitnir landverðir Fíflin eru merkt félaginu í bak og fyrir og merki félagsins eru fjallstindar sem líkjast hjartalínuriti .
Brögð eru að því að erlendir gestir á fjöllum telji félagsmenn landverði þegar þeir líta merkið augum .
" Við erum ekkert að leiðrétta það .
Getum alveg tekið að okkur smá aukagæslu á hálendinu , " segir Tómas brosandi .
Spurðir hvort læknar séu meiri fjallamenn en aðrar stéttir segjast þeir halda það .
" Læknar eru almennt duglegir að hreyfa sig , " segir Ólafur Már og Tómas bætir við að útivist sé góð tilbreyting frá stressinu á spítalanum .
" Við höfum flestir búið erlendis lengi , í borgum eða skógum , og saknað íslenskrar birtu og náttúru , " segir Ólafur Már .
" Þess vegna fáum við útrás þegar við komum heim .
" Fjallaskíði nýjasta æðið Nýjasta æðið hjá meðlimum FÍFL er fjallaskíði og hefur áherslan að undanförnu verið á slíkar ferðir .
Menn ganga upp fjallið á skíðunum með sérstök skinn undir þeim og lausan hæl .
Síðan eru skinnin tekin undan , hællinn festur og rennt sér niður .
Tómas og Ólafur Már segja að þetta sé um margt skemmtilegra en hefðbundin ganga , auk þess sem það dreifir álaginu á líkamann betur en að trampa upp í móti .
Það að ganga niður fjall getur líka farið illa með hné , eins og margir þekkja .
" Að renna sér niður fjall á skíðum er eitthvert mesta frelsi sem hægt er að hugsa sér .
Þarna eru engar raðir í brekkunum , enginn troðningur , " segir Tómas .
Þá gengur þessi ferðamáti eðli málsins samkvæmt hraðar fyrir sig .
" Blessaður vertu , við erum oft komnir niður með kaldan bjór í hönd áður en þeir sem fara gangandi komast á tindinn , " segir Tómas hlæjandi .
Um miðjan júlí skíðuðu nokkur FÍFL niður norðurhlíð Snæfells ( 1833 m ) í Vatnajökulsþjóðgarði og fékk hópurinn dásamlegt veður .
Ólafur Már og Tómas muna varla annað eins veður en þeir voru berir að ofan og á stuttbuxum alla ferðina .
Einnig var farið á skíðum í Öskju og Kverkfjöll og Birnudalstind í Vatnajökli , enda óvenjumikill snjór .
" Ég var sextán daga fyrir austan í sumar og hef aldrei lent í eins góðu veðri á Íslandi .
Eins og veðrið var ömurlegt hérna fyrir sunnan , " segir Tómas og Ólafur Már bætir við að það sé einstök tilfinning að pakka tjaldi , prímus og skíðum á miðju sumri .
Þeir segja mikið leitað til þeirra út af fjallaskíðaferðum og áhuginn fari greinilega mjög vaxandi .
" Því miður hefur búnaðurinn verið dálítið dýr , " segir Tómas , " en það mun lagast með auknu framboði .
Engu að síður teljum við fjallskíði hverrar krónu virði .
" 