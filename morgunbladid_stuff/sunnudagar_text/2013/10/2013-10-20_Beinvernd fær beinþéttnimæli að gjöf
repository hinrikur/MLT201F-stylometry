Íslenskir kúabændur hafa gefið Beinvernd nýjan færanlegan beinþéttnimæli ( ómtæki ) að gjöf sem áætlað er að nýta í samstarfi við heilsugæsluna í landinu .
Þessi gjöf mun efla til muna forvarnastarf gegn beinþynningu á landsvísu því mikilvægt er að greina sjúkdóminn í tíma .
Helstu forvarnir gegn beinþynningu sem tengist lífsháttum eru kalk , D-vítamín og hreyfing .
Beinverndardagur 20. október Þann 20. október ár hvert halda beinverndarfélög innan alþjóða beinverndarsamtakanna International Osteoporosis Foundation IOF upp á alþjóðlegan beinverndardag til að vekja fólk til vitundar um að beinþynning er heilsufarsvandamál sem ber að taka alvarlega .
Beinvernd er eitt af þessum beinverndarfélögum .
Beinþynning er sjúkdómur í beinum sem veldur því að beinmassinn minnkar og misröðun verður í innri byggingu beinsins sem leiðir til aukinnar hættu á beinbrotum .
Beinþynning verður þegar beinmagnið minnkar hraðar en líkaminn endurnýjar það .
Flest brot af völdum beinþynningar verða á framhandlegg , upphandlegg , mjöðm og hryggjarliðum og geta valdið miklum verkjum , verulegri hömlun og jafnvel dauða .
Á heimsvísu er talið að beinbrot af völdum beinþynningar verði á þriggja sekúndna fresti .
Hér á landi verða á milli 1400 og 1500 beinbrot vegna beinþynningar á ári eða um þrjú til fjögur beinbrot á dag .
Við miðjan aldur mun ein af hverjum þremur konum og einn af hverjum fimm körlum brotna af völdum beinþynningar síðar á ævinni og áhættan eykst með auknum aldri .
Beinvernd mun á beinverndardaginn , þann 20. október , opna nýuppfærðan vef sinn www.beinvernd.is en þar er finna mikinn fróðleik um beinþynningu , forvarnir og meðferð , að því er segir í fréttatilkynningu .
jonagnar@mbl.is 