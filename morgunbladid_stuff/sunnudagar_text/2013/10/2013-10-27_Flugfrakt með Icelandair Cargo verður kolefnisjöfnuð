Nú nýverið undirrituðu fulltrúar Icelandair Cargo og Kolviðar samstarfssamning um kolefnisjöfnun vegna flugfraktar til og frá Íslandi á vegum Icelandair Cargo .
Í samningnum felst að viðskiptavinum Icelandair Cargo býðst nú að kaupa kolvetnisjöfnuð fyrir hvert kíló af frakt sem þeir flytja með félaginu .
Samningurinn tók gildi 18. október , og af því tilefni ákvað Icelandair Cargo að greiða jöfnunargjald fyrir alla flugfrakt sem flutt verður með vélum félagsins eða á þess vegum þennan fyrsta dag í samstarfinu við Kolvið .
Ferskar sjávarafurðir eru drjúgur hluti af flugfrakt Icelandair Cargo frá Íslandi til Evrópu og Norður-Ameríku .
Með því að bjóða útflytjendum sjávarafurða að kolefnisjafna hvert kíló af ferskri sjávarafurð , sem flogið er með beint á erlendan markað , gefst viðskiptavinum Icelandair Cargo færi á að koma enn frekar til móts við óskir markaðarins um bestu mögulegu gæði sjávarafurða sem komið er til neytenda á eins ábyrgan og umhverfisvænan hátt og kostur er .
Komið til móts við kröfur " Markaður fyrir sjávarafurðir verður sífellt kröfuharðari , " segir Gunnar Már Sigurfinnsson , framkvæmdastjóri Icelandair Cargo .
" Kaupendur gera ekki aðeins strangar kröfur um ferskleika og gæði vörunnar heldur skiptir það einnig æ meira máli að afurðina megi rekja til sjálfbærra veiða og að hún sé flutt á markað á eins umhverfisvænan hátt og kostur er .
Með því að flytja ferskar sjávarafurðir frá Íslandi með flugfrakt eru Íslendingar að tryggja sér ákveðið gæðaforskot í samkeppni við útflytjendur sjávarafurða frá öðrum löndum .
Þegar íslenskum útflytjendum býðst jafnframt að sýna ábyrga umhverfisstefnu í verki með því að kolefnisjafna hvert kíló af sjávarafurðum í flugfrakt eykur það enn á þetta forskot og þá um leið aukna verðmætasköpun af auðlindinni , " segir Gunnar Már Sigurfinnsson .
Markmið Kolviðar , sem Skógræktarfélag Íslands og Landvernd stofnuðu árið 2003 , er að auka bindingu kolefnis í skógarvistkerfum í þeim tilgangi að draga úr styrk koldíoxíðs ( CO 2 ) í andrúmslofti , að binda jarðveg og draga úr jarðvegseyðingu og að auka vitund almennings og fyrirtækja um losun gróðurhúsalofttegunda , að því er fram kemur í tilkynningu frá Icelandair Cargo .
jonagnar@mbl.is 