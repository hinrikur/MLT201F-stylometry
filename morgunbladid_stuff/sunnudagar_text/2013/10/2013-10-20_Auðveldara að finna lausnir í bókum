Jón Óttar Ólafsson , doktor í afbrotafræði og fyrrverandi lögreglumaður , sendir á næstu dögum frá sér sína fyrstu glæpasögu , Hlustað .
Hvatinn að skrifum hans var ekki síst að gefa lesendum raunsærri mynd af störfum lögreglu við lausn sakamála en gert hefur verið í íslenskum glæpasögum til þessa .
Texti : Orri Páll Ormarsson orri@mbl.is Mynd : Eggert Jóhannesson eggert@mbl.is Dag einn rölti ókunnugur maður inn á skrifstofu bókaforlagsins Bjarts í Reykjavík og mælti stundarhátt yfir hópinn : " Ég er með hugmynd að bók ! " Guðrún Vilmundardóttir bókmenntafræðingur brást strax við og bauð manninum til sætis .
Spjölluðu þau saman í drykklanga stund .
Um var að ræða glæpasögu og það vakti forvitni Guðrúnar að maðurinn , Jón Óttar Ólafsson , var ekki aðeins starfandi lögreglumaður heldur jafnframt með doktorspróf í afbrotafræði .
Hann hlyti þar af leiðandi að hafa forsendur til að nálgast efnið .
Hvatti Guðrún hann til að ljúka verkinu .
Skömmu síðar lá samningur á borðinu .
" Ég hef engan bakgrunn í ritstörfum og þess vegna leitaði ég til Bjarts , " útskýrir Jón Óttar .
" Langaði að vita hvort ég væri á réttri leið .
Mér var frábærlega tekið hjá Bjarti og fékk þar ómetanleg ráð hjá Guðrúnu , Pétri Má Ólafssyni og fleirum .
Það var mikil hvatning þegar þau ákváðu að semja við mig .
" Það er til marks um trúna sem Bjartur hefur á Jóni Óttari að ekki var samið um eina bók , heldur þrjár , sem koma munu út ekki bara á Íslandi , heldur jafnframt í Noregi og Frakklandi .
" Ég er mjög heppinn með þetta , " segir Jón Óttar en Hlustað kemur út í Noregi strax í janúar á næsta ári og í Frakklandi síðar sama ár .
Um er að ræða þríleik þar sem sami lögreglumaðurinn , Davíð að nafni , er í forgrunni .
Í fyrstu bókinni , Hlustað , sem kemur út á næstu dögum , er sögusviðið Ísland en í annarri bókinni berst leikurinn til Cambridge og Lundúna og í þeirri þriðju þvælir morðrannsókn Davíð víða um heim og á endanum til Flórída .
Langaði að bæta við En hvers vegna ætli Jón Óttar hafi farið að skrifa glæpasögur ? " Í ljósi menntunar minnar og starfsreynslu langaði mig að prófa hvort ég gæti bætt einhverju við íslenska glæpasagnaflóru .
Ég hef lesið mikið af íslenskum glæpasögum gegnum tíðina og finnst þær yfirleitt mjög góðar , " útskýrir hann .
" Smáatriðin hafa hins vegar stundum stuðað mig aðeins .
Eins og til dæmis hvernig rannsóknirnar fara fram í þessum bókum .
Oftar en ekki fer lögreglumaðurinn á milli fólks , ræðir við það og leysir málið með þeim hætti .
Þannig er það oftast ekki í raunveruleikanum .
Lögregla talar yfirleitt ekki við grunaða fyrr en hún er með eitthvað áþreifanlegt í höndunum eða er að minnsta kosti viss um að það skemmi ekki neitt í rannsókninni .
Þannig er Davíð mikið inni á lögreglustöðinni í Hlustað , að vinna sína vinnu og fylgist með úr fjarlægð .
" Velta má fyrir sér hvort þessi raunsæislega nálgun þjóni framvindunni í skáldskapnum og Jón Óttar skellir upp úr þegar hann er spurður hvort sagan verði ekki bara leiðinlegri fyrir vikið .
" Ég vona svo sannarlega ekki .
Það er algjört lykilatriði að sagan sé dregin áfram á plottinu og ef ég var að gleyma mér í tæknilegum hlutum létu ritstjórarnir mig strax vita .
Ég vona að okkur hafi tekist að finna gott jafnvægi .
" Hann segir skrif sín alls ekki sett fram til höfuðs öðrum íslenskum glæpasagnahöfundum heldur vilji hann bara gefa lesendum tækifæri til að gægjast inn um annan glugga .
Vann að allskonar sakamálum Jón Óttar lauk doktorsprófi í afbrotafræði frá háskólanum í Cambridge í Bretlandi árið 2004 .
Eftir heimkomuna vann hann til skamms tíma sem fangavörður og sem sérfræðingur hjá embætti ríkislögreglustjóra .
Því næst skráði Jón Óttar sig í Lögregluskólann og frá 2005 til 2011 vann hann hjá lögreglunni á höfuðborgarsvæðinu , lengst af í upplýsingadeildinni .
Gerði raunar stuttlega hlé á þeim störfum árið 2008 , þegar hann réð sig til fjárfestingabanka .
" Því starfi var sjálfhætt eftir hrun , " segir hann .
Upplýsingadeild lögreglunnar á höfuðborgarsvæðinu er skilgreind sem stoðdeild og vinnur með rannsóknahópum allra deilda .
Jón Óttar fékk því yfirsýn yfir alla flóruna , eins og hann kemst að orði .
Langmest var hann þó í fíkniefnamálum .
Um tíma starfaði Jón Óttar hjá embætti sérstaks saksóknara en núna vinnur hann með Sveini Guðmundssyni hæstaréttarlögmanni á Juralis lögmanns- & ráðgjafarstofu .
" Þar með er ég kominn allan hringinn , farinn að taka þátt í vörn sakborninga í refsimálum .
Það er ekki síður mikilvægt hlutverk en að vera í lögreglunni og sækja á menn .
Í réttarríkinu eiga allir rétt á sanngjarnri málsvörn .
" Með störfum sínum hjá Juralis sinnir Jón Óttar stundakennslu í afbrotafræði í Háskóla Íslands .
" Þegar ég fór í afbrotafræðina ætlaði ég mér að verða háskólakennari í fullu starfi en eitt leiddi af öðru og ég hef komið víða við .
Allt nýtist það í skrifunum .
" 40 útgáfur af fyrstu blaðsíðunni Hlustað varð fjarri því til á einum degi .
" Ég byrjaði að huga að bókinni um áramótin 2007-08 , " segir Jón Óttar , " og það var 2009 sem ég gekk inn á skrifstofu Bjarts .
Grunnhugmyndin er sú sama en útfærslan hefur tekið miklum breytingum á vinnsluferlinu .
Ætli ég eigi ekki einar fjörutíu útgáfur af fyrstu blaðsíðunni , " segir hann og hlær .
" Ég skrifaði bókina með fullri vinnu og lauk við hana síðasta vor .
" Vinna við aðra bókina , sem koma mun út á næsta ári , er þegar komin vel á veg og fyrir liggur hver rás atburða verður í þeirri þriðju , þótt hún verði útfærð síðar .
Hlustað er skáldskapur en Jón Óttar viðurkennir að margt í bókinni byggist á raunverulegum málum sem hann hefur sjálfur haft aðkomu að .
" Það er ekkert í þessari bók sem ekki gæti gerst í raunveruleikanum .
" Sama máli gegnir um persónurnar .
Þær byggjast oftar en ekki á raunverulegu fólki , ekki síst fyrrverandi samstarfsmönnum Jóns Óttars .
" Ég held raunar að enginn sé það líkur að hann eigi að þekkjast .
Ég bræði menn meira saman , skapgerðareinkenni , tilsvör og fleira .
Ég sé persónurnar gjarnan myndrænt fyrir mér .
Reyni að sjá fyrir mér útlitið , " segir hann .
Jón Óttar segir að aðalsöguhetjan , Davíð , sé um flest býsna venjulegur náungi .
Liðlega fertugur og fæst einkum við rannsókn á alvarlegri brotum .
Davíð á ekki við nein sérstök vandamál að stríða og drekkur til að mynda ekki dropa í allri bókinni , eins og Jón Óttar upplýsir hlæjandi .
Þó er ekki allt með felldu í hjónabandinu .
Þar hriktir í stoðum .
Ekki allar löggur góðar Spurður hvernig mynd af lögreglunni sé dregin upp í bókum hans kveðst Jón Óttar halda að hún sé jákvæð .
" Það þýðir samt ekki að allar löggur séu góðar ! " Sem fyrr segir er Jón Óttar mikill áhugamaður um glæpasögur og segir hann ýmsa höfunda í uppáhaldi .
" Hér heima held ég mest upp á Arnald Indriðason og bíð spenntur eftir næstu bók frá honum , 1. nóvember .
Af erlendum höfundum nefni ég Bandaríkjamanninn Michael Connelly sem skrifar lögregluþrillera í raunsæisstíl .
Síðan les ég ýmsa norræna höfunda um leið og þeir koma út , svo sem Jo Nesbø .
Ég hugsa líka að Stieg Larsson hafi haft meiri áhrif á mig en mig grunaði í fyrstu .
Ég var einmitt að lesa hann þegar ég var að byrja að skrifa sjálfur .
Kannski kemur hugmyndin að því að hafa þetta þríleik þaðan .
" Þríleikurinn á hug Jóns Óttars allan um þessar mundir en hann gæti þó vel hugsað sér að skrifa fleiri bækur að honum loknum .
" Af öllum þeim störfum sem ég hef gegnt eru skrifin skemmtilegust .
Þau eru í senn skapandi og róandi .
Í vinnunni stendur maður stundum frammi fyrir verkefnum sem eru ekki auðleysanleg – það er miklu auðveldara að finna lausnir í bókunum .
" Eina vísbendingin er óskráð símanúmer Þannig er Hlustað lýst á kápu bókarinnar : Ung kona finnst látin í gömlum grásleppuskúr við Ægisíðu í desember 2009 .
Margt bendir til þess að hún hafi tekið of stóran skammt , en lögreglumaðurinn Davíð er sannfærður um að hún hafi verið myrt .
Eina vísbending hans er óskráð símanúmer .
Af tilviljun kemst hann yfir hljóðupptöku af heimili efnaðs fíkniefnasala sem lögreglan fylgist með .
Upptakan rennir stoðum undir grun hans .
En hann þarf að berjast fyrir því að fá að rannsaka málið – um leið og hann reynir að bjarga starfinu .
Og hjónabandinu .
Valdamiklir menn vernda hver annan .
Og þá skiptir morðrannsókn litlu .
" 