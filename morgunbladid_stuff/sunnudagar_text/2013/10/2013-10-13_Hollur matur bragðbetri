Gerður Jónsdóttir eða Gerða , eins og hún er ávallt kölluð , er Mosfellingur í húð og hár .
Hún hefur mikinn áhuga á heilsu og hreyfingu og útskrifast í vor með meistaragráðu í íþróttafræðum frá Háskólanum í Reykjavík .
Samhliða námi er hún aukakennari í HR , þjálfar REBEL-dansflokkinn , vinnur hjá flugfélagi Reykjavíkur tvisvar í viku og sækir æfingar hjá Mjölni í Víkingaþreki og Jiu Jitzu í hádeginu .
Þá reynir hún einnig að mæta í Júdó hjá Júdófélagi Reykjavíkur og í líkamsrækt í World Class þegar hún hefur tíma .
Dagskráin er því ansi þétt hjá þessum íþróttagarpi .
" Það er mikilvægt að borða hollan mat til þess að líða vel og fá öll helstu næringarefnin sem við þurfum og næga orku svo við séum ekki endalaust þreytt , " segir Gerða sem reynir að nýta næringarefnin úr matnum sjálfum frekar en að taka fæðubótarefni .
" Ef ég borða óhollan mat hef ég minni löngun til þess að fara á æfingar , líður verr í eigin skinni og verð latari sem hæfir mjög illa mínum karakter , " segir Gerða " En ég er mikill sælkeri og fæ mér frekar súkkulaði heldur en óhollan mat en reyni að halda því í hófi .
Hollur matur er einfaldlega miklu betri á bragðið og nóg úrval af góðum og hollum stöðum eins og Gló og fleiri " .
Fjölskylda Gerðu býr í Mosfellsdal og þar eru flestir færir í eldamennskunni og afbragðs heilsukokkar .
" Þau rækta allt sitt grænmeti , krydd og fleira og halda meðal annars frábæran grænmetismarkað á hverjum laugardagsmorgni á sumrin sem hafa notið mikilla vinsælda " .
Gerða segist hafa gaman af því að elda þó hún eldi ekki nógu oft .
" Japanska salatið sem ég gef uppskrift að er uppáhaldsmaturinn minn en uppskriftin er frá mömmu , " segir Gerða að lokum .
Japanskt kjúklingasalat Fyrir ca 3-4 1/2 bolli olía 1/4 bolli balsamic síróp 2 msk soyasósa Þetta er soðið saman í ca 1 mín .
Síðan kælt og hrært annað slagið meðan það kólnar .
1 poki kjúklinganúðlur ( instant súpunúðlur , ekki nota kryddið sem fylgir með ) 3-4 msk .
möndluflögur 1-2 msk .
sesamfræ Þetta er ristað á þurri pönnu , núðlurnar brotnar í bita og þær ristaðar fyrst því þær taka lengstan tíma .
Kælt .
1 salatpoki Nokkrir tómatar ( kirsuberjatómatar , skornir niður ) 1/3 poki vínber ( fjólublá eða græn , skorin í tvennt ) 1 melóna ( græn eða gul , smekksatriði ) 1 lítill rauðlaukur 3 kjúklingabringur Kjúklingabringurnar eru skornar í ræmur og snöggsteiktar í olíu .
Sweet hot chilisósu er hellt yfir og látið malla í smá stund .
Þetta er allt sett á fat , fyrst salatið , síðan núðlurnar og svo balsamic blandað yfir og að síðustu er heitum kjúklingabringubitunum dreift yfir .
Gott að geyma eitthvað af sósunni , núðlunum og möndlunum til þess að bera fram með réttinum .
Gott líka að hafa brauð með .
