Í dag , 19. október , eru fimmtíu ár síðan Bjarnveig Bjarnadóttir og synir hennar , Loftur og Bjarni Markús Jóhannessynir , færðu Árnesingum stóra málverkagjöf sem lagði grunn að Listasafni Árnesinga .
Af því tilefni verður dagskrá í safnhúsinu í Hveragerði í dag , milli kl. 16 og 18 , undir yfirskriftinni " Vangaveltur á tímamótum " .
Framtakinu verður fagnað og rætt um hvaða þýðingu gjöfin hefur haft og tækifærin sem felast í safninu .
Flutt verða sex stutt erindi og að því loknu verða umræður .
Frummælendur verða Knútur Bruun listaverkasafnari , Dagný Heiðdal listfræðingur , Margrét Hallgrímsdóttir þjóðminjavörður , Hildur Hákonardóttir , myndlistarmaður og fyrsti safnstjóri LÁ , Ásthildur B. Jónsdóttir lektor og Margrét Elísabet Ólafsdóttir , doktor í list- og fagurfæði .
