Vinirnir Hermann Fannar Valgarðsson og Valdimar Geir Halldórsson bjuggu til húmanískt og fjörugt viðskiptamódel á þeim árum sem enginn ætlaði að nokkrum myndi ganga vel í viðskiptalífinu .
Þeir urðu þekktir sem Hemmi og Valdi og kom þar til að kaffihús sitt og bar nefndu þeir Nýlenduvöruverzlun Hemma og Valda .
Þeir völdu árið 2008 til að fara út í rekstur sem gerði þá áberandi í bæjarlífinu allt þar til Hermann varð bráðkvaddur haustið 2011 .
Í næsta mánuði eru nákvæmlega tvö ár frá því að Hemmi , eins og hann var jafnan kallaður , lést .
Í stuttu máli voru þeir félagar uppátækjasamir og ævintýragjarnir .
Allt virtist leika í höndunum á þeim .
Nýlenduvöruverzlun Hemma og Valda við Laugaveg varð fljótt vinsæl .
Í kjölfarið tóku þeir við rekstri Tíu dropa , gistiheimilið Reykjavík Backpackers var þeirra hugarfóstur , þeir ráku bílaleigu , tölvuþjónustuna Macland og ýmis önnur stærri og minni verkefni .
Þeir urðu svokallaðir athafnamenn og líklega þeir mest áberandi af yngri kynslóðinni .
Hemmi og Valdi voru perluvinir og viðskiptafélagar .
Sumir sögðu ; hið fullkomna Jin og Jang .
Hemmi var yfirleitt á útopnu og gerði ókunnuga fljótt að frænkum og fóstbræðrum .
Valdi var sá sem hélt sig aðeins til hlés og segist yfirleitt hafa neitað að koma í viðtöl .
" Hemmi yrði örugglega ánægður með mig núna – að sjá mig sitja hér , " segir Valdimar , sem finnst ekki annað hægt en að hann sé kallaður Valdi í viðtalinu .
Hann viðurkennir að kynni hans af Hemma hafi dregið hann aðeins út úr skelinni .
" Ég var svo feiminn að ég faldi mig alltaf í öllum veislum .
Það var oft hlegið að því að Hemmi sankaði að sér skrítnu fólki sem endaði á því að verða góðir vinir hans .
Ég hef alltaf gert ráð fyrir því að ég tilheyri þeim skrítna hópi þar sem ég er mannfælinn með eindæmum .
Við vorum samt ekki andstæður að öllu leyti og ég nota auðvitað klisju núna en þetta er samt satt , en við sáum aldrei vandamál í neinu – við hugsuðum í lausnum , " segir Valdi og brosir .
Vildi vera með mínum nánustu Það hefur lítið farið fyrir Valda frá því að Hemmi lést en hann skaut upp kollinum aftur nýverið og um síðustu helgi fór verkefni hans Bestaboð í loftið á vefsíðunni bestabod.is .
Við ætlum að spjalla um það á eftir en fyrst er það spurningin : Hvert fór hann ? Langaði hann ekki að halda áfram með ævintýrið sem þeir félagar höfðu byrjað með ? " Jú , mig langaði að vísu að halda áfram .
En þegar þú ert orðinn vanur að vinna eitthvað á ákveðinn hátt , í ákveðnu samhengi með svona nánum félaga er undarleg tilfinning að ætla að halda áfram .
Það má segja að maður hafi ekki síður verið að vinna í þessu til að vera í nærveru góðs vinar sem Hemmi varð .
Umhverfið var svo breytt og mig langaði til að stoppa aðeins og vera með mínum nánustu .
Þá langaði mig líka frekar að búa til minningar úr þessum tíma eins og hann hafði verið heldur en að halda áfram með eitthvað sem yrði aldrei alveg eins .
Hemmi var farinn út úr myndinni og mér þótti tímabært að staldra við .
" Valdi tók þá ákvörðun með eiginkonu sinni og í samráði við Söru Óskarsdóttur , ekkju Hemma , að ganga eins vel frá rekstrinum og hægt væri í hendurnar á öðrum .
" Þetta hafði verið stíf uppbygging .
Ég var með góðan samstarfsaðila fyrir norðan sem tók við mínu hlutverki þar í uppbyggingu Akureyri Backpackers en hitt settum við á sölu og gengum þannig frá öllu að við gætum gert það sem við vildum .
Þegar því var lokið skipti ég bílnum okkar Sigrúnar út fyrir tröllajeppa , sem kom henni nokkuð á óvart þegar ég renndi í hlaðið .
Ég pakkaði dótinu okkar inn í bílinn og saman héldum við upp á hálendið og dvöldum þar í viku í tímaleysi og þögn .
Svo ókum við bara eitthvað .
Lögðum af stað án þess að vita hvert við værum að fara , sýndum börnunum landið og nutum líðandi stundar .
" Þegar heim var komið lögðu þau bílnum og fluttu út til Danmerkur með ekkert nema bakpoka .
Húsið þeirra var leigt út og þau kvöddu veraldlegar eigur sínar á Íslandi í bili .
Þegar út var komið beið þeirra hús með vindsængum og engu öðru .
Valdi hlær og segist að vísu dauðsakna hlutanna sinna í dag en þarna hafi orðið tímamót og þau viljað skoða hvað skipti þau raunverulega máli í lífinu .
" Við lögðum upp með að vera úti í um 11 mánuði en konan mín fór í skiptinám .
Svo erum við búin að vera þarna lengur en við ætluðum og vitum ekki hvenær við komum heim .
Dóttir okkar var að byrja í sex ára bekk og við viljum í það minnsta leyfa henni að klára fyrsta árið og Sigrún Baldursdóttir eiginkona mín er fatahönnuður og er farin að selja vörur sínar úti sem gengur mjög vel .
Þá erum við búin að kaupa okkur æðislegt rúgbrauð frá árinu 1988 .
Ekta bifreið til að nota í ferðalög á meginlandinu .
Fórstu strax að vinna þegar þú komst út ? " Nei , það liðu nokkrar mánuðir þangað til ég fór að leita mér að nýrri vinnu .
Fyrstu mánuðirnir fóru í að bíða eftir að krakkarnir kæmust inn í leikskóla og mamma þeirra var upptekin í skólanum þannig að við börnin áttum dýrmætan tíma saman .
Á hverjum morgni smurði ég nesti og kom þeim svo fyrir á Kristjaníuhjólinu og svo gerðum við allt það sem okkur datt í hug .
Við eyddum kannski heilu dögunum í að prófa allar rólur og rennibrautir sem við sáum , fara á íþróttavelli og í klifurgrindur og við borðuðum mikinn ís .
Þetta var frábær tími en ég var lengi að komast að því , og ég fattaði það ekki fyrr en ég var kominn út , að ég hafði geymt tilfinningar til að vinna úr síðar .
Ég hafði bitið það í mig að ganga frá hlutunum heima eins vel og ég gæti .
Þegar ég fór að pæla í sorginni komst ég tiltölulega fljótt að þeirri niðurstöðu að ég ætti að eyða meiri tíma í að vera þakklátur fyrir að hafa kynnst Hemma svona vel heldur en að gráta að hann væri farinn .
Það var held ég mjög góð ákvörðun og gerði það að verkum að ég sá þetta með öðrum augum .
Þetta var náttúrlega orðinn hlutur og ekkert við því að gera .
Nema að finna einhverja leið til að eiga góðar minningar .
" Smíðar leikmyndir fyrir danska sjónvarpið Valdi ól manninn í Kópavogi og Reykjavík og aðspurður hvort það séu einhver viðskiptagen í fjölskyldunni segir hann reyndar svo vera .
" Faðir minn var nokkuð séður í því sem hann var að gera hér áður fyrr .
Hann stofnaði hugbúnaðarfyrirtækið Þróun sem var annað hugbúnaðarfyrirtækið sem stofnað var á Íslandi .
Í dag hefur það sameinast nokkrum fyrirtækjum og heitir nú Landsteinar Strengur .
Hann á líka heiðurinn að einum fyrsta íslenska hugbúnaðinum sem hét Birki .
Hann hætti sínum rekstri í kringum árið 2000 og ræktar nú hnúðkál í Borgarnesi .
" Hvernig fer maður úr hugbúnaði í það að rækta hnúðkál ? " Ég veit það ekki .
Ætli maður finni ekki stundum ró í einhverju allt öðru en maður er vanur , " segir Valdi sem virðist þekkja það vel sjálfur .
Valdi er með diplómapróf í viðskiptum frá Danmörku en á menntaskólaárunum fór hann að vinna sem lærlingur í smíðum og hefur smíðað allt sitt líf með hléum .
Það hefur jafnan verið mál manna að hann sé sérlega flinkur í þeim efnum .
Úti í Danmörku hefur hann meðal annars verið að smíða leikmyndir fyrir danska ríkissjónvarpið og TV 2 .
Annarsvegar leikmynd fyrir þáttaröðina Baðhúsið sem er nýfarið að sýna úti og verkstæði jólasveinsins í Jóladagatalinu á DR 1 sem sýnt verður nú um jólin .
Það gekk ekki smurt að finna vinnu til að byrja með úti í Danmörku .
Gat hann ekki bara vinsamlegast bent fólki á að hann væri hinn helmingurinn af Hemma og Valda ? Danir höfðu greinilega ekki fylgst nógu vel með viðskiptalífinu hér heima .
" Ég endaði á því að ráða mig sem húsvörð hjá aðila sem hefur umsjón með yfir fjörutíu byggingum í Kaupmannahöfn og ég flakkaði því á milli og skipti um glugga og gerði annað sem þurfti að gera .
Þetta kann ég auðvitað hvað best við – að vinna með höndunum .
Ég vinn þó aðallega sem verktaki í dag , tek að mér mismunandi verkefni í trésmíði og dett svo í annað eins og smíðarnar fyrir DR 1 .
Ég fékk þær smíðar í gegnum tvo skemmtilega stráka sem ég kynntist og urðu algjörir meistarar í að aðstoða mig í daglegu lífi .
Þá vantaði þriðja manninn sér til aðstoðar .
Núna er ég svo auðvitað kominn á kaf í Bestaboð ásamt góðum samstarfsaðilum og vinum .
" Vefsíðan hefur vakið þónokkra athygli þótt aðeins sé vika liðin frá því að hún fór í loftið og en hún byggist á bráðsniðugu viðskiptamódeli í frásögn Valda .
Um hvað snýst síðan í stuttu máli ? " Á vefsíðunni getur fagfólk , listamenn , píparar , rafvirkjar , smiðir , garðyrkjufólk , forritarar , svo eitthvað sé nefnt , gerst áskrifendur á síðunni og búið þar til eigin svæði til kynningar á sér og sínum verkum , með ljósmyndum af því sem það hefur gert áður sem og jafnvel birt meðmæli frá fyrri viðskiptavinum .
Þetta fagfólk sjáum við um að flokka í viðeigandi þjónustuflokka hjá okkur .
Á móti fara svo bara allir þarna inn sem vilja og eru í leit að fagfólki í minni eða stærri verkefni .
Á síðunni er hægt að fylla út stutta verklýsingu sem er mjög einfaldur rammi – hvort sem þarf að láta helluleggja , reisa millivegg , smíða eitthvað , vinna bókhald , láta þrífa hjá sér eða hvað svo sem er og vöntun er á fagfólki í verkið .
Loks geta fagaðilarnir komið með tilboð í verkið .
Við sendum sem sagt verkið á þá fagaðila sem verkið gæti átt heima hjá og þeir ákveða hvort þeir vilji bjóða í verkið .
Verksalinn getur loks samþykkt verktilboðið ef honum líst vel á prófíl viðkomandi inni á Bestaboð sem og auðvitað verðtilboðið .
Þetta er hugsað til að tengja saman fólk og verk .
" Valdi segir að sér hafi einkum þótt þetta sniðugt þar sem hann þekki bæði hvernig það getur verið erfitt fyrir fagfólk að rata á verkefni heima og sömuleiðis séu neytendur ekki alltaf vissir hvert þeir eigi að leita .
" Mér fannst að þetta vantaði inn í íslenskt samfélag , ekki síst um þessar mundir þar sem það er ákveðin stöðnun í verkefnum .
Oft á tíðum er fólk líka með hugmyndir sem það vill framkvæma en leggur ekki út í því það hræðist að útkoman verði allt of dýr .
Þarna inni ber engum skylda til að taka verðtilboðum en það getur oft komið skemmtilega á óvart að verkkaup eru ódýrari en einhver hafði ímyndað sér .
Og þetta er sérstaklega nauðsynlegur vettvangur því það er ekki til nein verðskrá yfir svo margt af því tagi sem er þarna inni .
" Svarta bókin Við erum aftur farin að tala um viðskipti svo það liggur beint við að spyrja hvernig ævintýrið hafi hafist .
Hvernig komust þeir Hemmi í samband ? " Hjá mér byrjaði þetta með svartri , þykkri bók sem ég hafði einkum krotað í á ferðalögum , hugmyndir og annað sem mig langaði til að framkvæma .
Á ferðalögum mínum hafði ég til dæmis tekið eftir hvað úrval minjagripa var af skornum skammti , sérstaklega fyrir börn .
Við höfðum heimsótt þónokkrar verksmiðjur á ferðalögum okkar í Bandaríkjunum og Asíu og vorum því komin með tengiliði upp á framleiðslu og það varð úr að við hófum framleiðslu á minjagripum .
Þá vildi ég athuga hvort það væri ekki eitthvað meira sem væri hægt að gera .
" Valdi þekkti Hemma í gegnum eiginkonu sína en hún og kona Hemma eru vinkonur .
Hann ákvað að hringja í Hemma og spyrja hvort hann væri ekki til í að opna með sér bílaleigu .
Hún er betur þekkt undir heitinu KúkúCampers .
" Ég vissi að hann var ótrúlega skemmtilegur karakter og gat ímyndað mér að þetta samstarf yrði skemmtilegt .
Þegar ég hringdi í hann var lægð að leggjast yfir efnahagslífið , árið 2008 .
Það var jú erfitt en á ýmsa vegu hjálpaði það okkur í því sem við tókum okkur fyrir hendur .
Þannig má nefna sem dæmi að þegar við fórum út í að opna Nýlenduvöruverzlun Hemma og Valda við Laugaveg var verið að loka annarri hverri verslun .
Það var því auðveldara að semja við fólk um hagstæð kjör og þannig var það til dæmis með Hemma og Valda húsið .
En við trúðum því einhvern veginn að þetta væri góður tími til að láta eitthvað gott af sér leiða .
" Hvernig datt þeim í hug að opna bar ? " Okkur hafði alltaf þótt verðlag á Íslandi hátt og okkur langaði til að geta boðið upp á ódýrari kost .
Við vorum ekki að hækka kaffibollann um hundrað kall bara til að fá inn meiri gróða .
Grunnurinn í öllu því sem við gerðum og ég hef reynt að gera alla tíð er einfaldur , það er að vinna í samvinnu við fólk og finna gleði í því .
Þetta var gagnkvæmt á alla kanta og þess vegna virkaði þetta .
Við gerðum allt smátt og smátt þó svo að það hafi verið viss hraði í allri þessari uppbyggingu .
" Þeir félagar miðuðu einkum á ferðaþjónustu og ein af mörgum hugmyndum var að stofna flugfélag , stuttu áður en Hermann féll svo frá .
" Sú hugmynd var jafnframt hluti af þessari heildarþjónustu sem við höfðum verið að byggja upp til að þjónusta bakpokaferðalanga .
Við vorum aldrei í þessum bransa til þess að bjóða upp á endalausa afþreyingu .
Við heilluðumst meira af hugmyndinni um að fá fólk saman til vinna að arðleiðandi uppbyggingu og gera eitthvað skapandi í nánasta umhverfi .
Sem sagt að vinna ekki endilega fyrir fólk heldur með fólki .
Og okkur þótti hugmyndin um lítinn hóp sem kemur sér saman um að gera eitthvað án þess að vera með stórt fyrirtæki á bak við sig afar góð .
Þetta flugfélag var angi af því – átti bara að vera ein flugvél sem myndi fljúga 16 tíma á dag , átti ekki að vera neitt meira .
" Hemmi dó þegar hugmyndin um flugfélagið hafði nýverið ratað í blöðin , raunar birtist viðtal við þá félaga um að þeir væru að skoða þetta af fullri alvöru aðeins um tveimur vikum áður en Hermann varð bráðkvaddur er hann var úti að hlaupa á sunnudagskvöldi í Hafnarfirði .
Man Valdi vel eftir þessum tíma ? " Já , það geri ég .
Þarna var ég mikið að vinna á Akureyri og sá um verkefnastjórn á uppbyggingu Akureyri Backpackers og kom heim til Reykjavíkur tveimur dögum áður en hann dó .
Við ætluðum að fara yfir reksturinn og ýmislegt og ég ætlaði að dvelja í viku í bænum .
Ég hef mikið hugsað um þetta kvöld .
Ég var að svæfa krakkana mína og var hálfsofandi þegar hann hringdi líklega einum og hálfum tíma fyrir miðnættið .
Ég snúsaði símtalið og ætlaði að hringja í hann síðar en sofnaði .
Um þrjúleytið sé ég skilaboð frá Söru þar sem hún spyr hvort ég viti um Hemma .
Hann fór oft út á hlaupa , rakst á vini sína og fór að kjafta svo að það var ekkert óeðlilegt við það þótt hann væri ekki kominn heim , en hann lét þó oftast vita af sér .
Svo hringir hún í mig um morguninn og segir mér þetta .
Það er skrýtið að hugsa til þessa síðasta símtals .
Það er ekki til nein uppskrift að svona hlutum , hvernig þeir gerast .
Ég er afar hreykinn af því hvernig vinkona okkar hjóna hún Sara hefur unnið úr því að missa Hemma , eiginmann , barnsföður og félaga sinn úr æsku .
" Lítur Valdi lífið öðruvísi augum en áður ? " Það er ekki bara það að missa einhvern sem breytir manni heldur líka það að vera í námunda við Hemma .
Ég hef alltaf verið fremur laus við að hafa áhyggjur af því hvað aðrir eru að hugsa um mig en í dag er ég algerlega án þess .
Ég kem til dyranna eins og ég er klæddur .
Ég er heldur aldrei feiminn við það að sýna væntumþykju og sýni hana alltaf þegar ég get og ég kveð fólkið mitt alltaf almennilega .
Þegar ég þarf að velta einhverju alvarlega fyrir mér fer ég stundum út að hlaupa .
Ég er þá kannski ekki í beinu samtali við Hemma en ég hugsa samt hvernig hann hefði gert þetta og tekið á einhverju .
Alveg eins og þegar við vorum að kasta hugmyndum á milli okkar .
En ég sakna hans alltaf .
" 