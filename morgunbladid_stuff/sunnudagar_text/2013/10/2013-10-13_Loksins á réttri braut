Ravel Morrison slapp naumlega við fangelsisvist þegar hann var á mála hjá Manchester United .
Á tímabili virtist ferill hans búinn – áður en hann jafnvel byrjaði , slíkt var vesenið á honum utan vallar .
En lánsdvöl hjá Birmingham og tal við Lee Clark , stjórann þar , breytti þessum fyrrverandi vandræðaunglingi í mann .
Ravel Morrison átti að verða næsta stórstjarna sem kæmi upp úr unglingastarfi Manchester United .
Við miklu var búist af pilti sem sýndi oft magnaða takta með unglinga- og varaliðinu .
En Morrison var ekki bara trúr Manchester United , hann hélt sambandi sínu við æskuvini sína sem flestir voru engin lömb að leika sér við .
Morrison lenti í allskonar vitleysu utan vallar ásamt félögum sínum .
Hann fékk viðvörun vegna líkamsárásar 2008 , skilorðsbundinn 12 mánaða dóm fyrir að hafa hótað tveimur vitnum 2011 og slapp naumlega við fangelsisvist en þess í stað missti hann af tækifærinu að spila með aðalliði Manchester United .
Þolinmæði Sir Alex Fergusons var á þrotum og hann lét góðvin sinn Sam Allardyce fá hann fyrir 650 þúsund pund .
Komst í aðalliðshóp 15 ára Morrison er fæddur 2. febrúar 1993 í Wythenshawe-hverfinu í Manchester sem þykir frekar vafasamt hverfi .
Glæpatíðni er há og þar láta menn hnefana óspart tala .
Hann spilaði með liðinu Fletcher Moss Rangers en Danny Welbeck og Wes Brown spiluðu einnig með því liði .
Phil Brogan , njósnari Manchester United , kom auga á pilt og hann samdi við Manchester-liðið aðeins átta ára .
" Hann var frábær og æfði vel .
Var kominn í æfingarhóp aðalliðsins aðeins 15 ára gamall en við vissum að það væri vesen á honum utan vallar .
Við reyndum allt sem við gátum til að hjálpa honum en hann var í röngum félagsskap utan vallar .
Að fara frá Manchester var trúlega það besta sem gat komið fyrir hann því nú er hann að einbeita sér að ferlinum í stað þess neikvæða utan vallar , " rifjaði Brogan upp í vikunni .
Nýtt lið , sama sagan Morrison fór til West Ham en var samur við sig .
Mætti illa á æfingar , svaf jafnvel yfir sig þótt æfingar væru klukkan 11 og tókst ekki að heilla Sam Allardyce sem vissi þó af hæfileikum hans .
Allardyce tók upp símann og hringdi í Lee Clark , fyrrverandi harðjaxl Newcastle , sem stýrði Birmingham .
Bauð honum hann að láni í eitt tímabil sem Clark þáði með þökkum enda var Birmingham með ekkert sérstaklega gott lið og vantaði liðstyrk á miðjuna .
En Morrison var ekki tilbúinn að leggja neitt aukalega á sig og missti fljótlega sæti sitt í Birmingham-liðinu .
Clark settist niður með honum , fyrir nákvæmlega ári , og spjallaði við hann í marga klukkutíma .
Hann gerði honum ljóst við hverju væri búist af honum og hvernig hann kæmist í liðið á ný .
Hverju hann væri að kasta á glæ með því að velja lífsstílinn sem hafði tamið sér .
" Það var fullt af fólki sem varaði mig við að fá þennan pilt til mín , " sagði Clark í vikunni og rifjaði svo upp fund þeirra .
" Ég þekki Paul Gascoigne vel síðan ég var í Newcastle og ég trúi því að Morrison hafi meiri hæfileika en hann .
Þegar ég sagði honum að hann hefði meiri hæfileika en Gazza horfði hann bara á mig og sagði tómur til augnanna : Hver ? " Morrison vissi sem sagt ekki hver Paul Gascoigne væri .
" Hann hafði ekki hugmynd .
En hann var aðeins 19 ára og hafði aldrei séð Gazza spila eða æfa .
" Þeir félagar horfðu á nokkur vídeó af Gazza og Clark fór í gegnum feril Gascoigne .
Skyggði á Zaha 16. október í fyrra var hann valinn í undir 21 árs lið Birmingham til að sýna sig og sanna .
Hann hafði einn séns í viðbót .
Veðrið var vont , mikill vindur og rigning en Morrison hafði ákveðið að segja bless bless við glæpalífið og fara að lifa eins og fótboltamaður .
Hann sýndi Clark hvað hann gæti og fékk sæti í aðalliðinu fjórum dögum síðar .
Spilaði sínar fyrstu heilu 90 mínútur á ferlinum gegn Leicester í 1:1 jafntefli .
Alls lék hann 26 leiki og skoraði þrjú mörk fyrir Birmingham .
Í mars síðastliðnum lék Birmingham gegn Crystal Palace sem fór upp í ensku úrvalsdeildina en þar sýndi Morrison að það væru svo sannarlega töfrar í skónum .
Hann skoraði eitt og lagði upp annað í 4:0 sigri og skyggði á nýjasta liðsmann Manchester United , Wilfred Zaha .
Nýr og þroskaður Morrison sneri aftur til Lundúna til að taka þátt í undirbúningstímabili West Ham .
Þar sáu allir að Clark hafði gert Morrison að betri manni .
Hann æfði loksins af alvöru og ætlaði að sýna sig og sanna .
Allardyce tók eftir þessari breytingu og lét hann fá byrjunarliðssæti sem Morrison hefur ekki gefið eftir .
Sex mörk á undirbúningstímabilinu og Allardyce lét hann byrja gegn Southampton í fyrsta leik á miðri miðjunni .
Mohamed Diamé byrjaði á vængnum .
Hann skoraði gegn Everton og gegn Cardiff og var valinn í fyrsta sinn í U-21 árs landslið Englands fyrir frammistöðu sína .
Svo kom leikurinn um síðustu helgi gegn Tottenham .
Svo auðvelt West Ham og Tottenham eru engir perluvinir innan vallar sem utan en liðin mættust um síðustu helgi .
Flestir höfðu búist við sigri Tottenham enda með lið sem á að geta komist í Meistaradeildina .
En fótboltinn er skemmtileg íþrótt og Hamrarnir komu á óvart með 3:0 sigri þar sem Morrison stal senunni .
Í stöðunni 2:0 fékk Morrison boltann á sínum vallarhelmingi og tók á rás .
Hann tók við boltanum með vinstri fæti og óð í áttina að Jan Vertongen og Michael Dawson .
Hann fór framhjá þeim eins og að drekka vatn áður en hann lyfti boltanum fallega með hægri fæti yfir markvörð Tottenham , Hugo Lloris , sem er frægur fyrir sín úthlaup og markvörslu einn á móti einum .
Allt þetta lét Morrison líta út eins og þetta væri bara ekkert mál .
Hvort hann verður framtíðarlandsliðsmaður Englands eða bara næsti Gazza sem sólundar ferli sínum í rugl utan vallar verður að koma í ljós .
Utanvallar með Morrison Hann þurfti að fara í neyðaraðgerð hjá tannlækni þar sem fjarlægðar voru úr honum sjö tennur .
Hann styðst við gervitennur .
Þegar Manchester United bauð honum samning þegar hann var 17 ára og ekki enn búinn að spila leik fyrir félagið vildi hann fá 30 þúsund pund í vikulaun .
Hann samdi við West Ham og setti 19 milljón punda ákvæði í samningin .
Ef eitthvað lið býður þá upphæð verður West Ham að samþykkja tilboðið .
Hann er með 12 þúsund pund á viku en West Ham ætlar að bjóða honum 65 þúsund pund á viku .
Sir Alex Ferguson fékk Paul Scholes til að byrja á ný , notaði Rafael á miðjuna og missti Paul Pogba og Morrison frá félaginu sem áttu að vera framtíðarstjörnur félagsins .
Anderson er síðasti miðjumaður sem Manchester keypti árið 2007 .
Hann var eitt sinn sektaður um 600 pund fyrir að eyðileggja síma kærustu sinnar .
Hann hvarf einu sinni í þrjá daga en mætti svo á æfingu og reif kjaft við þjálfara Manchester United .
Eitt skipti slapp hann með áminningu fyrir að veitast að móður sinni .
Boltinn Benedikt Bóas benedikt@mbl.is " Ég vona að þú getir komið honum á rétta braut því ef það tekst ertu með snilling í höndunum .
" Sir Alex Ferguson við Sam Allardyce þegar hann seldi Morrison .
