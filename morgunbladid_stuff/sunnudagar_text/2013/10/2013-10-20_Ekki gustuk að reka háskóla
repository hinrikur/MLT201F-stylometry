Ýmis sjónarmið eru uppi varðandi þróun háskóla á Íslandi en nokkuð hefur verið rætt um sameiningu þeirra , ekki síst Háskóla Íslands og Háskólans í Reykjavík .
Vilhjálmur Egilsson , rektor Háskólans á Bifröst , segir það fráleita hugmynd enda sé ekkert eins hollt fyrir íslenskt háskólakerfi og samkeppni .
Það er fráleit hugmynd að sameina Háskóla Íslands og Háskólann í Reykjavík .
Samkeppnin milli þessara tveggja skóla er bráðnauðsynleg fyrir íslenskt samfélag .
Hún þýðir að atvinnulífið fær fólk með mun fjölbreyttari bakgrunn út úr háskólunum , " segir Vilhjálmur Egilsson , rektor Háskólans á Bifröst , en Jón Torfi Jónasson , prófessor við Háskóla Íslands , lýsti því sjónarmiði hér í Sunnudagsblaði Morgunblaðsins fyrir viku að styrkur yrði að sameina þessa tvo skóla .
" Spyrja má sig hvort þessir skólar séu nægilega ólíkir til að starfa hvor við hlið annars í ekki stærra samfélagi , " sagði Jón Torfi .
Vilhjálmur er algjörlega ósammála þessu .
Hann segir enga tilviljun að Háskólinn í Reykjavík hafi verið settur á laggirnar á sínum tíma .
Þá hafi nefnilega verið áberandi að Háskóli Íslands sinnti ekki þörfum atvinnulífsins .
Það þurfti nýjan háskóla til .
" Þetta þekki ég vel því ég vann í tíu ár að undirbúningi stofnunar Háskólans í Reykjavík meðan ég var framkvæmdastjóri Verslunarráðs Íslands .
Það að sameina þessa skóla nú yrði afturhvarf til fortíðar , " segir Vilhjálmur .
Þurfa að fylgja þörfum atvinnulífsins Hann segir Háskóla Íslands alls ekki hafa sinnt þörfum atvinnulífsins sem skyldi fyrir tilkomu Háskólans í Reykjavík og Háskólans á Bifröst en hafi bætt ráð sitt í seinni tíð .
" Hvers vegna er það ? Jú , auðvitað út af samkeppninni .
Háskólar þurfa að vera í stöðugri naflaskoðun til að fylgja eftir þörfum atvinnulífsins .
Meðan Háskóli Íslands var einn á markaðnum gat hann bara í rólegheitum þróast út frá sínum eigin forsendum .
Það er ekki hollt .
Fjölbreytni er öllum samfélögum nauðsynleg .
" Á þessum tíma hafði Verzlunarskóli Íslands starfrækt tölvuháskóla , þar sem boðið var upp á tveggja ára nám í tölvunarfræði , og Vilhjálmur segir þann skóla hafa séð fyrirtækjum fyrir mannafla til að reka tölvukerfi þeirra .
" Á sama tíma var Háskóli Íslands með allt aðra stefnu varðandi nám í tölvunarfræði sem helgaðist ekki síst af allskonar múrum .
Maður hafði hreinlega á tilfinningunni að tilgangurinn væri að fella nemendur en ekki skila þeim með haldgóða menntun út í samfélagið .
Hefði Háskóli Íslands áfram verið einráður á þessum markaði og haldið áfram að útskrifa tölvunarfræðinga á þeim hraða sem hann var að gera hefði þess séð stað í hagtölum á Íslandi .
Fólkið sem Tölvuháskóli Verzlunarskóla Íslands brautskráði hefur margt hvert orðið lykilfólk í íslensku atvinnulífi .
Það nám rann síðar inn í Háskólann í Reykjavík .
" Óeðlilega mikið fall Vilhjálmur hefur sömu tilfinningu gagnvart laganáminu í Háskóla Íslands .
Áhöld séu um það hvort skólinn hafi yfir höfuð áhuga á því að brautskrá nemendur .
" Gríðarlegt fall í almennri lögfræði í Háskóla Íslands hefur lengi verið umhugsunarefni .
Einungis 10% sem þreyta prófið í þessum grunnkúrsi í fyrsta sinn ná settu lágmarki .
Er það vegna þess að allur þorri laganema er svona treggáfaður eða er eitthvað að kennsluaðferðunum ? Í mínum huga hlýtur síðarnefnda skýringin að eiga við .
Það getur ekki verið eðlilegt að standa að kennslu með þessum hætti .
" Vilhjálmur segir mikilvægt að háskólar meðhöndli nemendur sína sem einstaklinga og persónur en ekki bara sem kennitölur .
" Ég held að það sé mikil þörf á slíkri nálgun , þess vegna eiga HR og Háskólinn á Bifröst brýnt erindi .
" Áherslan í Háskólanum í Reykjavík og Háskólanum á Bifröst er á viðskiptalögfræði .
Það er tilfinning Vilhjálms að Háskóla Íslands hafi tekist að vega að þeirri áherslu með því að setja lögmannsprófið upp á sínum forsendum .
" Lengi var það þannig að enginn mátti mennta lögfræðinga nema Háskóli Íslands .
Núna er það þannig að það má helst enginn mennta lögfræðinga nema eins og Háskóli Íslands .
Hann rígheldur í sína aðferðafræði .
Maður setur stórt spurningamerki við þetta enda finnst mér áhersla á viðskiptalögfræði eiga fullan rétt á sér .
Ef gagnrýna má okkur og HR fyrir eitthvað í þessu sambandi er það að hafa neyðst til að sveigja aðeins frá þessari áherslu að kröfu HÍ .
Stefna okkar hér á Bifröst er að mennta lögfræðinga í því að hafa mannaforráð , í skattamálum , viðskiptasamningum og því sem snýr að eftirlitsiðnaðinum .
Þetta eru þættir sem skipta höfuðmáli í öllum fyrirtækjum , stórum sem smáum .
" Vilhjálmur segir Háskóla Íslands einnig hafa verið á villigötum varðandi menntun viðskiptafræðinga .
" Það reyndi ég á eigin skinni .
Eftir fjögurra ára cand .
oecon.-nám við Háskóla Íslands fór ég utan til Bandaríkjanna í framhaldsnám og þá var það nám lagt að jöfnu við BA / BS-gráðu , sem er þriggja ára nám .
Námið í HÍ var með öðrum orðum á skjön við það sem þekktist annars staðar .
Háskólinn í Reykjavík og Háskólinn á Bifröst byrjuðu strax að útskrifa nemendur með BA / BS-gráðu eftir þrjú ár og það varð til þess að Háskóli Íslands breytti sínu viðskiptafræðinámi .
Hefðu þessir skólar ekki komið til sögunnar væri Háskóli Íslands án efa ennþá fastur í sínu úrelta fjögurra ára námskerfi .
" Þjóðmál Orri Páll Ormarsson orri@mbl.is Fyrst menn vilja sameina háskóla má þá ekki alveg eins sameina kjörbúðir og dagblöð .
Hafa bara eitt af hverju .
Er það ekki hagkvæmast ? Vilhjálmur Egilsson rektor Háskólans á Bifröst Ekki náðist í Illuga Gunnarsson mennta- og menningarmálaráðherra vegna þessarar umfjöllunar í gær en Sirrý Hallgrímsdóttir , aðstoðarmaður hans , segir þróun háskólamála í heild sinni í skoðun í ráðuneytinu og niðurstöðu þeirrar vinnu sé að vænta seint á þessu ári .
Ýmsir möguleikar munu vera þar til skoðunar , meðal annars fækkun og sameining skóla .
Að sögn Sirrýjar er sameining Háskóla Íslands og Háskólans í Reykjavík ekki einn af kostunum sem eru til umræðu .
Því hafi ráðherra þegar lýst yfir .
Samkeppni brýnni en staðsetning Vilhjálmur Egilsson er ósammála því mati Jóns Torfa Jónassonar prófessors að ekki sé eins augljóst út frá byggðasjónarmiði að starfrækja háskóla á Bifröst og á Akureyri eða Hólum .
" Ég sé ekki muninn á þessu .
Hér á Bifröst og í byggðarlaginu öllu nýtur margt fólk góðs af staðsetningu skólans og börn nemenda eru kjarninn í grunnskólanum á Varmalandi .
Þannig að mjög mörg störf hafa orðið til á svæðinu út af Háskólanum á Bifröst , bæði beint og óbeint .
Meginmálið fyrir skólann er eigi að síður að standa sig í samkeppni við aðra háskóla og veita mikilvæga þjónustu fyrir atvinnulífið og samfélagið allt .
" Það á ekki að beita reglustrikuaðferðum Að álit Vilhjálms gegnir sama máli um háskólana á Akureyri og Hólum .
" Þeir hljóta að vilja vera til vegna námsins sem þeir bjóða upp á og þjónustu við samfélagið en ekki vegna staðsetningarinnar einnar og sér .
Það er röng nálgun .
Það á ekki að vera gustuk að reka háskóla .
" Spurður hvort hann sjái möguleika á því að sameina einhverja háskóla í landinu segir Vilhjálmur forgangsverkefni að skoða hvern skóla fyrir sig og meta hvort þeir séu sjálfbærar stofnanir hver á sínu sviði og hvort þeir hafi sérstöku hlutverki að gegna .
" Þá er ekki hægt að beita einhverjum reglustrikuaðferðum á það hvort skólarnir eru of margir eða of fáir .
Ekkert leiðir það betur í ljós en samkeppnin .
" 