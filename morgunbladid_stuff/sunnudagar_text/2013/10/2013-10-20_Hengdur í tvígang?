Læknar og hjúkrunarfólk á spítala í borginni Bojnord í Íran leggja sig nú í líma til að koma sjúklingi nokkrum til heilsu .
Það væri svo sem ekki í frásögur færandi nema fyrir þær sakir að tilgangurinn er sá að hægt verði að taka hann af lífi – aftur .
Maðurinn , sem kallaður er Alireza M í fjölmiðlum , var gripinn glóðvolgur með eitt kílógramm af metamfetamíni í fórum sínum fyrr á þessu ári en við þeim glæp liggur dauðarefsing í Íran .
Alireza M , sem er 37 ára tveggja barna faðir , hlaut sinn dóm og átti að taka hann af lífi fyrir rúmri viku .
Snara var sett um háls hans og Alireza M látinn hanga eins og lög gera ráð fyrir í tólf mínútur uns læknir úrskurðaði hann látinn .
Að því búnu var hann fluttur í líkhús , þar sem plasti var vafið utan um " líkið " .
Degi síðar vakti það grunsemdir starfsmanna líkhússins að móða var á plastinu og var því flett af .
Kom þá í ljós að " hinn látni " var með lífsmarki .
Hann var vitaskuld sendur með hraði á spítala þar sem hann er allur að hjarna við .
Þökk sé umönnun lækna og hjúkrunarfólks .
Mikil gleði greip að vonum um sig hjá fjölskyldu Alireza M. Í stað þess að sækja lík til greftrunar í líkhúsið var henni stefnt þráðbeint á spítalann .
Lazarus var upp risinn .
" Dætur hans tvær ráða sér ekki fyrir kæti , " sagði fjölskyldumeðlimur í samtali við íranska fjölmiðla .
Skammgóður vermir Það gæti þó verið skammgóður vermir .
Eftir stendur að Alireza M var dæmdur til dauða , en ekki bara hengingar , og talsmaður stjórnvalda í Íran lét þegar í stað hafa eftir sér að dómnum yrði framfylgt .
Alireza M yrði hengdur um leið og hann hefði heilsu til .
Þungvopnaðir verðir gæta hans dag og nótt á sjúkrabeðinum .
Þessum áformum hefur verið harðlega mótmælt , meðal annars af Amnesty International .
" Sú hræðilega tilhugsun að maður verði hengdur öðru sinni , eftir að hafa gengið í gegnum þá þolraun áður , undirstrikar grimmd og miskunnarleysi dauðarefsingarinnar , " sagði Philip Luther , framkvæmdastjóri svæðisdeildar samtakanna , í yfirlýsingu til fjölmiðla .
" Stjórnvöld í Íran eiga þegar í stað að aflýsa aftöku Alireza M og stöðva aðrar fyrirhugaðar aftökur .
Það að ætla að halda hengingunni til streitu er til vitnis um skort á manngæsku og grefur undan réttarkerfi landsins , " sagði hann ennfremur .
Dagblaðið Jam-e-Jam upplýsti fyrir helgi að fjölmargir lesendur hefðu haft samband til að hvetja til þess að lífi Alireza M verði þyrmt .
Kæmi þá til kasta ayatollah Ali Khameneis erkiklerks og forseta landsins .
Líflína að ofan ? Líflínu var mögulega fleygt til Alireza M fyrir helgi þegar skrifstofa helsta lögspekings Írans , ayatollah Lotfollah Safi Golpaygani , sendi frá sér yfirlýsingu þess efnis að hann liti svo á að öðru máli gegndi um örlög Alireza M en annarra brotamanna .
Fram að því höfðu menn einmitt vísað til lagatúlkunar Golpayganis þegar þeir héldu því fram að óhjákvæmilegt væri að framfylgja dómnum yfir Alireza M. " Hin almenna túlkun , sem nefnd hefur verið í þessu sambandi , á ekki við í þessu umrædda máli .
Ayatollah hefur aðra sýn á það , " sagði í yfirlýsingu á heimasíðu Golpayganis .
Ekki kom þó fram í hverju sú sýn væri fólgin .
Fréttaskýrendur benda á , að tvennskonar glæpir séu refsiverðir samkvæmt sharía-lögum .
Annars vegar Hodud , þar sem refsingu verði ekki breytt , og hins vegar Tazir , þar sem dómarar geti endurskoðað refsinguna , ef svo ber undir .
Gera menn því skóna að brot Alireza M falli undir síðari skilgreininguna .
Þess vegna megi hugsanlega bjarga honum frá næstu hengingu .
Hvort hann verður þá náðaður ellegar dæmdur til fangavistar er svo annað mál .
Í hópi þeirra sem aðhyllast þessa niðurstöðu er lögmaðurinn Mohammad Mostafaei en hann hefur varið fjölmarga sakborninga sem endað hafa í snörunni .
Mostafaei bendir þó á að málið sé snúið þar sem það eigi sér engin fordæmi .
Hengdir menn rísi alla jafna ekki upp frá dauðum .
Alþjóðamál Orri Páll Ormarsson orri@mbl.is Fregnir af andláti mínu eru stórlega ýktar .
Bandaríski rithöfundurinn Mark Twain .
Mannréttindasamtök halda því fram að ekkert ríki , að Kína undanskildu , sé eins duglegt að taka þegna sína af lífi og Íran .
Fyrir minni sakir og meiri .
Að sögn Amnesty International hafa ríflega fimm hundruð manns verið teknir af lífi í landinu á þessu ári .
Flestir þeirra vegna fíkniefnasmygls eða vörslu fíkniefna .
Í byrjun vikunnar reyndu vinir og vandamenn dæmds morðingja að trufla aftöku hans með því að fleygja handsprengju í átt að böðlinum .
Um þrjátíu manns lágu sárir eftir .
Hinn dæmdi var hengdur .
