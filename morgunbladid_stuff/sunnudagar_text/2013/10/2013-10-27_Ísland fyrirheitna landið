Fyrir sjö árum réð hinn ítalski Antonino Neri sig hingað til lands sem yfirkokkur á hóteli norður í landi sumarlangt .
Eyjan friðsæla , í Atlantshafinu miðju , heillaði hann hins vegar svo að hann ílengdist .
Rekur hann hér veitingastað í dag en í hans huga er Ísland " fyrirheitna landið " eða " terra promessa " .
Gunnhildur Ásta Guðmundsdóttir gunnhildur@mbl.is Hér er svo frjálst og friðsælt , lítið um ofbeldi og fjölskyldan sterk , " sagði Nino , eins og hann er betur þekktur , þegar blaðamaður sótti hann heim á veitingastaðinn Piccolo Italia á dögunum .
Að hans sögn voru það ekki síður litlu hlutirnir hér , auk friðsældarinnar , sem heilluðu hann við landið .
Til dæmis bara það hvernig gert er ráð fyrir að smáfólkið þurfi að geta leikið sér og því sérstök leikhorn víða á veitingastöðum .
" Ísland er ein stór fjölskylda , " sagði hann léttur í bragði .
Bætti hann kankvís við að hann vonaðist til að landið héldi sig utan við ESB sem lengst – enda allt of mikið ofbeldi þar , eiturlyf og eigingirni sem viðgengist .
35 ár í Þýskalandi og svo Ísland Nino kemur upprunalega frá eyjunni Sardiníu .
Um 35 ára skeið bjó hann og starfaði í Þýskalandi , alltaf í veitingageiranum .
Rak hann þar m.a. veitingastað og kryddpylsugerð , svokallaða " salumeriu " , ásamt þáverandi eiginkonu sinni .
Eftir hótelvertíðina hér , þar sem hann starfaði á Húsavík , vann hann á nokkrum stöðum í Reykjavík , m.a. Uno .
Alltaf blundaði hins vegar í honum að opna eigin veitingastað , þar sem klassísk ítölsk matreiðsla væri í hávegum höfð , úr alvöru ítölsku hráefni .
Eftir vinnuslys fyrir tveimur árum , þar sem hann féll illa sem kostaði hann m.a. annað augað , ákvað hann loks að láta slag standa .
Í október í fyrra , þegar hann hafði jafnað sig nægilega til að geta hafið störf að nýju , réðst hann í opnun Piccolo Italia við ofanverðan Laugaveginn .
Viðskiptavinir tóku staðnum strax vel að hans sögn og hann flutti á dögunum í hentugra húsnæði við Frakkastíg 12 .
Ítalskur matur úr ítölsku hráefni " Ítölsk matreiðsla er í eðli sínu einföld og ekki tilgerðarleg , hráefnið skiptir þar lykilmáli , " segir Nino .
Á veitingastaðnum lagar hann ýmsa klassíska rétti frá heimalandinu , allt eftir kúnstarinnar reglum .
Í hádeginu býður hann upp á hlaðborð ferskra rétta , þ.s .
finna má kjöt- og fiskrétti í bland við pasta , tiramisu o.fl. Á kvöldin er hins vegar afgreitt af matseðli auk þess sem margir nýta sér að taka rétti með sér heim .
Einnig er hægt að kaupa hjá Nino ótal tegundir ítalsks góðgætis , sumt sem hann saknaði sjálfur hér á landi og flutti því inn .
Má þar nefna osta á borð við alvöru-mozzarellu úr vísundamjólk ( mozzarella di bufala ) , provolone , mismunandi tegundir af gorgonzola og ricotta , ólífur , olíu , pasta , hreina safa og fleira .
Nino stefnir líka á að flytja inn ítölsk vín , ekki síst frá Sardiníu , en vínveitingaleyfið er fyrir hendi .
Hann gerir líka ferskar pylsur og notar þar íslenskt kjöt , ekki síst svín og lamb sem hann segir hvergi betra en hér á landi .
Nino kann afar vel við sig hér á landi og segir Íslendinga hafa tekið sér vel .
Sér hann ekki fyrir sér að yfirgefa landið í bráð en hér á hann líka son og dóttur sem hann segir heppin að fá að alast hérna upp .
" Það er auðvelt að verða ástfanginn af landinu hér , " segir hann brosandi að endingu .
Fyrir 6-8 Pastadeig – 200 g durum-hveiti 1 egg salt af hnífsoddi Hnoðið hráefnin vel saman , ásamt svolitlu vatni .
Þegar deigið er orðið þétt og slétt búið þá til kúlu úr því , pakkið inn í filmu og látið taka sig í lágmark tvær klukkustundir í ísskáp .
Á meðan deigið tekur sig skal útbúa fyllinguna .
Spínat- og ricottafylling 300 g ricotta 150 g spínat ( má auðvitað nota frosið – þíðið samt á undan og kreistið aðeins vatnið úr ) 1 egg salt af hnífsoddi örlítið af hvítum pipar 50 g rifinn pecorino-ostur Blandið öllum hráefnum saman svo úr verði þykk blanda .
Prófið á teskeið hvort blandan lekur auðveldlega af henni , en þá er fyllingin of mjúk .
Hrærið þá smávegis hveiti saman við og prófið aftur .
Blandan er af réttri þykkt þegar hún helst á skeiðinni .
Nú má ná í deigið í ísskápinn .
Skerið það með hníf í u.þ.b. 3 cm búta .
Fletjið hvern og einn bút út með kökukefli ( eða í pastavél ef þið eigið ) í vel þunnan deigrenning .
Passið bara að vera alltaf með durum-hveitið undir , svo festist ekki við undirlagið .
Setjið næst skeið af fyllingu á deigrenninginn miðjan , með 2-3 cm millibili .
Þegar þú ert kominn út á enda skal leggja annan deigrenning yfir þann með fyllingunni .
Notið lófann næst til að mynda eins konar skel utan um fyllingarnar .
Þrýstið varlega að fyllingunni , svo deigið liggi þétt að henni .
Þegar búið er að gera þetta við alla púðana skal skera um 1-2 cm hring í kringum fyllinguna ( eða þvert á milli púðanna ) .
Ekki er síðra ef hægt er að nota kleinujárn til þess .
Hitið næst vatn , með salti , að suðu .
Þegar það sýður skal setja ravioli-ið ofan í .
Lækkið aðeins hitann og látið sjóða í 6-7 mínútur .
Veiðið þá upp úr .
Ravioli má síðan borða með ýmist ferskri tómatsósu eða eingöngu smjöri og salvíu .
Í hvoru tilfellinu sem er skal rífa vel af parmesan- eða pecorino-osti yfir .
Buon appetito ! 