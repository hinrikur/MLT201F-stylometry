Þó að Guðrún Jóhannesdóttir hjá Kokku eigi ekki í vandræðum með að sinna framkvæmdastjórastarfinu segist hún eiga erfitt með að spara þegar heimilið er annars vegar .
Góður matur og tólin til að galdra hann fram er það sem á hug hennar allan .
Hvað eruð þið mörg í heimili ? Við erum ekki nema fjögur eftir í kotinu .
Ég , Þorsteinn maðurinn minn , heimasætan Una og hundurinn Krummi .
Hvað áttu alltaf til í ísskápnum ? Smjör .
Svo verð ég alveg miður mín á morgnana , ef ekki er til súrmjólk .
Hvað fer fjölskyldan með í mat og hreinlætisvörur á viku ? Úff , það þarf að spyrja Steina að því , hann kaupir í matinn .
Það er samt örugglega of mikið , matur er eiginlega það eina sem við splæsum í .
Hvar kaupirðu helst inn ? Við reynum að kaupa praktíska hluti í einhverjum af búðunum úti á Granda , Krónunni , Bónus eða Nettó .
En svo er gjarnan farið í Melabúðina , því þar fæst allt sem okkur finnst gott .
Svo er Melabúðin félagsheimilið í Vesturbænum , mikilvægur staður til að hitta fólk og spjalla .
Hvað freistar helst í matvörubúðinni ? Smjörið .
Ég baka mikið , því Steini er alltaf búinn að elda þegar ég kem heim úr vinnunni .
En ef ég fer með í búðina þá reyni ég oftast að lauma harðfiski eða taðreyktum silungi í körfuna .
Hvernig sparar þú í heimilishaldinu ? Við bjuggum í Þýskalandi á milli tvítugs og þrítugs , svo við fengum gott fjármálauppeldi í veganesti þaðan .
Við reynum að safna fyrir því sem okkur vantar , enda er það alltaf ódýrara en að taka lán .
Svo sleppir Steini því að kaupa sér ný föt til að eiga frekar fyrir smjöri og öðru góðu í kroppinn .
En við erum ekkert sérstaklega sparsöm í mat eins og áður sagði .
Eyðir þú í sparnað ? Já , ég er alltaf með einhverja sjóði í gangi .
Núna eru það bað- og eldhússjóður og sumarfrí 2014-sjóðurinn .
Skothelt sparnaðarráð ? Eiga fyrir hlutunum sem maður kaupir .
Svo er hægt að elda dýrindismat úr mjög ódýru hráefni ef maður á góðan járnpott sem maturinn getur mallað í tímunum saman .
