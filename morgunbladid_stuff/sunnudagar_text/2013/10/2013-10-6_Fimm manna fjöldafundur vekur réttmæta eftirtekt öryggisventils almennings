B réfritari kemst ekki hjá að viðurkenna að hann var lengi vel þeirrar skoðunar að mikilvæg rök réttlættu áframhaldandi rekstur útvarps- og sjónvarpsstöðvar á vegum ríkisins .
Röksemdirnar hafa raunar ekki alltaf verið hinar sömu , en gátu þó dugað áfram eftir að hafa lagað sig að breyttum aðstæðum .
Fáir á fermetra og fátækir að auki Ísland er strjálbýlt og þjóðin ekki mannmörg .
Lengi vel töldu menn því ekki á færi neins nema sameiginlegs sjóðs landsmanna og fyrirtækja á hans vegum að yfirstíga þau vandamál sem í því fólust .
Það var ein af ástæðum ríkisútvarps .
En víðátta landsins veldur ekki lengur vandræðum í sama mæli vegna þróunar í tækni og íbúafjöldinn hefur þrefaldast frá því sem hann var þegar til ríkisútvarps var stofnað .
Efnahagsleg geta þjóðarinnar er margfalt betri en á stofnári Ríkisútvarpsins , sem var reyndar 1930 , en það ár er einskonar táknmynd kreppunnar miklu .
En þess er hollt að minnast að lagagrundvöllur Ríkisútvarpsins tók þó ekki aðeins mið af því að verið væri að fela stofnun að annast mikilvægan þátt í þjóðlífinu sem aðrir hefðu ekki burði til að fást við .
Löggjafanum þótti beinlínis hættulegt að aðrir en opinberir starfsmenn fengjust við slíka starfsemi og því var Ríkisútvarpinu fengið einkaleyfi á starfseminni .
Sú einokun stóð í hálfa öld .
Furðulengi var lítt sótt á að þetta einkaleyfi yrði afnumið .
Starfsmennirnir slökktu En eftir atburði sem tengdust verkfalli opinberra starfsmanna á níunda áratug síðustu aldar þótti meirihluta þingmanna óhjákvæmilegt að afnema einkaleyfið , enda stakk það orðið algjörlega í stúf við það sem tíðkaðist í lýðræðislöndum .
Þegar starfsmenn Ríkisútvarpsins ákváðu að loka Ríkisútvarpinu , hreinlega slökkva á því , þótt engin sambærileg stofnun væri til staðar , til þess að styrkja stöðu BSBR í verkfallsbaráttu gegn ríkisvaldinu ( ríkisstjórn Framsóknarflokks og Sjálfstæðisflokks ) opnuðust augu margra .
Það var þá þannig sem starfsmennirnir , með fréttastofuna í broddi fylkingar , litu á " öryggishlutverk " þeirrar stofnunar .
Reyndar sá fréttastofan fljótlega að hún hafði leikið af sér , því hún hafði áður gert verkfallsmönnum miklu meira gagn með svívirðilega lituðum fréttum sínum og þrýsti á að hún fengi að opna aftur .
Þeir sem gættu ríkra almannahagsmuna á þeim tíma gleyma því seint , hvernig hún var grímulaust misnotuð í kjölfarið .
Menning og öryggisgæsla Eftir að öllum var ljóst orðið að fjárhagslegar ástæður og tæknilegar gátu ekki lengur réttlætt rándýran rekstur Ríkisútvarpsins ( 5 milljarðar á ári ! ) hefur á seinustu árum verið vísað til menningarlegrar forystu stofnunarinnar og ekki síst hins sérstaka " öryggishlutverks " Ríkisútvarpsins .
Fjölmörg dæmi eru þó þekkt sem sýna hins vegar að stofnunin sjálf kann ekki með síðartalda hlutverkið að fara eða tekur það ekki alvarlega .
Alþekkt eru ótrúleg klúður sem snertu jarðskjálftana miklu árið 2000 og gosið í Eyjafjallajökli tólf árum síðar .
Yfirstjórn stofnunarinnar hefur ekkert gert , svo vitað sé , vegna slíkra afglapa .
Engin athugun hefur farið fram og enginn gengist við ábyrgð .
Því má auðvitað búast við að þau endurtaki sig .
En svo alvarleg sem þessi dæmi og fleiri eru , voru þau smælki þegar horft er til framgöngu Ríkisútvarpsins þegar árásir voru gerðar á Alþingi , sem ein fárra stofnana skal að stjórnlögum búa við sérstaka friðhelgi , og eins á aðrar opinberar stofnanir og starfsmenn þeirra .
Aldrei hefur á síðari tímum mátt jafnlitlu muna að óeirðalýð tækist , í skjóli almennra mótmæla , að brjóta fámennt og örþreytt lögreglulið landsins á bak aftur .
Ríkisútvarpið , stofnunin með öryggishlutverkið í öndvegi skyldna sinna , dró grímulaust taum aðsúgsmanna , útvarpaði og sjónvarpaði æsingaræðum sem enginn fékk að svara og tilkynningum um hvert skyldi sækja næst .
Stofnunin , sem þykist vera meðvituð um að hún hafi sérstöku öryggishlutverki að gegna sem réttlæti að almenningur í landinu sé neyddur til að greiða yfirgengilegar fúlgur til að reka hana , fór svona að ráði sínu .
Pólitísk misnotkun , sem vissulega ofbýður sífellt fleirum , er stóralvarleg , en þó er hún eins og hégómi hjá framantöldum atriðum .
En saman sýna þau að það er eitthvað stórkostlega brogað við þessa starfsemi og þar á bæ virðist ekki nokkur maður með ábyrgð líta í eigin barm .
En kann ekki svo að fara , rétt eins og 1984 , að svo alvarleg mistök ásamt viðvarandi og síversnandi misnotkun og yfirgangi fámenns hóps , sem kemst upp með að haga sér eins og hann eigi Ríkisútvarpið , ofbjóði langlundargeði landsmanna og opni augu þeirra ? Lítið dæmi en lýsandi Andríki birti nýlega þessa frásögn : " Oft hefur verið minnst á hversu ótrúlegan áhuga starfsmenn Ríkisútvarpsins hafa á " mótmælum " og hvernig svokölluð fréttastofa Ríkisútvarpins hefur verið notuð til að auglýsa væntanleg mótmæli .
Eitt dæmið var í hádegisfréttum í gær .
Þá var sagt frá því að Alþingi yrði sett síðar um daginn .
Að sjálfsögðu tók fréttastofan fram að efnt yrði til mótmæla á Austurvelli og var sagt frá því að " aðgerðahópurinn " ætlaði að ganga frá velferðarráðuneytinu og að þinghúsinu .
Næst var skipt yfir að velferðarráðuneytinu þar sem fréttamaðurinn Sunna Valgerðardóttir var stödd .
Hún sagði : " Já sæll Broddi , nú er ég hérna stödd við velferðarráðuneytið , það eru nú ekki margir mættir , mér telst til að það séu um fimm manns .
En hópurinn átti að mæta klukkan hálf , svo er stefnt að því að arka að Alþingishúsinu ...
" Næst talaði fréttamaðurinn við Helgu Björk Magnúsdóttur og Grétudóttur , sem fór fyrir " aðgerðahópnum " , og spurði : " Helga Björk , hverju viljið þið koma á framfæri ? " Svo kom lestur frá Helgu Björk Magnúsdóttur og Grétudóttur um kröfur aðgerðahópsins .
Svo var fréttinni lokið .
Það er rétt að minna á , að þegar fréttamaður rétti Helgu Björk Magnúsdóttur og Grétudóttur hljóðnemann , með þeirri einu spurningu " Hverju viljið þið koma á framfæri ? " , þá voru slík fjöldamótmæli í gangi að fréttamanni taldist svo til að mættir væru " um fimm manns " .
Það er fyrir löngu komið í ljós að í Efstaleiti 1 sér enginn neitt að því að nota ríkisútvarp með þessum hætti .
Þeir vita líka að þeir þurfa ekki að óttast að núverandi stjórnvöld þori að lyfta litla fingri gegn klíkunni sem stýrir Ríkisútvarpinu .
Þeir vita líka að hjá Ríkisútvarpinu mun enginn þurfa að bera ábyrgð á neinu .
" Vandamál víðar En Ríkisútvarpið getur huggað sig við að það er ekki eitt á báti í sinni tilveru .
Breska ríkisútvarpið hefur lengi verið orðlagt fyrir vinstri slagsíðu sína .
Þótt ekki sé um þetta deilt hafa nægilega margir talið hana innan marka .
Enda þætti slagsíðan sú ekki tiltökumál norður í Efstaleiti .
Breska stofnunin býr enn við það að afnotagjöldin eru rukkuð af þarlendum sérstaklega , en ríkisskattstjórinn ekki látinn sjá um innheimtuna eins og hér er , svo fela megi gjöldin í hítinni og almenningur geti ekki kosið að greiða þau gjöldin síðast , á eftir matnum og himinhárri húsaleigunni .
Ríkisútvarpið fær sitt frá launamanninum áður en hann sér launin sín .
Þessi óeðlilega fyrirgreiðsla fékkst fram fyrir fáeinum árum .
Í Bretlandi er afnotagjaldið 145,5 pund á ári eða rétt um 30 þúsund krónur .
Fjölmargir Bretar vildu gjarnan vera án BBC og halda greiðslunni .
Þar geta menn hvorki réttlætt starfsemina með öryggishlutverki , kostnaði eða tækni , svo helst er vitnað til þýðingarmikils menningarlegs hlutverks .
Þingfest dómsmál í Bretlandi sem snúast um innheimtu útvarpsgjaldsins eru komin upp í 700 á degi hverjum og eru tíundi hluti allra þeirra mála sem dómstólunum berast .
Á meðan þessi afnotagjöld eru sótt af harðfylgi fyrir dómstólum til fólks , sem margt býr við þröngan kost , hefur BBC á undanförnum árum orðið uppvíst að því að hafa greitt fjölmörgum toppum og burgeisum stofnunarinnar ótrúlegar fjárhæðir í laun og svo svera starfslokasamninga að engu tali tekur .
Þá hefur hvert málið á fætur öðru blossað upp þar sem á daginn hefur komið að sjónvarpsstjörnur , þar á meðal þessarar opinberu stofnunar , hafi árum og áratugum saman gerst sekar um barnaníðingshátt og kynferðislegt áreiti í stórum stíl .
Og það alvarlega er að það framferði hafði verið á vitorði fjölmargra innanhúss um langt skeið án þess að neitt væri aðhafst .
Af einhverjum ástæðum hefur ekki verið sagt margt af þessum málum hér á landi , þótt Ríkisútvarpið hafi fólk á sínum snærum víða , þar á meðal í Bretlandi .
