Fátt var skemmtilegra í leikfimitímum í gamla daga en að fá að fara í Tarsanleik .
Þá var búið að leggja allan salinn undir hesta og stökkbretti , allir kaðlar dregnir út og dýnum dreift um gólfið .
Minnið nær reyndar ekki til þess nákvæmlega út á hvað leikurinn sjálfur gekk .
Aðalmálið var að fá að nota allan salinn og fá útrás .
Magnús Jónsson , leikari og tónlistarmaður , lýsir því í viðtali á heilsuopnu Sunnudagsblaðsins í dag hvernig hann nýtir Öskjuhlíðina sem risastóran leikfimisal þegar hann fær mikla hreyfiþörf , en hann er greindur með ADHD .
Hreyfingu er hægt að stunda víða og þótt speglasalir , tæki og tól séu gagnleg jafnast fátt á við góðan " útisal " .
Nóg er af þeim , jafnt í sveit og borg .
Yesmine Olsson og Arngrímur Fannar Haraldsson segja skemmtilega hvort frá öðru í viðtali í blaðinu í dag .
Yesmine gefur út matreiðslubók fyrir jólin og hefur auk þess verið með eigin sjónvarpsþætti um matargerð sem Arngrímur framleiddi .
Yesmine er sænsk en hún var ættleidd frá Sri Lanka og tengir við uppruna sinn í gegnum matargerð .
Hún hefur alltaf stundað íþróttir og varð sænskur meistari í trampólínhoppi á sínum tíma .
Þau kynntust einmitt í ræktinni , þegar Arngrímur kom í þjálfun til hennar .
Gunnar Eyjólfsson leikari segir frá því í viðtali í blaðinu að hjá stórum tæknifyrirtækjum á borð við Google og Facebook sé hugleiðsla og hreyfing hluti af vinnudegi starfsfólks .
Hann slær hvergi af í iðkun á qigong og segir hugleiðslu leiða okkur á braut kærleika og friðar .
Hvort sem við kjósum kraftmikil útihlaup , trampólínhopp eða yfirvegaða hugleiðslu getum við vonandi öll notið helgarinnar .
