Ákvörðunin var tekin fyrir um ári og ráðist í að panta bæði hótel , pláss í tjaldi og annað , " segir Finnur Friðrik Einarsson , sviðsstjóri hjá MainManager , um nýafstaðna árshátíðarferð hugbúnaðarfyrirtækisins til München á dögunum .
Að sögn Finns hafði lengi verið í umræðunni að starfsmannafélag fyrirtækisins færi á Októberfest .
Nokkrir starfsmenn hafa tengsl við Þýskaland , auk þess sem einn er þýskur að uppruna .
Þekktu sumir því vel til en í heild taldi hópurinn á fjórða tug , þ.e. starfsmenn bæði héðan og frá Danmörku , ásamt mökum .
Bjórhátíðin þekkta hófst hinn 21. september í ár en þetta er í 180. skipti , frá árinu 1810 , sem hún fer fram .
Hefur hún nokkrum sinnum fallið niður í gegnum tíðina , sökum farsótta og stríða að sögn Einars Óla Guðmundssonar , samstarfsmanns Finns .
Hátíðahöldin standa í tvær vikur og lýkur ávallt fyrsta sunnudag í október .
Undantekning er þó gerð ef þjóðhátíðardag Þýskalands , 3. október , ber upp á þriðjudegi en þá er framlengt um tvo daga .
Í tjaldi með þúsundum Tókst að panta pláss fyrir hópinn í 6.200 manna tjaldi á vegum Hacker-Pschorr brugghússins , einu af sex sem hafa leyfi til að framleiða bjór á hátíðina .
Átti hópurinn langborð á föstudegi frá kl. 11 til kl. 16.30 .
Þar var hver bekkur þéttsetinn og mikið líf og fjör að sögn Finns .
Meirihluti gesta var klæddur að bæverskum sið eins og hefð er fyrir , bjórinn einungis borinn fram í hinum þekktu eins lítra könnum Maß , og þýskar krásir framreiddar Þrátt fyrir gífurlegan mannfjölda , en talið er að ríflega sex milljónir gesta sæki hátíðina ár hvert , segir Finnur stemninguna á svæðinu hafa verið alveg einstaka .
" Þetta er alveg ótrúlega skemmtileg hátíð , um margt öðruvísi en margar aðrar .
Það ríkti mjög jákvæð og góð stemning strax frá byrjun og var bjart yfir þessu öllu , sérstaklega þarna í tjaldinu .
" Hið eiginlega hátíðarsvæði er hið 42 hektara Theresienwiese eða Wies ' n eins og heimamenn kalla það .
Hátíðarstemningin er þó ekki takmörkuð við tjöldin einungis að sögn Finns .
" Þó svo að þú sért ekki með pláss í tjaldi getur þú alveg labbað inn á svæðið og upplifað stemninguna .
" Bætir hann við að mikið hafi m.a. verið um að fólk væri á gangi með börn um svæðið , sem þyki hið eðlilegasta mál .
Hjólatúr og tvö brugghús Októberfest var aðeins hluti af ferð hópsins til München þessa helgi .
Fólk leigði sér m.a. einnig hjól í borginni og skoðaði hana þannig sem Finnur mælir heilshugar með .
Af bjórmenningu var hún reyndar ekki alveg einskorðuð við Októberfest hjá hópnum en hann heimsótti einnig tvö fræg brugghús , þar sem boðið var upp á bæverskan mat og bjór .
Þar var um að ræða Hofbräuhaus , eina elstu bjórhöll München , stofnaða árið 1589 af þáverandi hertoga Bæjaralands , og veitingahúsið Augustiner , í eigu Augustiner bjórframleiðandans , en sá bjór þykir einna bestur á svæðinu .
Rétt eins og með bjórhátíðina sjálfa mælir Finnur með að allar slíkar heimsóknir séu bókaðar vel í tíma enda München afar vinsæl á þessum tíma árs .
