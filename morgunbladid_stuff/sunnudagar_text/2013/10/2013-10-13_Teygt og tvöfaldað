Hversu teygjanlegt er orðið " strax " ? Í tilefni af ummælum alþingismanns um tilteknar aðgerðir " strax " urðu um þetta nokkrar deilur nýlega .
Vísindavefur Háskólans kvað á endanum upp úr um það að tíminn sem þetta ábendingarorð vísar til getur verið mislangur , allt eftir því í hvaða samhengi orðið er sett fram .
Þá er bara eftir að deila um samhengið .
Hvaða þýðingu skyldi það hafa þegar menn " stefna að afnámi " einhverra gjalda ? Ef " strax " er teygjanlegt hugtak sem leiðir ekki endilega til aðgerða á þessu ári eða því næsta má án efa færa fyrir því rök að stefnumörkun með þessum orðum gefi ekki nokkurt tilefni til þess að ætla að afnám gjaldanna fari nokkurn tímann fram , hvorki í þessu lífi né hinu næsta .
En er samt ekki sanngjarnt að ganga út frá því að menn sem einn daginn " stefna að afnámi " tiltekinna gjalda taki ekki ákvörðun þremur mánuðum síðar um að hækka þessi gjöld ? Stimpilgjöld eru skattur sem lagður er á útgáfu margvíslegra skjala , t.d. öll helstu lánaskjöl og afsöl .
Skatturinn er mishár á lánaskjölin , fer eftir eðli skjalanna , en á afsöl vegna fasteignaviðskipta leggst stimpilgjald sem nemur 0,4% af fasteignamati fasteignar .
Í upphafi þessa kjörtímabils samþykkti alþingi þingsályktunartillögu sem meðal annars kvað á um að stimpilgjöld af lánaskjölum verði endurskoðuð og stefnt að afnámi stimpilgjalda vegna kaupa einstaklinga á húsnæði til eigin nota .
Frumvarp um þetta átti að leggja fram á haustþingi 2013 .
Frumvarpið hefur nú litið dagsins ljós .
Með því er lögð til veruleg breyting á fyrirkomulagi stimpilgjalda .
Lagt er til að afnema með öllu stimpilgjöld á lánaskjölum , enda hefur eftirlitsstofnun EFTA löngum haft horn í síðu þessarar gjaldtöku og ítrekað gert við hana athugasemdir .
Það má segja að stjórnvöld séu nauðbeygð til þess að láta af þessari skattheimtu .
Hins vegar bregður svo við hvað afsölin varðar að lögð er til hækkun á stimpilgjöldunum , úr 0,4% í 0,8% þegar um einstaklinga er að ræða en í 1,6% þegar um lögaðila er að ræða .
Þá yrði viðmiðið ekki lengur fasteignamat heldur kaupverð , sem ætla má að sé jafnan hærra en fasteignamat .
Frumvarpið gerir þannig ráð fyrir ríflega tvöföldun stimpilgjalda á afsöl þegar einstaklingar kaupa húsnæði .
Þremur mánuðum eftir yfirlýsingu um að stefnt skuli að afnámi stimpilgjalds er lögð til tvöföldun gjaldsins .
Hvernig útskýra menn svona vitleysu ? Ætla þingmenn að grípa til heimspekilegra orðskýringa með aðstoð vísindavefs Háskólans eða á nú , eins og svo oft áður , að segja það skattalækkun þegar skattbyrðinni er velt frá einum til annars ? Sigríður Ásthildur Andersen sigga@sigridurandersen.is 