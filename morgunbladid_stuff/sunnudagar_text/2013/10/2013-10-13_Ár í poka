Heiðursborgarinn Yoko Ono minnir okkur á í blaðinu að lifa fyrir daginn í dag og hugsa ekki of mikið um aldurinn , enda skiptir hann víst ekki öllu máli .
Þetta vitum við sem börn en sennilega förum við að velta aldrinum óþarflega mikið fyrir okkur eftir því sem árin færast yfir .
Í samningaviðræðum við einkasoninn um sælgætisát í vikunni kom í ljós að hann taldi verulega gengið á rétt sinn með því að fá ekki nema fimm sælgætismola , einn fyrir hvert ár .
Hann hefur jafnan sætt sig við þessa reglu en allt í einu var eins og ósanngirni heimsins hefði hellst yfir snáðann þegar hann áttaði sig á því að ef þessi regla gilti fyrir aðra heimilismeðlimi fengi móðir hans talsvert þyngri nammipoka .
Ekki hafði hann meiri tilfinningu fyrir aldri móður sinnar en svo að hann taldi víst að molarnir sem rötuðu í hennar poka yrðu " ábyggilega sjötíu ! " Ekki róaðist hann mikið við að vita að molarnir yrðu tæplega helmingi færri en það .
Þeir voru samt óheyrilega margir miðað við hans skitnu fimm stykki .
Ono lýsir því í viðtali í blaðinu í dag hvernig hún hlær að konum sem koma til hennar og lýsa áhyggjum yfir fertugsaldrinum .
" Ég er áttræð ! ...
Mín reynsla er að lífið verður betra og betra með aldrinum , " segir Ono í viðtalinu um leið og hún minnir á að allt er þetta víst undir okkur sjálfum komið .
Þótt ekki dugi að deila um aldurinn sem fæðingarvottorðið segir til um getum við haft áhrif á hversu gömul eða ung við upplifum okkur .
Til að gæta jafnræðis á heimilinu verða nammipokarnir víst að vera jafnstórir og molarnir jafnmargir – óháð aldri .
Fimm molar á mann og ekki orð um það meir .
Þeir verða orðnir sjötíu fyrr en varir ...
best að hlusta bara á Ono og lifa fyrir daginn í dag .
