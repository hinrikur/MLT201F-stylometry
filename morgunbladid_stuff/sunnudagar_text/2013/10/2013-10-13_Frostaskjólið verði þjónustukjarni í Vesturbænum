KR-ingar ræða nú í sínum hópi frekari uppbyggingu á lóð félagsins við Frostaskjól þar sem koma mætti fyrir ýmiskonar þjónustu og kjarnastarfsemi Vesturbæjarins í Reykjavík sem aftur myndi styðja við starf félagsins .
Þetta tengist því að sjónir KR-inga hafa lengi beinst að svonefndum SÍF-reit við Keilugranda .
Forysta Búseta og KR hefur kynnt borgaryfirvöldum hugmyndir sínar , sem eru þær að á reitnum verði reist fjölbýlishús með 60 til 80 íbúðum sem og fjölnota íþróttahús .
Kæmu þau mannvirki í stað svonefndrar SÍF-skemmu , 3.800 fermetra húss sem borgin leysti til sín á þessu ári en byggingin var áður lengi í eigu saltfiskframleiðenda .
Mannvirki sem henta hverfinu " Við þurfum aukið húsrými .
Iðkendum til dæmis í boltagreinunum og frjálsum íþróttum hefur fjölgað jafnt og þétt á síðustu árum og því þarf að svara .
Augu okkar hafa því lengi beinst að SÍF reitnum sem er hér í næsta nágrenni og væri hægt að byggja þar mannvirki sem henta hverfinu , " segir Jónas Kristinsson framkvæmdastjóri KR. Allmörg ár eru síðan KR setti fram sínar fyrstu hugmyndir um Grandasvæðið .
Jónas Kristinsson segir nauðsynlegt að skoða þær í stóru samhengi , svo sem hvernig mannlíf og menning í Vesturbæ Reykjavíkur skuli þróast í næstu framtíð .
Unglingastarf er undirstaðan " Þetta er eftirsótt hverfi og fasteignaverð hátt .
Við getum sagt sem svo að hér þurfi meiri blöndun og fjölbreytileika , " segir Jónas .
Hann telur líklegt að íbúðir eins og Búseti býður samkvæmt sínum reglum og félagsformi yrðu eftirsóttar , ekki síst meðal ungs fólks með börn .
Sú fjölskyldugerð sé hverju samfélagi mikilvæg og þá ekki síst íþróttafélagi , þar sem barna- og unglingastarf er undirstaðan .
" Til þess að halda úti öflugri starfsemi þurfum við sem flesta krakka .
Í dag eru um 2.000 börn og unglingar þátttakendur í starfi okkar sem býr til hagkvæma rekstrareiningu íþróttafélags .
Við þurfum samt að horfa lengra fram í tímann , " segir Jónas og heldur áfram : " Ég vænti því að þessar bollaleggingar megi vinna áfram og gera að veruleika á næstu misserum .
Þetta helst í hendur við sjónarmið um þéttingu byggðar í grónum svæðum og sömuleiðis hefur vesturhluti borgarinnar verið nokkuð í brennidepli hjá meirihlutanum í borgarstjórn .
" Eigum að taka forystu Melahverfið vestan Hringbrautar er byggt á árunum eftir síðari heimsstyrjöld og húsin í Skjólunum ekki löngu síðar .
Fjölbýlishúsin vestan Hofsvallagötu voru reist í kringum 1970 þegar braggahverfið í Camp Knox var rifið , en það stóð þar sem vesturhluti Hagamels er nú .
Raðhús til dæmis við Frostaskjól og blokkir á Grandanum voru byggðar milli 1980 og 1990 .
Og fyrir ekki ýkja mörgum árum voru hugmyndir fólks um hvernig þjónusta í nærsamfélaginu væri allt aðrar er nú .
Skóli , sundlaug og kaupmaðurinn á horninu voru sjálfsagðir hlutir , en annars og meira var varla vænst .
" Við KR-ingar eigum að taka forystu um að skapa miðlægan kjarna í Vesturbænum , " segir Jónas .
Hann segir menn í félaginu nú ræða að byggja einskonar þjónustumiðstöð á þeim hluta lóðar félagsins sem snýr út að Kaplaskjólsvegi .
Þar sé rými fyrir þriggja til fjögurra hæð hús , sem gæti verið 300 til 500 fermetrar að grunnfleti .
Gera skissur og huga að fjármögnun Um 13 ár eru síðan tónlistarskólinn Do-Re-Mi fékk inni í KR-heimilinu við Frostaskjól og þar eru einnig frístunda- og félagsmiðstöðvar á vegum borgarinnar .
Nemendur úr yngstu bekkjum grunnskóla í Vesturbænum koma með skipulögðum ferðum í íþróttaskóla KR síðdegis tvo daga í viku – auk alls þess fjölda sem sækir almennar æfingar .
Að þessu leyti er Frostaskjólið kjarninn í Reykjavík 107 – sem nú á að fara með skrefinu lengra .
" Í þjónustubyggingu í Frostaskjóli gæti verið margvísleg starfsemi .
Nefni þar þjónustumiðstöð borgarinnar í hverfinu , Vesturgarð , bóksafn , heilsugæslu og svo framvegis .
Þessu öllu væri vel fyrir komið á einum stað hér .
Þarna gæti einnig verið félagsmiðstöð fyrir eldra fólkið , íþróttavöruverslun , veitingastaður , kaffihús og svo mætti áfram telja .
Þeir sem við höfum rætt við sýna þessu áhuga en það tekur talsverðan tíma að vinna svona málum brautargengi .
Hins vegar er tímabært að taka næstu skref : gera skissur að byggingu og huga að fjármögnun sem byggjast myndi á langtímaleigu húsnæðis , " segir Jónas .
sbs@mbl.is 