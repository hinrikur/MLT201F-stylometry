Endurnýjun í kennarastéttinni er ekki nægilega mikil enda hefur kennaranemum verið að fækka á síðustu árum .
Eflaust kemur þar fleira til en veigamesta skýringin er án efa launakjörin , " segir Þórður Hjaltested , formaður Kennarasambands Íslands .
Fyrir liggur , að sögn Þórðar , að meðalaldur kennara í leik- , grunn- og framhaldsskólum er að hækka ár frá ári .
" Upp úr 1970 brautskráðust mjög stórir árgangar og hafa haldist í kennslu öll þessi ár .
Þessir hópar eru nú smám saman að detta út sem er áhyggjuefni .
Við höldum ennþá í horfinu en því er ekki að neita að við óttumst að það fari að myndast göt í grunn- og framhaldsskólum .
Eins og fram hefur komið í umræðunni er þegar mikil vöntun á leikskólastiginu en lögin kveða á um að lágmark tveir þriðju hlutar starfsmanna í leikskólum skuli vera með leikskólakennaramenntun .
Töluvert vantar upp á það .
" Bjartsýn á að aðsókn aukist á öllum stigum Dr. Gunnhildur Óskarsdóttir , deildarforseti kennaradeildar HÍ , tekur undir þetta .
" Á síðustu áratugum hefur náðst að hafa menntaða kennara í grunnskólum landsins en það hefur vantað upp á það í leikskólum að fylla í stöður .
Það er verulegt áhyggjuefni að það sé skortur á leikskólakennurum , á þessu mikilvæga skólastigi .
Ég er samt bjartsýn á að aðsókn um kennaranám á öllum skólastigum muni aukast á ný .
" Hækkun umfram aðra Þórður segir það enn sem komið er heyra til undantekninga ef ráðnir eru leiðbeinendur til starfa í grunn- og framhaldsskólum á höfuðborgarsvæðinu .
Sama eigi við um Eyjafjarðarsvæðið þar sem Háskólinn á Akureyri hafi séð til þess að svæðið mettist af kennurum .
Þórður bendir á að í skýrslu sem Efnahags- og framfarastofnunin , OECD , lét vinna á síðasta ári sé því haldið fram fullum fetum að laun kennara séu of lág á Íslandi til þess að eðlileg endurnýjun megi eiga sér stað .
Skýrslan var unnin í tengslum við árlega samráðsráðstefnu alþjóðasamtaka kennara og OECD .
Að sögn Þórðar eru laun kennara á Íslandi talsvert lægri en í samanburðarlöndunum .
" Sýnt hefur verið fram á að laun kennara á Íslandi séu að meðaltali 60% af því sem þekkist hjá öðrum stéttum með sambærilega menntun .
Sú staðreynd hlýtur að hafa áhrif á fólk þegar það velur sér ævistarf , " segir Þórður .
Besta lausnin á vanda kennarastéttarinnar væri , að áliti Þórðar , að ná þjóðarsátt um að hækka laun kennara umfram aðra .
Hann gerir sér þó grein fyrir því að erfitt verði að ná slíkum kröfum í gegn við núverandi skilyrði í þjóðfélaginu .
Eitt af þremur meginverkefnum OECD-skýrslunnar var að meta hvernig fjölga ætti fólki sem velur sér kennslu sem ævistarf .
Huga þarf betur að starfsumhverfinu Spurður hver meginniðurstaðan hafi verið segir Þórður að huga þurfi betur að starfsumhverfi kennara og þá er hann ekki bara að tala um launin .
" Það er lykilatriði að starfið sé fjölbreytt og bjóði upp á eðlilega þróun .
Við vitum að þróunin er sú að fólk er frekar tilbúið að færa sig til í starfi á lífsleiðinni nú en áður .
Sú var tíðin að fólk menntaði sig til ákveðinna starfa sem það entist svo í alla ævi , " segir Þórður .
Hann segir símenntun spila inn í þetta líka en kennarar standa í auknum mæli frammi fyrir slíkum kröfum .
" Í því sambandi þarf að byggja upp kerfi sem hentar kennurum vegna þess að samfélagið breytist svo hratt .
" Þórður Hjaltested segir alltaf einhverja kennara halda áfram að kenna eftir að þeir öðlast lífeyrisrétt en telur það frekar tengjast launakjörum en þörf skólanna .
" Kennarar geta starfað til sjötugs enda þótt sumir öðlist lífeyrisrétt jafnvel þegar um sextugt .
Flestir lækka bara það mikið í launum við þetta að þeir kjósa að seinka þessu , " segir Þórður .
Hann segir auðvitað samt ekki hægt að útiloka að skólastjórnendur meti reynsluna og leggi að eldri kennurum að halda áfram .
" Það eru líka dæmi um að sumir kennarahópar í skólum hafi haldist lengi saman og fari fyrir vikið á svipuðum tíma á eftirlaun .
Það skapar eðli málsins samkvæmt vandamál .
Best er þegar á kennarastofunni er hæfileg blanda af reynslumiklu fólki og yngra fólki , " segir Þórður .
