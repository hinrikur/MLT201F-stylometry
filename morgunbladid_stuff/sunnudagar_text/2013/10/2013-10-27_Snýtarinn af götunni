Diego Costa , framherji Atlético Madrid , er einn heitasti framherji Evrópu og jafnvel heimsins þessa dagana .
Hann varla getur reimað á sig takkaskóna án þess að skora .
Costa fæddist í Brasilíu en fékk spænskt ríkisfang í júlí og þar sem hann hefur ekki spilað alvörulandsleik með Brasilíu getur hann valið á milli þess að spila með sínu fæðingarlandi eða Spáni .
" Ég er búinn að taka ákvörðun .
Ég er búinn að segja þeim sem ég þarf að segja en ég get ekkert sagt opinberlega alveg strax , " sagði þessi magnaði framherji .
Varnarmenn hlakka lítið til að mæta Costa því hann beitir ekki alveg þekktum aðferðum að koma mönnum úr jafnvægi .
Fræg er viðureign hans við Sergio Ramos úr Real Madrid á síðustu leiktíð .
Ramos byrjaði að rífa kjaft en Costa er alinn upp í fátækrahverfum Sao Paulo og kallar ekki allt ömmu sína .
Til að svara Ramos beitti hann ekki munninum heldur nefinu .
Snýtti hann sér duglega í hanskana og dúndraði slummunni svo í Ramos .
Dómarinn tók ekkert eftir atvikinu en Ramos bætti í svívirðingar sínar enda ósáttur .
Þá tók Costa aftur til óspilltra málanna og snýtti sér bara aftur í hanskann , nú þegar Atlético átti aukaspyrnu , og lét vaða í Ramos .
Þá varð fjandinn laus .
Leikmenn Real hópuðust að dómaranum og vildu fá rautt spjald á Costa , sem kippti sér lítið upp við lætin í þessum ríku drengjum frá Real .
Svona bara spilar hann .
Lærði að spila fótbolta með engum bolta " Ég ólst upp við olnbogaskot og annað sem þykir ljótt að sjá í fótboltanum sem eðlilegan hlut .
Ég fór ekki í neina akademíu eða neitt slíkt .
Skólinn minn var gatan , " sagði Costa við blaðiði El Pais á Spáni og rifjaði upp fortíðina og sína löngu leið á toppinn .
Hann er fæddur í Lagarto , litlu fátækrahverfi í Sao Paulo í Brasilíu , þar sem var ekki leikið á grasi eða með net í mörkum og varla með neinn bolta .
Bara blóð , svita og tár .
" Fjölskylda mín var ekki fátæk eða svöng en við áttum erfitt .
Ég lærði að spila fótbolta á götunni með engan fótbolta .
Oftast þurftum við að búa til boltann , skipta í lið og spila .
" Þegar Wayne Rooney var að skrifa undir sinn fyrsta atvinnumannssamning hjá Everton og Radaemel Falcao að spila á HM U17 ára liða var Diego Costa að smygla fölsuðum varningi til Paragvæ til að hafa smápening til að geta boðið stelpu á stefnumót .
Hann lifði sem flakkari en æfði sig á hverjum degi .
Götulistamaður Útsendarar Sporting Braga frá Portúgal sáu hann í leik sem hann átti ekkert að spila .
Hann var í leikbanni en sætti sig ekki við bannið og mætti í leikinn .
Spilaði frábærlega og Braga-menn buðu honum samning á staðnum .
" Ég réð bara ekki við mig .
Ég ber enga virðingu fyrir andstæðingum mínum , ekki neina .
Ef ég hefði fengið fótboltauppeldi hefði það kannski hjálpað mér en ég meina ; svona er ég .
" Ekki gekk Costa vel í byrjun og hann var mikið lánaður til annarra klúbba .
Þar fékk hann 63 gul spjöld og fjögur rauð , takk fyrir .
En hann er að læra smátt og smátt að nýta götusnilldina sér í hag og er orðinn hálfgerður götulistamaður miðað við markið hans í Meistaradeildinni í vikunni .
Breyttist við rauða spjaldið frá Kidda Jak .
í Tékklandi Með mikið skap að vopni gat skapið líka verið hans versti óvinur .
Diego Simeone , þjálfari Atlético , sem var nú ekkert lamb að leika sér við sjálfur , gerði sér grein fyrir því og reyndi að beisla orkuna sem var í Costa með misjöfnum árangri .
Costa hins vegar brást liðsfélögum sínum 6. desember á síðasta ári í Evrópudeildarleik gegn Viktoria Plzen þar sem hann var rekinn af velli fyrir að skalla leikmann Viktoria .
Kristinn Jakobsson dæmdi þann leik og sá atvikið ekki nógu vel , spjallaði við Gunnar Jarl Jónsson , sem gegndi hlutverki sprotadómara , sem sá atvikið betur , og sagði Kristni hvað hefði gerst .
Kristinn gerði það eina rétta í stöðunni ; reif upp rauða kortið .
Þá fékk ekki aðeins Simeone nóg heldur liðsfélagar hans líka .
Leikurinn við Plzen var toppslagur um efsta sæti í B-riðli Evrópudeildarinnar og menn nýtast ekki liðum sínum uppi í stúku .
Nú var tími til að þroskast og slaka kannski aðeins á , þökk sé íslenska dómaratríóinu .
Oftast brotið á honum Nú er Costa allt annar .
Hann reyndar rífur kjaft og talar mjög niður til andstæðinga sinna .
Er hálfgerður snillingur í að koma andstæðingum úr jafnvægi með óvægnum athugasemdum en skapið er allt annað .
Hann lætur ekki lengur reka sig af velli fyrir einhvern óþarfa .
Hann hefur reyndar verið bókaður þrisvar fyrir að taka smásyrpur inni á vellinum .
Þá er oftast brotið á honum af öllum leikmönnum La Liga-deildarinnar .
Trúlega eru 90% af þeim brotum hefnibrot .
14 sinnum hefur Ronaldo fengið aukaspyrnu það sem af er ári , Messi 10 sinnum en Costa 34 sinnum .
Á síðasta tímabili fiskaði hann 14 gul og fjögur rauð á andstæðinga sína , geri aðrir betur .
Ekki bara maraþonhlaupari Einn maður sem naut góðs af því að vera frammi með Costa var téður Falcao .
Costa bjó til ógrynni af færum fyrir hann auk þess sem varnarmenn andstæðinganna eyddu mestu púðri í að reyna að þagga niður í framherjanum .
Hann er hins vegar ekki þessi týpíska falska nía sem er svo í tísku í fótboltaheiminum í dag .
Hann hleypur úr sér lungun í hverjum leik og berst þar til yfir lýkur .
En það má samt ekki gleyma að Costa er góður í fótbolta .
Hann er ekki bara maraþonhlaupari með mikið skap .
Hann er svo miklu meira .
Hann er ábyggilega eini framherji heimsins sem mælir ekki árangur sinn í skoruðum mörkum heldur hversu mikið varnarmenn hata að spila á móti honum .
Það er pínu sérstakt verður að segjast en það er heldur ekkert venjulegt við Spánverja-Brassann Diego Costa .
Spánn eða Brasilía ? Allt bendir til að Costa muni spila með Spáni frekar en Brasilíu á HM næsta sumar .
Það er Stóri Phil , Luiz Felipe Scolari , stjóri Brassa , allt annað en kátur með , sem er svolítið kaldhæðnislegt þar sem Scolari taldi bæði Pepe og Deco á að spila fyrir Portúgal frekar en Brasilíu þegar hann stýrði landsliði Portúgals .
" Það eru öðruvísi dæmi því þeir voru aldrei í liði Brasilíu .
Mér finnst bara skrýtið að menn geti valið sér landslið .
Erum við á leiðinni aftur til sjöunda áratugarins þegar Puscas og di Stefano spiluðu með Spáni en ekki sínum heimalöndum ? " Vicente Del Bosque , þjálfara Spánar , langar að hafa Costa í liðinu sínu og er alveg tilbúinn að fara í slag við Brasilíu .
Bæði lið vantar framherja .
Brasilíumenn treysta á Fred , Jo og Pato til að létta pressunni af Neymar og Spánverjar eiga Torres .
Sá dísilbíll fer nú vonandi að hitna eftir mörkin í Meistaradeildinni en hann er enginn Costa .
Aðrir eru varla framherjar – meiri tíur en níur – enda gæti Del Bosque vel spilað leikkerfið 4-6-0 .
Boltinn Benedikt Bóas benedikt@mbl.is " Það var gaman að kljást við Falcao .
Hann spilaði af heilindum og leitaði aldrei að snertingu – annað en Costa .
" Sergio Ramos um Diego Costa 