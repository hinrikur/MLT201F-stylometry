Núna um helgina frumsýnir Borgarleikhúsið í samstarfi við unga nýja listamenn leikverkið Saumur eftir Anthony Neilson .
Á hverju ári útskrifar Listaháskólinn hátt á þriðja tug sviðslistafólks .
" Þetta fólk slær okkur blíðlega utan undir , því fylgja nýjar hugmyndir og önnur viðhorf .
Ef þetta fólk væri ekki til þá myndi leikhúsið deyja út .
Við þurfum að hlúa að því , " segir í tilkynningu frá Borgarleikhúsinu , sem hefur í gegnum árin kappkostað við að fá vaxtarsprota inn í húsið , leikara , leikstjóra , höfunda og annað sviðslistafólk .
Einn af þessum vaxtarsprotum er Ríkharður Hjartar Magnússon sem leikstýrir verkinu .
Sagan segir af pari í stormasömu sambandi sem neyðist til að ákveða hvort það sé tilbúið til þess að ala upp barn .
Unga parið veltir fyrir sér hvort það eigi framtíð saman þrátt fyrir reiði og biturð yfir svikum fortíðarinnar .
Ef hvorki er hægt að taka til baka það sem sagt hefur verið né það sem hefur verið gert , er þá hægt að hefja nýtt líf án þess að fyrirgefa ? Verkið Saumur var upphaflega útskriftarverkefni leikstjórans Ríkharðs Hjartar Magnússonar úr fræði og framkvæmd við Listaháskóla Íslands og vakti mikla athygli en verður nú sýnt í nýrri og endurbættri útgáfu á Litla sviði Borgarleikhússins .
Höfundurinn Anthony Neilson ( 1967 ) er tvímælalaust eitt magnaðasta samtímaleikskáld Bretlands .
Neilson hefur skrifað mikinn fjölda leikrita , gríðarlega ólík að gerð , innihaldi og framsetningu .
Meðal verka eftir hann sem flutt hafa verið hérlendis má nefna Penetreitor , Ófagra veröld og Lík í óskilum .
Með hlutverk parsins fara þau Hjörtur Jóhann Jónsson og Vala Kristín Eiríksdóttir .
jonagnar@mbl.is 