Leikfélag Reykjavíkur frumsýndi í gærkvöldi leikritið Hús Bernhörðu Alba eftir Federico García Lorca í Gamla bíói .
Leikstjórinn , Kristín Jóhannesdóttir , ræðir hér um þetta marslungna verk , höfundinn , hlut kvenna í listum og samfélaginu yfirleitt , nýja kvikmynd og dómgreindarleysi stjórnvalda .
Texti : Orri Páll Ormarsson orri@mbl.is Mynd : Kristinn Ingvarsson kring@mbl.is Viltu mynda mig hérna í kristalnum eða inni í álinu ? " spyr Kristín Jóhannesdóttir þegar hún er búin að hleypa Kristni Ingvarssyni ljósmyndara inn í Gamla bíó .
Á þar við forstofuna eða sjálfan sýningarsalinn .
" Álið er málið , " segir Kristinn og við skundum inn á svið .
Kristín lýsir ánægju sinni með stílhreina leikmyndina , sem gnæfir yfir gestum og gangandi , enda þótt álið sé " óttalegt drasl " , lítið sem ekkert megi koma við það .
" En fallegt er það í leikmyndinni hennar Brynju Björnsdóttur , " trúir hún okkur fyrir meðan starfsmaður Leikfélags Reykjavíkur bónar álið hátt og lágt .
Þrífa þarf leikmyndir eins og hverjar aðrar vistarverur .
Spurð hvort leikmyndin og / eða sýningin sé í boði Samáls og hins listhneigða húsbónda þar á bæ skellir Kristín upp úr .
" Nei , það er hún ekki .
" – Varla er álið þarna þó af hreinni tilviljun ? " Nei , alls ekki .
Leikmyndin er tilvísun í áherslurnar og forgangsröðunina í okkar samfélagi .
Þessa ofsafengnu trú á álið .
Það er ekki eins og það sé að skila svo miklu , alltént ekki miðað við alla fyrirhöfnina , " svarar leikstjórinn .
" Í heimi verksins er ríghaldið í ónýtt gildismat .
Þaðan kemur vísunin í álið í okkar samtíma .
" Ótrúlega lánsöm Að myndatöku lokinni finnum við Kristín okkur afdrep á efri hæðum þessa sögufræga húss .
Vitum raunar ekki hvort við megum yfir höfuð vera þar en enginn sér til okkar og ekki förum við að kjafta frá ! Uppfærsluna á Húsi Bernhörðu Alba eftir Federico García Lorca , þekktasta leikritaskáld Spánverja , ber að vonum fyrst á góma .
" Ég er ótrúlega lánsöm .
Hér hefur raðast saman einstakur hópur listamanna sem myndar sín á milli mjög sérstaka dýnamík .
Hópurinn náði mínum áherslum strax í fyrstu atrennu og síðan hafa allir verið samhentir og samhuga .
Um meira er ekki hægt að biðja .
" – Mér skilst að þú farir ótroðnar slóðir í þessari uppfærslu .
Tengir þetta tæplega áttatíu ára gamla verk við nútímann .
" Það er annarra að dæma um það hvort ég fer ótroðnar slóðir en hitt er rétt að ég tengi verkið við nútímann í þeim skilningi að ég býð ýmsum gestum úr nútímanum inn í heim Lorca en hann skrifaði Hús Bernhörðu Alba á viðsjárverðum tímum á Spáni skömmu áður en hann var sjálfur tekinn af lífi af fylgismönnum Francos 1936 .
Þetta eru gestir sem eiga það sameiginlegt að hafa orðið illa úti í samskiptum við sína húsbændur og yfirboðara .
Í grunninn er ég að velta fyrir mér kúgun og hversu hættuleg hún er samfélagi okkar mannanna .
Kúgun leiðir gjarnan til styrjalda .
Þótt fjórði áratugurinn og nútíminn mætist með þessum hætti stefni ég að ákveðnu tímaleysi í sýningunni .
" – Hverjir eru þessir gestir ? " Það eru konur og fulltrúar áberandi hópa kvenna sem barist hafa gegn kúgun í heiminum á undanförnum árum , svo sem Pussy Riot , Femen , Guerilla Girls og Tawakkol Karman , friðarverðlaunahafi Nóbels 2011 frá Jemen .
Þá talar hin hugdjarfa pakistanska stúlka Malala Yousafzai beint til okkar og Simone de Beauvoir dregur ályktanir í lok sýningar .
Það er því gestkvæmt í húsi Bernhörðu Alba – konu sem þolir ekki gesti .
" Súrrealisminn er ekki eitthvað sjálfgefið – Oft er talað um Hús Bernhörðu Alba sem merkasta verk Lorca .
Í hverju er styrkur þess fólginn ? " Hús Bernhörðu Alba hefur þá sérstöðu að vera í senn alvöruþrungið og leiftrandi húmorískt verk .
Það er einkennandi fyrir súrrealistann Lorca , eiginleika sem hann ræktaði með sér vel og lengi .
Súrrealisminn er ekki eitthvað sjálfgefið , það þarf að kynna sér hann og iðka hann .
Eftir að Lorca var allur reyndi Franco-stjórnin markvisst að þurrka minninguna um hann út og það var ekki fyrr en harðstjórinn var allur um miðjan áttunda áratuginn að farið var að sýna verk Lorca , þeirra á meðal Hús Bernhörðu Alba .
Fyrst um sinn var um að ræða hátíðlegt viðhorf í garð dýrlings sem dó píslardauða en smám saman gerðu menn sér grein fyrir því að Lorca er líka meinfyndinn .
Í verkum hans er húmorinn í fyrirrúmi í bland við harminn .
Eins og í öllum bestu verkum leiklistarsögunnar .
Hús Bernhörðu Alba er ótrúlega spennandi og skemmtilegt verk .
Persónurnar eru innilokaðar í víti en láta sig dreyma um heim frelsis og fagnaðar .
" – Franco var mikill áhrifavaldur í lífi Lorca .
" Já , hann var það .
Lorca skrifaði undir stöðugri ógn falangista sem gerðu mikinn óskunda í spænskum þorpum og borgum á þessum tíma .
Maður finnur það í verkum hans .
Ég hef hvergi fengið það staðfest en sumir halda því meira að segja fram að Lorca hafi haft Franco í huga þegar hann skrifaði persónu Bernhörðu Alba .
Það má vel vera , hún er karlhrotti í konumynd .
Þess vegna valdi ég einmitt karlleikara , hinn frábæra Þröst Leó Gunnarsson , til að túlka Bernhörðu Alba í þessari uppfærslu .
Bernharða Alba er manneskja sem hefur orðið fyrir miklu ofbeldi í sínu lífi , af hálfu afa síns og föður og ef til vill eiginmanna sinna tveggja líka .
Það er gömul saga og ný að fórnarlömbin dragi inn í sig ofbeldið .
" – Bernharða Alba er eftir sem áður kona í sýningunni , ekki satt ? " Jú , hún er það .
En karllæg kona .
" Gæti leitt til hnignunar – Þér hefur orðið tíðrætt um skort á jafnvægi milli karla og kvenna í samfélaginu , þakkarræða þín á Edduhátíðinni fyrr á þessu ári vakti til að mynda mikla athygli .
Vantar mikið upp á þetta jafnvægi ? " Já , það vantar upp á það og hættan er sú að það ástand geti leitt til hnignunar í samfélaginu .
Það var mun sterkari umræða um þessi mál á áttunda áratug síðustu aldar en nú er eins og búið sé að reisa snjóflóðavarnir til að stöðva upplýsingaflæðið .
Þetta er ekki bara vandamál hér á landi , Malala hefur til að mynda komist að sömu niðurstöðu í Pakistan .
Sú ótrúlega vel gefna og þroskaða stúlka .
Þar er konum haldið niðri í krafti fáfræði og ólæsis .
Tawakkol Karman hefur staðið í sömu baráttu sem blaðakona í Jemen en fréttaveitum var lokað þar til að hefta flæði upplýsinga .
Karlar óttast konur eins og Malölu og Tawakkol og af hverju stafar óttinn ? Fáfræðinni .
Það breytir ekki því að baráttan er hafin í þessum löndum og mun standa eins lengi og þörf krefur , hvort sem það verða tuttugu ár , fimmtíu eða hundrað .
Þetta vita þessar konur og þeir karlar sem berjast með þeim .
" – Varla getum við Íslendingar borið við ólæsi og fáfræði í þessum efnum ? " Nei , en það er innrætingin .
Það er til dæmis ekki langt síðan umræðan um launamisrétti kynjanna kom upp fyrir alvöru hér á landi .
Rauðsokkuhreyfingin skilaði okkur ekki á leiðarenda og nú er meira að segja komin upp sú staða að sumum yngri konum þykir ekki fínt að vera femínistar .
Það er umhugsunarvert .
En unnið er unnið og verður ekki brotið niður .
Þess vegna var sú barátta ekki til einskis .
Það er mín trú að við munum á endanum ná fram meiri jöfnuði og réttari skiptingu milli karla og kvenna .
21. öldin hlýtur að vilja taka að sér það verkefni og leysa það .
" Konur taki sér völd – Þú hefur sérstakar áhyggjur af stöðu kvenna í kvikmyndagerð , ekki satt ? " Jú , ég hef það .
Það er fullt af konum í kvikmyndagerð .
Af hverju fá þær ekki stóru framlögin þegar styrkjum er úthlutað ? Kvikmyndir hafa lengi verið eitt best varða vígi karla á Íslandi sem og annars staðar og nú er tími til kominn að konur taki sér völd til að rétta úr kútnum .
Fari að gera kvikmyndir til jafns við karla .
Raunverulegar framfarir nást ekki fyrr en allir vinna saman , karlar og konur .
Hafandi sagt þetta er alls ekki bara við karlana að sakast .
Það er ósköp eðlilegt að þeir hafi mestan áhuga á sínum heimi og því sem við þeim blasir .
Karlar eru líka aldir upp af konum og talsverðar líkur á því að þeir eigi líka dætur ! Þannig að ábyrgð þeirra er ekki lítil .
Þetta á ekki bara við um karla og konur .
Sama máli gegnir um samvinnu fólks af ólíkum kynþáttum og fólks sem býr í ólíkum samfélögum og menningarheimum .
Við verðum öll að vinna saman .
Heimurinn er orðinn miklu minni en fyrir hundrað árum en um leið stærri .
Samgöngur hafa batnað og sjónvarpið og netið haldið innreið sína .
Út frá því ber okkur að vinna , það græðir enginn á því að einangra sig .
Við erum ekki bara Reykvíkingar , ekki bara Íslendingar , heldur íbúar heimsins .
Það er fátt eins aðkallandi og að útrýma óttavæðingunni .
Stundum er sagt að það sé gott karma að fæðast á Íslandi , eins konar verðlaun .
Hér sé auðvelt að miðla upplýsingum og skapa betri heim .
Hvernig væri að sýna það í verki ? " Fleiri konur farnar að skrifa – Hér ert þú að setja upp leiksýningu þar sem konur eru í miklum meirihluta .
Er auðveldara fyrir konur að komast að í leikhúsi en kvikmyndum og sjónvarpi ? " Svo virðist vera .
Það eru ýmis jákvæð teikn á lofti í leikhúsinu .
Það er til dæmis mjög ánægjuleg þróun að fleiri konur eru farnar að skrifa leikrit en áður .
Mögulega veldur umræðan því .
Í leikritum kvenna eru það gjarnan konur sem efnið snýst um og draga söguna áfram .
Ýmsir karlkyns höfundar hafa haft mikinn áhuga á konum , svo sem Lorca og Bergman , en það sjónarhorn er annað .
Hvorki merkilegra né ómerkilegra , bara annað .
Karlar lýsa konum öðruvísi en konur lýsa konum .
" Saklaus bak við lás og slá – Þú ert sjálf að leggja drög að kvikmynd .
Hvar stendur það verkefni ? " Ég er langt komin með handrit .
Nú er þetta eins og alltaf spurning um fjármögnun .
Ég vona bara að mér endist aldur til að ljúka við myndina .
" Hún hlær .
– Um hvað fjallar myndin ? " Hún fjallar um konu sem er ranglega dæmd og lokuð inni í sjö ár fyrir morð á eiginmanni sínum , sem reynist svo vera á lífi ! " – Hvað heitir myndin ? " Vinnuheitið er Þá og þegar , ástin mín .
" – Fjárlög ríkisstjórnarinnar vöktu ekki mikla kátínu hjá kvikmyndagerðarfólki þegar þau voru kynnt fyrir skemmstu .
" Það er ósköp eðlilegt .
Það er óskiljanleg ákvörðun hjá ríkisstjórninni að skjóta sig í fótinn með því að draga vilyrði fyrir aukinni fjárveitingu til greinarinnar til baka .
Það hefur margoft verið sýnt fram á að kvikmyndagerð í þessu landi er arðbær og skilar þjóðarbúinu tekjum .
Þetta er í besta falli dómgreindarleysi hjá stjórnvöldum .
" Svo mörg voru þau orð .
Spjallinu er lokið enda æfing að bresta á niðri í sal .
Við Kristín röltum niður teppalagðan stigann í Gamla bíói , þar sem sagan lekur af veggjum , áður en hún fylgir mér til dyra .
Þeirra sömu og ég kom inn um .
Leikstjórinn tekur vitaskuld ekki þá áhættu að hleypa mér úr húsi með allt vitið , ekki svona rétt fyrir frumsýningu .
Enn verða áleitnar spurningar bornar upp í húsinu á næstu vikum .
Þá ríður á , höfum við svörin ? 