Nýtt úrval ljóða Jónasar Hallgrímssonar er komið út .
Böðvar Guðmundsson valdi ljóðin og ritar inngang og hverju ljóði fylgja aðfaraorð hans og skýringar á einstökum orðum þegar það þykir eiga við .
" Ljóðaúrval af verkum Jónasar eru mörg í tímanna rás , " segir Böðvar .
" Hugmyndin bak við þessa útgáfu var fyrst og fremst að gera ljóð hans aðgengilegri fyrir þá ungu ljóðaunnendur sem eru að vaxa úr grasi nú með því að gera stutta sögulega grein fyrir hverju ljóði og þar sem tungumálið hefur breyst mikið , og ekki hvað síst á síðustu þrjátíu árum , þá fylgja skýringar á orðum sem gætu verið torskilin fyrir þá sem eru undir fimmtugu .
Tungumál breytast og það er allt í lagi en góður skáldskapur heldur áfram að lifa .
Til þess að átta mig ögn á þeim vanda fékk ég ungt fólk til liðs við mig sem las þau ljóð sem ég valdi og merkti við allt sem það ekki skildi , bæði einstök orð og ljóðmyndir .
Á þeim athugasemdum byggði ég skýringar mínar .
" Er fornt málfar í mörgum ljóða Jónasar ? " Sem ungt skáld fyrndi Jónas mál sitt mjög mikið og svo hætti hann því og gerðist einhver mesti nýjungamaður í íslensku máli .
Sumu í elstu ljóðum hans breyti ég í venjulegt númtímamál , eins og þegar hann segir " erat " í stað " er ekki , " enda var þetta tilgerð sem hann lagði sjálfur af .
" Spurður um val á ljóðum bókarinnar segir Böðvar : " Ég held að ljóðin í þessari bók komist nálægt því að vera 90 prósent af því sem til er af ljóðum eftir Jónas .
Ég vona að þeir sem eru elskir að Jónasi muni ekki sakna þarna margra ljóða .
Ljóðaþýðingar Jónasar set ég síðan í sérkafla og geri grein fyrir þeim .
" Spurður um mat sitt á Jónasi sem skáldi segir Böðvar : " Það er tiltölulega einfalt .
Ég á mörg uppáhaldsskáld og Jónas er eitt þeirra .
Hann er dýrmæt perla bæði hvað varðar íslenskt ljóðform og ljóðmyndir og svo er hann einstakur meistari á íslenskt mál .
" Heldurðu að ungt fólk hafi skáldskap hans í hávegum ? " Ég var kennari í nokkur ár og sá þá að ungt fólk sem á annað borð hafði neista fyrir ljóðum var mjög fljótt að kveikja á kvæðum Jónasar .
En vitaskuld eru ekki allir sem hafa þennan ljóðaneista .
" Er mikill þroski í ljóðaferli Jónasar ? " Í ljóðaferli Jónasar sér maður augljósan þroska hans sem skálds .
Í æskuljóðum hans kemur strax fram þessi næma og skýra tilfinning hans fyrir máli , sem þroskast mjög með árunum .
Þegar ljóð Jónasar eru lesin í tímaröð þá les maður líka úr þeim ævi hans .
Það er gífurlegt þunglyndi í síðustu ljóðum hans samfara mikilli einangrun og drykkjuskap – og það er vondur kokteill .
Það er ótrúlegt hvað honum varð mikið úr verki þrátt fyrir það .
Síðustu þrjú ár í hans lífi sem voru honum örugglega mjög erfið en það er svo undarlegt að einmitt þá orti hann fegurstu ljóðin .
" Aðspurður segir Böðvar að engin skáldsaga komi frá sér þetta árið og reyndar situr hann ekki við að skrifa skáldsögu .
" Ég er í andlegu fríi , " segir hann .
Innan skamms kemur út þýðing hans á stuttri bók eftir Nóbelsskáldið Mo Yan .
" Ég er líka nýbúinn að þýða bók sem ég vona að komi út á næsta ári eftir kanadískan rithöfund sem er af vesturíslensku bergi brotinn og heitir William Valgardson , " segir Böðvar .
" Þetta eru yndislegar smásögur sem hann segir að fólk hafi sagt um lífið á Íslandi við eldhúsborðið þegar hann var krakki .
Mér finnst þetta vera stórkostlegar sögur sem eru skemmtilegur hrærigrautur af öllu mögulegu , þar verða til dæmis Fjalla-Eyvindur og Galdra-Loftur að einni og sömu persónu .
" Bækur Kolbrún Bergþórsdóttir kolbrun@mbl.is Bók vikunnar Purpuraliturinn eftir Alice Walker hefur verið endurútgefin í kilju .
Magnþrungin skáldsaga sem hreyfir svo sannarlega við lesendum .
Gleymda skáldsagan Besta skáldsaga sem þú hefur aldrei lesið , " sagði blaðamaður og gagnrýnandi Sunday Times fyrr á þessu ári í opnugrein þar sem hann hellti lofi yfir nær fimmtíu ára gamla skáldsögu , Stoner eftir John Williams , og sagði hana vera eina af bestu skáldsögum 20. aldar á ensku .
Setning blaðamannsins : " Besta skáldsaga sem þú hefur aldrei lesið , " er einn besti auglýsingatexti sem hægt er að hugsa sér fyrir nokkra bók .
Enda brást Foyles bókaverslunin í London skjótt við og setti þessi orð gagnrýnandans upp á sérstakan vegg og raðaði skáldsögunni í hillu þar fyrir neðan .
Fyrir vikið komst bókin á metsölulista verslunarinnar .
Skáldsagan Stoner kom fyrst út árið 1965 og var þriðja skáldsaga Bandaríkjamannsins Johns Williams , fékk lofsamlega dóma en vakti litla sem enga athygli almennings og féll fljótlega í gleymsku .
Williams lést árið 1994 , en eftir endurútgáfu á Stoner víða um heim og frábærar viðtökur gagnrýnenda og lesenda er höfundurinn nú frægari en hann var í lifanda lífi .
New York Times sagðiStoner vera fullkomna skáldsögu og meðal þeirra sem hafa hlaðið hana lofi eru rithöfundarnir Julian Barnes og Ian McEwan , en sá síðarnefndi segir bókina vera einstaka uppgötvun fyrir alla þá sem unna bókmenntum og furðar sig á því að þessi frábæra bók skuli hafa gleymst svo lengi .
Stoner fjallar um ævi Williams Stoners , kennara í bókmenntum við háskóla í Missouri , og lýkur með dauða hans þegar hann er 65 ára gamall .
Sagan segir frá misheppnuðu hjónabandi hans , ástarævintýri sem er dauðadæmt frá upphafi og átökum við vinnufélaga , en ekki síst er þetta saga venjulegs manns sem reynir að vera trúr sjálfum sér og lifir fyrir vinnu sína .
Úr þessu efni spinnur höfundur listavel og í gegnum seiðandi texta skapar hann aðalpersónu sem lesandanum fer að þykja undurvænt um .
Þessi tregafulla og meistaralega skrifaða skáldsaga hefur loks hlotið þá viðurkenningu sem hún á skilið .
Margrét Blöndal dagskrárgerðarmaður Þegar ég horfi á bækurnar mínar man ég hvers konar áhrif þær höfðu á mig , frekar en ég muni efni þeirra í smátriðum , hvað þá orðréttar setningar .
Allar klassísku barnabækurnar rötuðu í herbergið mitt og ég var ekki gömul þegar ég féll líka fyrir ástarsögum .
Mig minnir að ég hafi verið um fermingu þegar mömmu minni þótti rétt að skipta aðeins um sögusvið og lét mig lesa smásögur Gests Pálssonar .
Og það sem ég grét ! Þarna birtist mér óréttlæti heimsins svart á hvítu og í einhvern tíma á eftir lifði ég mig inn í sögur af förumönnum og öðrum lítilmögnum .
Eftirminnilegasta upplifunin mín er þó þegar ég las Hundrað ára einsemd .
Ég þurfti að byrja nokkrum sinnum og komst ekki á skrið fyrr en ég var búin að kynna mér ættartréð sem er fremst í bókinni en þá varð heldur ekki aftur snúið .
Ég heillaðist af suðrænni frásagnargleði og Minnisbók Mayu , nýjasta bók Isabellu Allende , er einmitt ein þeirra bóka sem bíða á náttborðinu mínu .
Hún liggur þar við hliðina á Manni sem heitir Ove og ég er nýbúin að kveðja með augun full af tárum .
Það er alveg magnað þegar maður saknar sögupersóna í bókarlok .
Ég man t.d. eftir hvað ég var leið að skilja við ömmu Einars Más eftir að hafa lesið Fótspor á himnum .
Þessa dagana er ég að lesa tvær bækur .
Rosieverkefnið eftir Graeme Simsion og Þyt í laufi , þýðingu Jóns Arnar Marinóssonar á bresku barnabókinni Wind in the Willows .
Ég byrjaði reyndar á þeirri síðarnefndu fyrir réttu ári og er að lesa hana með ömmustráknum mínum sem er átta ára og býr í Bretlandi .
Bókin er sannarlega ekki á neinu barnamáli og þegar við vorum komin aðeins af stað spurði ég hann hvort hann skildi virkilega allt sem ég væri að lesa .
Hann svaraði því neitandi en bætti svo við : " En þetta eru svo falleg orð .
" Og það er alveg rétt hjá honum .
Þýðingin er yndisleg og ég veit ekki hvort okkar er glaðara ; ég að lesa eða hann að hlusta .
Íslendingar einskis meta alla sem þeir geta .
Davíð Stefánsson Málsháttur vikunnar Ekki verða allar ferðir til fjár .
Árni Þórarins á óvæntum slóðum Óhætt er að segja að Árni Þórarinsson hafi tekið nokkra áhættu með nýjustu bók sinni .
Skemmst er frá því að segja að áhættan hefur borgað sig .
Skáldsaga hans Glæpurinn er hádramatísk fjölskyldusaga þar sem höfundurinn tekst á við afar viðkvæmt efni , sem ekki er rétt að segja nánar frá .
Sagan er vel skrifuð og framvindan óvænt en aðalkostur hennar er aðalpersónur sem verða afar eftirminnilegar .
Sífellt meiri þungi færist í bókaútgáfuna og á næstu vikum munu verk íslenskra höfunda verða æði áberandi í bókaumræðunni og í bókaverslunum .
Áhugamenn um íslenskar bókmenntir hljóta að gleðjast því afar skemmtilegur tími er framundan .
Skemmtileg saga úr blokk Anne B. Ragde hefur notið mikilla vinsælda hér á landi fyrir bækur sínar Berlínaraspirnar .
Bók hennar Ég skal gera þig svo hamingjusaman gerist árið 1965 .
Í blokk gengur lífið nokkurn veginn sinn vanagang þótt unga frúin á fjórðu hæð þyki æði sérstök .
Einn daginn ber ungur maður upp á í öllum íbúðum blokkarinnar og býðst til að setja gægjugöt á útihurðirnar .
Bókin hlaut mjög góða dóma erlendis enda er í henni samankomið safn litríkra persóna og frásögn er skemmtileg og spennandi .
Þeir sem hrifust af Berlínaröspunum ættu að verða ánægðir með þessa nýju bók höfundar .
Ný bók frá Isabel Allende Minnisbók Mayu eftir Isabel Allende er saga Mayu sem rifjar upp átakamikil unglingsár þar sem hún lenti í slæmum félagsskap , drykkju og dópi .
En þegar Maya telur sig loks hafa höndlað hamingjuna er ljóst að ekki verður komist undan uppgjöri við fortíðina .
Fjölmargar bækur Allende hafa verið þýddar á íslensku og notið vinsælda enda einkar læsilegar .
Nú bætist ný bók við .
Draumabók ungra og efnilegra vísindamanna Börnin þekkja Vísinda-Villa úr sjónvarpinu og nú er komin út bók , Vísindabók Villa , þar sem hann fjallar á sinn skemmtilega hátt um rafmagn , eldflaugar , blóð , atóm , dulmál og svo ótal margt fleira .
Í bókinni er einnig að finna fjölda tilrauna sem einfalt er að gera heima , eins og að búa til draugalega sápukúlu , fallhlíf og skapa eldgos í eldhúsinu - eldhúsið verður kannski dálítið subbulegt eftir tilraunina en það eru minniháttar óþægindi í þágu vísindanna .
Þetta er draumabók fyrir unga og efnilega vísindamenn .
Ný bók eftir höfund Gamlingjans Ólæsinginn sem kunni að reikna er titill á nýrri bók hins sænska Jonasar Jonassonar , sem stimplaði sig svo rækilega inn með hinni ærslafullu og dásamlegu skemmtisögu Gamlingjanum sem skreið út um gluggann og hvarf .
Nýja bókin kemur út í þýðingu Páls Valssonar í nóvember og er að sögn í svipuðum anda en þó með meiri broddi en sú fyrri .
Sjálfur segist Jonasson leita í Íslendingasögurnar , einkum Egilssögu , og lesa þær við arineld þegar hann vanti innblástur við skriftirnar .
Óhætt er að fullyrða að aðdáendur Gamlingjans bíði með óþreyju .
Nýjasta skáldsaga Sjóns í útrás Útgáfuréttur nýjustu skáldsögu Sjóns , Mánasteinn : drengurinn sem aldrei var til , hefur þegar verið seldur til Danmerkur , Svíþjóðar og Finnlands .
Verkið vakti mikla athygli á nýafstaðinni bókamessu í Frankfurt en sögusvið þess er Reykjavík árið 1918 en aðalpersónan er unglingspiltur .
Bókin kemur út næstkomandi þriðjudag .
Sjón er einn af okkur hugmyndaríkustu og hæfileikamestu höfundum og athyglisvert verður að sjá hvernig til tekst í þessu nýja verki .
Þegar eru einhverjir sem spá því að þessi skáldsaga verði ein af bestu bókum þessarar vertíðar .
