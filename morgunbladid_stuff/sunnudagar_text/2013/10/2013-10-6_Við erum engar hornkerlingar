Rekstrarfé er af skornum skammti á Vogi og allt stefnir í að draga þurfi úr þjónustu .
" Útlitið hefur aldrei verið svona svart , " segir Þórarinn Tyrfingsson yfirlæknir en í desember verða liðin þrjátíu ár frá því að sjúkrahúsið var tekið í notkun .
Engan bilbug er þó á Þórarni að finna .
" Vogur verður áfram Vogur .
Okkar vandamál verða leyst .
Ég trúi ekki öðru .
" Orri Páll Ormarsson orri@mbl.is Samtök áhugafólks um áfengis- og vímuefnavandann , SÁÁ , fagna því um þessar mundir að þrjátíu ár eru liðin frá því að sjúkrahúsið Vogur var tekið í notkun .
Allt frá upphafi hefur Vogur verið þungamiðjan í starfi samtakanna og þar byrja flestir vímuefnasjúklingarnir sína meðferð og nær allir vímuefnasjúklingar sem leita sér meðferðar á Íslandi koma þar fyrr eða síðar .
Þórarinn Tyrfingsson hefur gegnt starfi yfirlæknis á Vogi allt frá upphafi og við blasir að spyrja hann fyrst hvort viðhorf þjóðarinnar til alkóhólisma hafi breyst mikið á þessum þremur áratugum ? " Já , það hefur breyst gríðarlega mikið , " svarar Þórarinn .
" Eftir að Vogur var tekinn í notkun hefur sjúkrahúsið verið táknmynd þess að áfengis- og vímuefnafíkn sé sérstakur sjúkdómur og eigi að vera meðhöndluð í samræmi við það .
Fram að því voru þeir sem stunduðu þessar lækningar sannfærðir um að áfengisfíkn væri einkenni um annað .
Litið var á áfengissýki sem félagslegan vanda og markvisst reynt að stemma stigu við honum með lögum og reglugerðum .
Hlunnindi voru tekin af áfengissjúkum , svo sem umgengnisréttur við börn , til þess að freista þess að leysa vandann .
Það eimir raunar enn eftir af þessu viðhorfi með tilheyrandi kostnaði fyrir lögreglu og ríkið .
Það er blettur á okkar samfélagi .
Það er skelfilegt að beita lögum og félagslegum aðgerðum gegn sjúkdómseinkennum .
" Fíklar hætti neyslunni – Líturðu svo á að afstaða ykkar á Vogi hafi orðið ofan á ? " Ég geri það .
Við erum alla vega á réttri leið .
Við vorum ekki mörg sem komum með þessa sýn inn í landið á sínum tíma og höfum haldið henni á lofti .
Lengst af höfum við verið fjórir læknarnir á Vogi og í kringum tíu hjúkrunarfræðingar og annað eins af sjúkraliðum , auk um tuttugu ráðgjafa .
Þetta fólk hefur lagt mikið á sig .
Annað sem Vogur hefur barist fyrir er að þeir sem haldnir eru áfengisfíkn hætti neyslunni .
Þetta sé ekki undirliggjandi sjúkdómur sem hægt sé að laga með þeim hætti að sjúklingurinn geti framvegis drukkið hóflega .
Í þriðja lagi hefur Vogur sinnt fjölskyldum , það er að segja mökum og börnum drykkjufólks .
Það þekktist ekki áður .
Í fjórða lagi hefur okkur tekist að koma ýmsum hugtökum inn í þjóðfélagsumræðuna , svo sem " meðvirkni " sem allir kunna skil á í dag .
Þegar allt er saman tekið hefur orðið þjóðarvakning á þessum þrjátíu árum .
Það fer ekkert á milli mála .
Vogur er löngu orðinn hluti af þjóðfélaginu og heilbrigðiskerfinu , við erum engar hornkerlingar .
" Fleiri konur en áður – Hefur sjúklingahópurinn breyst mikið á þessum þrjátíu árum ? " Já , mikið .
Það kemur mun veikara fólk til okkar í dag .
Munar þar mest um sprautufíklana með alla fylgikvilla harðrar fíkniefnaneyslu .
Eins kemur eldra fólk í auknum mæli .
Konur fóru líka mjög sjaldan í áfengismeðferð áður en SÁÁ kom til skjalanna .
Voru innan við 10% sjúklinga , samanborið við 30% nú .
" – Hvernig stendur reksturinn ? " Við stöndum á tímamótum .
Það hefur verið átakatími í rúm tuttugu ár í heilbrigðiskerfinu eða eftir að menn komust að þeirri niðurstöðu að þeir gætu ekki látið alla sína peninga í heilbrigðisþjónustu .
Þá var farið að sporna við því með tilheyrandi átökum milli fagfólks og stjórnenda um það hvernig eyða ætti peningunum sem til ráðstöfunar voru .
Í dag eru átökin um allt annað , þau snúast um sjálfa grunnþjónustuna en ekki það að vera fremst í flokki í heiminum á sviði heilbrigðismála .
Átökin eru með öðrum orðum mun alvarlegri en áður .
Stjórnmálamenn virðast ekki alveg skynja þetta .
Vogur er hluti af heilbrigðisþjónustunni , þótt það fari ekki hátt , og til okkar eru gerðar miklar væntingar .
Bæði af sjúklingum og öðrum stofnunum .
" – Hvað þýðir þetta fyrir reksturinn á Vogi ? " Horfurnar með reksturinn á Vogi eru dökkar , svo ég tali bara hreint út .
Útlitið hefur aldrei verið svona svart .
Við stefnum í 181 milljónar króna halla á þessu ári sem er mun meira en áður hefur gerst .
Framlagið frá ríkinu er 529 milljónir , þannig að tapið er hlutfallslega gríðarlega mikið .
Svona getum við ekki haldið áfram og þess vegna þurfum við að grípa til ráðstafana .
Fjárlögin fyrir næsta ár liggja nú fyrir og þar er framlagið til Vogs lækkað um 20 milljónir .
" Ekki að gefast upp – Hvað áttu við með að grípa til ráðstafana ? Draga úr þjónustu ? " Já , við þurfum að draga úr þjónustunni , það blasir við .
Hugsanlega hverfa aftur til ástandsins eins og það var á Vogi fyrir aldamótin , þegar við byggðum við spítalann .
Okkur er enginn annar kostur búinn .
Eftir hrun fórum við bara að vinna meira , eins og aðrir , og vonuðumst til að ástandið myndi lagast .
Höfum haldið uppi ákveðnu þjónustustigi síðan en nú höfum við ekki efni á því lengur .
Hitt er annað mál að við erum ekkert að gefast upp .
Við munum halda áfram að vinna eins og hægt er .
Við erum að byggja við spítalann og þurfum styrk til þess .
Húsinu hefur ekkert verið breytt frá árinu 2000 , þegar byggð var aðstaða fyrir starfsfólk , sem upphaflega gleymdist , og um leið var byggt yfir unglinga sem leita til okkar í auknum mæli .
" – Með hvaða hætti munuð þið draga úr þjónustunni ? " Það liggur ekki fyrir en mér þykir einsýnt að dregið verði almennt úr starfseminni .
Það þýðir að fækka innritunum á spítalannn .
Síðan bíðum við bara átekta og vonum það besta enda bjartsýnir að eðlisfari .
" – Hvað mun innlögnum fækka um mörg prósent ? " Ég skal ekki segja enda of snemmt að tala um hvað verði .
Það er óábyrgt gagnvart okkar sjúklingum .
Við munum áfram sinna okkar skjólstæðingum .
Vonandi komumst við svo að samkomulagi við heilbrigðisráðuneytið .
Það hljóta allir að skilja að þetta kemur niður á einhverjum og oftar en ekki bitnar niðurskurður harðast á þeim sem eru veikastir .
" Mikill stuðningur almennings – Hvað áttu við með samkomulagi við heilbrigðisráðuneytið ? Gerirðu þér vonir um auknar fjárveitingar ? " Við höfum reglulega vakið athygli á þessu vandamáli frá hruni og jafnvel lengur .
Þeim málflutningi hafa stjórnmálamenn iðulega svarað með spuna og jafnvel hálfgerðum skætingi .
Ekki hefur verið vilji til þess að rökræða þessi mál .
Á móti kemur að Vogur hefur alla tíð notið mikils stuðnings meðal almennings til að takast á við þessi mál og þannig getað borgað hallann .
Vonandi verður eitthvað annað uppi á teningnum hjá stjórnvöldum núna .
Allir verða nefnilega að leggjast á árarnar , fagmenn og stjórnmálamenn .
Geri stjórnmálamennirnir það ekki , gerir almenningur það örugglega .
Okkar vandamál verða leyst .
Ég trúi ekki öðru .
" – Það hlýtur að vera hvetjandi að finna fyrir þessum stuðningi úti í þjóðfélaginu ? " Svo sannarlega .
Mér er til efs að nokkur samtök í landinu hafi fengið jafn mikinn fjárhagslegan stuðning gegnum tíðina og SÁÁ .
Jafnt og þétt .
" – Má ekki líta á það sem vond tíðindi fyrir Landspítalann neyðist Vogur til að draga úr sinni þjónustu ? " Klárlega .
Landspítalinn hefur um langt skeið látið okkur um afeitrun áfengis- og vímuefnasjúklinga og ef við getum ekki lengur tekið við öllum sjúklingum hlýtur það að þýða meira álag fyrir Landspítalann , ekki síst bráðavaktina .
Fíklar með sýkingar eða meðvitundarskertir fíklar leita gjarnan þangað , sérstaklega ef ekki er í önnur hús að venda .
Það hljóta allir hugsandi menn að hafa áhyggjur af Landspítalanum við núverandi skilyrði .
Ekki er á vanda hans bætandi .
" – Er að þínu mati hægt að sinna öllum sem eiga við áfengis- og fíkniefnavanda að stríða á Íslandi ? " Já , ég er þeirrar skoðunar .
Og það sem meira er : Það margborgar sig .
Samkvæmt bandarískum rannsóknum græðir samfélagið mun meira á því að senda áfengissjúkling í viðeigandi meðferð heldur en að senda hann í fangelsi , gistiskýli eða heim til sín .
Það rennir stoðum undir það sjónarmið að skynsamlegt sé að færa fjármuni frá löggæslunni og félagslegu þjónustunni yfir til meðferðarstofnana á borð við Vog .
Það myndi strax skila sparnaði .
Því miður deila ekki allir þeirri sýn .
" Áfram Vogur ! SÁÁ byrjar nú með landssöfnunina Áfram Vogur .
Samtökin hafa hafið framkvæmdir á viðbyggingu við sjúkrahúsið Vog , sem mun sinna allra veikustu sjúklingunum .
Ríkið kemur ekki að neinu leyti að fjármögnun þessarar framkvæmdar og því biðlar SÁÁ til fólks um að sýna stuðning sinn í verki .
Símanúmer söfnunarinnar eru sem hér segir : 903-1001 fyrir 1.000 króna styrk , 903-1003 fyrir 3.000 króna styrk og 903-1005 fyrir 5.000 króna styrk .
