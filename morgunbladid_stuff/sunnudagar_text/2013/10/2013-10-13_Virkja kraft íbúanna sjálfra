Húsnæðismál , heilbrigðisþjónusta , samgöngur og íþróttir eru mikilvægustu stoðirnar við eflingu byggðar á Bíldudal .
Þetta kom fram á íbúaþingi sem Byggðastofnun stóð fyrir þar í bæ um síðastliðna helgi .
Mörg mál voru í brennidepli en inntak þeirra allra var hvernig mætti styrkja staðinn .
Tekur til fjögurra staða Íbúaþingið er liður í verkefni á vegum Byggðastofnunar er nefnt hefur verið Brothættar byggðir og tekur til fjögurra byggðarlaga ; það er Raufarhafnar , Bíldudals , Skaftárhrepps og Breiðdalshrepps .
Vinna þessi hófst fyrir ári á Raufarhöfn , en saman starfa Byggðastofnun , sveitarfélag , landshlutasamtök , atvinnuþróunarfélög , Háskólinn á Akureyri og íbúar á hverjum stað .
Meginhugsunin er að fólk ræði saman og finni leiðir .
" Skilaboð íbúa koma að gagni við forgangsröðun aðgerða af hálfu aðstandenda verkefnisins og samtalið virkjar kraft íbúanna sjálfra , " segir í frétt frá Byggðastofnun um þetta verkefni Þar kemur einnig fram að á Bíldudal séu áform um uppbyggingu í tengslum við laxeldi .
Hafi margir einmitt rætt það málefni .
Þá sé engin fiskvinnsla starfrækt í kauptúninu um þessar mundir og voru ræddar ýmsar leiðir til að koma henni á , m.a. með samlagi meðal strandveiðimanna , en margir þeirra gera út frá staðnum .
Þá er hafinn undirbúningur að stofnun handverkshóps , en þar sem hann fengi inni yrði einnig almenn tómstundavinna og sala á varningi .
Nýtt félag um grænu baunirnar Rætt var um bæjarhátíðina Bíldudals grænar baunir sem haldin hefur verið mörg undanfarin ár og unnið sér sess .
Er stefnt að því að stofna nýtt félag um hátíðina , með þátttöku heimamanna og brottfluttra .
Á þinginu urðu til nokkrir vinnu- og Facebook-hópar til að ýta málum áfram og á næstunni stendur til að halda kaffifundi um málefni Bíldudals .
sbs@mbl.is 