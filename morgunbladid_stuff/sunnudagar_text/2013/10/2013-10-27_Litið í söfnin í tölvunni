Á dögunum var ytri vefur hins menningarsögulega gagnasafns Sarps opnaður formlega á vefslóðinni www.sarpur.is .
Eru það umtalsverð tíðindi því þar með hafa allir aðgang að upplýsingum um meira en hálfa milljón muna , ljósmynda , listaverka , örnefna og fleira , frá söfnum landsins .
Aðildasöfnin eru nú fimmtíu talsins , þar á meðal Þjóðminjasafn Íslands , Listasafn Íslands , Minjasafn Reykjavíkur , Mótorhjólasafnið og byggðasöfn víðsvegar um landið .
Áhugasamir grúskarar geta ekki bara skoðað vefinn , heldur eru þeir hvattir til að senda ábendingar um myndir , muni , verklag sem tengist hlutum sem fjallað er um , og annað slíkt .
Þá geta þeir líka pantað ljósmyndir á vefnum .
Sveinbjörg Sveinsdóttir , framkvæmdastjóri rekstrarfélags Sarps , segir það merkileg tímamót að aðgangur hafi verið opnaður að öllum þessum upplýsingum ; í dag séu yfir milljón færslur í Sarpi , þeim fjölgi með hverjum deginum , og hafi almenningur nú aðgang að um helmingi þeirra .
" Það er svo margt þarna inni , myndasöfnin , listasöfnin , örnefni og ótal margt annað , " segir hún .
" Þetta er nútíminn , að allir þessir hlutir séu aðgengilegir almenningi á einum stað .
Mörgum færslnanna fylgir líka áhugavert myndefni að skoða og átta sig á .
" Aðföngin á Sarpi spanna alla Íslandssöguna , frá landnámi til dagsins í dag og gerir öflug leitarvél notendum kleift að leita að því sem vekur áhuga þeirra .
Sarpur er rekinn í tengslum við landskerfi bókasafna og segir Sveinbjörg að það starfræki einnig vefinn Leitir.is sem auðveldi gestum að leita í ólíkum gagnabönkum og vísi þeim leið , meðal annars inn á Sarp .
" Það er ótrúlega margt skemmtilegt og áhugavert að finna á þessum vef , " segir hún og hvetur alla til að athuga hvað má finna í Sarpi .
