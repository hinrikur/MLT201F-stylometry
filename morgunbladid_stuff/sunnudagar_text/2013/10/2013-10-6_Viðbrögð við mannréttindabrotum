Skyldan til að vernda , " ( " Responsibility to protect " ) , var heiti skýrslu sem út kom á vegum Alþjóðanefndarinnar um íhlutun og fullveldi ríkja ( International Commission on Intervention and State Sovereignty ) , sem Kanadastjórn hafði komið á fót í árslok 2001 .
Nefndinni var ætlað að svara spurningum sem Kofi Annan , þáverandi framkvæmdastjóri Sameinuðu þjóðanna , setti fram varðandi rétt og skyldur þjóða að skerast í leikinn þegar mannréttindi eru brotin .
Skýrsluhöfundar komust að þeirri niðurstöðu að ríki ættu að njóta fullveldisréttar innan eigin landamæra , en þau hefðu að sama skapi þær skyldur gagnvart þegnunum að vernda þá fyrir ofríki og ofbeldi .
Gætu ríki ekki eða vildu ekki vernda þegnana færðist ábyrgðin þeim til verndar yfir á alþjóðasamfélagið .
Kofi Annan setti spurningar sínar fram á sama tíma og alþjóðasamfélagið hafði ekkert aðhafst þótt ofbeldi og fjöldamorð víðs vegar um heiminn hefðu verið fyrir allra augum .
Þrátt fyrir góðan ásetning við stofnun Sameinuðu þjóðanna , rétt fyrir miðja síðustu öld , að taka á stríðsglæpum með tilkomu " Sáttmálans um ráðstafanir gegn og refsingar fyrir hópmorð " ( Convention on the Prevention and Punishment of the Crime of Genocide ) , gerðist lengi vel fátt gagnvart stríðsglæpamönnum .
Sameinuðu þjóðirnar reyndust einskis megnugar í meira en hálfa öld og fram undir þennan dag .
Kalda stríðið og samsetning Öryggisráðsins sáu til þess að SÞ fékk sig hvergi hreyft þrátt fyrir hryllilega stríðsglæpi og fjöldamorð , allt í skjóli stórveldanna .
Nú kunna að vera teikn á lofti um að heimurinn kunni að vera að vakna til vitundar um að við verðum að finna leið út úr því öngstræti sem við erum í .
Árásirnar á Írak , Afganistan og Líbýu færðu landsmönnum hvorki frið né mannréttindi og hvað Sýrland áhrærir sjá menn arfleifð stórveldastjórnmála 19. og 20. aldarinnar birtast í varðstöðu Öryggisráðsins um óbreytt ástand .
Aðgerðaleysi er ekki svarið .
Kynþáttastjórnin í Suður-Afríku var felld með baráttu innanlands og jafnframt utanaðkomandi viðskiptabanni og diplómatískum þrýstingi .
Þótt John Kerry , utanríkisráðherra Bandaríkjanna , hafi verið talsmaður hefndarárásar vegna notkunar efnavopna í Sýrlandi talar hann nú um pólitískan þrýsting ( " the power of diplomacy " ) .
Hér kveður við nýjan tón .
Það lofar líka góðu að Obama Bandaríkjaforseti lét af hótunum sínum um árás á Sýrland – a.m.k. um sinn – og ákvað að leita til þings .
Sama gerði David Cameron , forsætisráðherra Bretlands .
Þingið þar sagði nei .
Og það er vaxandi þrýstingur á François Hollande Frakklandsforseta að fara fyrir franska þingið með ákvörðun sína um þátttöku í hernaðaraðgerðum .
Það er til góðs að lýðræðisvæða ákvarðanir um stríð .
Margt hefði farið öðru vísi ef svo hefði verið gert fyrr .
Og það sem meira er : Ríki heims hefðu tekið upp löngu tímabæra umræðu um aðrar leiðir til að vernda mannréttindi en með sprengjuregni .
Ögmundur Jónasson ogmundur@althingi.is 