Í síðustu viku talaði ég um fatastíl Jasmine í nýjustu mynd Woody Allen , Blue Jasmine .
Hvernig búningahönnuðurinn hafi náð að fanga fyrrum lífsstíl Jasmine , sem leikin er af Cate Blanchett , með því að klæða hana í alla þá merkjavöru sem ríkum konum finnst eftirsóttar .
Í kreðsum forríkra kvenna er snobbað fyrir allt öðrum merkjum en hjá okkur venjulegu konunum .
Eitt hrokafullt dæmi er að forríkar konur myndu aldrei láta sjá sig með Marc Jacobs-tösku ...
Sannleikurinn er sá að það sem þú getur keypt í massavís í erlendum stórverslunum þykir ekki sérstaklega spennandi í fyrrnefndum kreðsum .
Allar konur sem hafa farið í bandarískar stórverslanir vita um hvað ég er að tala .
Alla jafna gætir þú líklega keypt fjórar Marc Jacobs-töskur fyrir eina Prada-tösku , en ég get ekki reiknað út hvað þú gætir keypt margar Marc Jacobs-töskur fyrir eina Birkin-tösku frá Hermés .
Árið 1981 lenti forstjóri Hermés , Jean-Louis Dumas , við hliðina á kyntákninu Jane Birkin í flugvél frá París til Lundúna .
Þar kvartaði hún sáran yfir því að hana vantaði smart helgartösku úr leðri sem gæti geymt allar hennar gersemar og kæmi í veg fyrir að hún þyrfti að druslast með tvær töskur .
Þremur árum síðar , 1984 , kom Birkin-taskan á markað og hefur síðan þá þótt með því fínna sem konur geta eignast .
Það er ekkert skrýtið enda er það ekki á færi allra kvenna að eignast slíkan grip .
Fyrir þann tíma var Kelly-taskan frá Hermés , sem nefnd var eftir Grace Kelly , ein af eftirsóttustu töskum veraldar og er enn .
Victoria Beckham á til dæmis eitt stærsta safn af Hermés-töskum sem um getur , bæði með Kelly og Birkin sniði .
Ódýrasta Hermés Birkin-taskan kostar í kringum 900 þúsund krónur .
Allar venjulegar konur myndu líklega frekar fara í jógaferð til Taílands og kaupa sér lítinn gamlan Yaris fyrir afganginn ef þær ættu þessa upphæð í lausu .
Á sama tíma er það grátlegt að krónan leiki okkur svo grátt að Marc Jacobs-taska hérlendis kosti næstum því jafn mikið og Prada-taska í útlöndum .
Það " meikar engan sens " eins og sagt er ...
Vinkona mín var einu sinni á lausu og á því tímabili var þekktur " peningamaður " líka á lausu þannig að þau ákváðu að hittast eins og tíðkast hjá einhleypu fólki .
Hún var 22 ára , lífsglöð og til í allt og fannst gæinn spennandi .
Hún mætti heim til hans í sínu fínasta pússi ef ég þekki hana rétt og þegar þetta atvik var rifjað upp á dögunum fengum við hláturskast .
" Hann benti mér á að kaupa mér nýja handtösku .
Ég benti honum á að það væri góður siður að eiga fyrir hlutunum .
Hann er í dag eignalaus en ég á loksins aðeins betri handtösku , " sagði vinkona mín .
