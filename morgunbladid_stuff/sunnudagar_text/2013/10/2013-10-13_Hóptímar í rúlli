Flestir sem hafa lagt leið sína í íþróttamannvirki á síðustu mánuðum hafa rekið sig á rúllandi íþróttafólk þ.e. einstaklinga sem veltast um á gólfinu með svokallaðar " nuddrúllur " undir sér .
Þessar rúllur hafa dreifst um landið á örskömmum tíma og nú eru meira að segja komnir hóptímar í " hóprúlli " í íslenskum líkamsræktarstöðum .
Vinsældarvísitalan hefur hækkað svo hratt hérlendis að óhætt er að tala um sannkallað nuddrúlluæði .
Í stuttu máli virka rúllurnar líkt og kökukefli sem fletur út hnúta í brauðdegi .
Þær veita vöðvunum nokkurs konar djúpnudd og leysa upp vöðvahnúta .
Þær mýkja og lengja vöðvann , draga úr vöðvaspennu og sársauka ásamt því að brjóta upp örvef og bandvef .
Notkun þeirra er árangursrík leið til að meðhöndla og koma í veg fyrir meiðsli og þær auka jafnframt blóðflæði .
Rúllurnar virka sérstaklega vel gegn svokölluðum álagspunktum ( " trigger points " ) í vöðvum .
Slík meiðsli valda sársauka og stífleika og ef ekkert er að gert getur það leitt til alvarlegri stoðkerfisvandamála .
Það er nefnilega ekki nóg að hita vel upp og teygja í slíkum tilvikum því það veitir ekki beint áreiti á stífa vöðva .
Rúllurnar veita hins vegar þéttan stuðning og brjóta upp álagspunktinn .
Þeir íþróttamenn sem eru virkilega meðvitaðir um líkama sinn eru flestir farnir að nota slíkar rúllur .
Ég mæli eindregið með nuddrúllum fyrir alla , bæði sem hluta af upphitun og einnig eftir æfingu .
Með notkun þeirra má fækka ferðum til nuddara og sjúkraþjálfara og þær eru alltaf til staðar þegar maður þarf á þeim að halda .
Stærsti kosturinn er sá að rúllan rukkar ekki fyrir hverja einustu heimsókn , ólíkt rándýrum sérfræðingum í heilbrigðiskerfinu .
Hægt er að kaupa nuddrúllur í íþróttavöruverslunum víðs vegar um land og þær eru kjörin jólagjöf fyrir íþróttamanninn .
Nokkrar mínútur af rúlli á dag geta haldið þér við svo að skrokkurinn endist í mörg ár í viðbót .
Rúllaðu þér í gang ! Jón Heiðar Gunnarsson 