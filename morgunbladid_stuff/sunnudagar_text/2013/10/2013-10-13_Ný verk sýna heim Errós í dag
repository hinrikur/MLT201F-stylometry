Sýning á nýjum verkum eftir Erró verður opnuð í Hafnarhúsinu í dag , laugardag , klukkan 16 .
Sýningin kallast " Erró : Heimurinn í dag " og á henni getur að líta tæplega sjötíu verk sem listamaðurinn hefur fært Listasafni Reykjavíkur á undanförnum tveimur árum .
Sýningarstjóri er Danielle Kvaran , sem er sérfræðingur í myndlist Errós .
Við opnun sýningarinnar afhendir Erró verðlaunafé og viðurkenningu úr Listasjóði Guðmundu S. Kristinsdóttur til framúrskarandi listakonu .
Sjóðinn stofnaði hann til minningar um frænku sína og er honum ætlað að efla og styrkja listsköpun kvenna .
Erró hefur sýnt Listasafni Reykjavíkur mikinn rausnarskap í gegnum tíðina en allt frá árinu 1989 hefur hann fært safninu yfir 4400 verk sem spanna allan hans æviferil .
Verkin á sýningunni sem opnuð verður í dag eru gerð á ellefu ára tímabili og í tilkynningu frá Listasafninu segir að þar birtist nýr kafli í listsköpun Errós , þar sem hann skapar sína eigin myndrænu veröld með nýjum efnistökum og myndefni .
Að vanda notar hann fjölbreytt efni , aðferðir og tækni við listsköpun sína en verkin eru samklippimyndir , vatnslitamyndir , smeltiverk , málverk og yfirmálað stafrænt prent á striga .
Erró heldur sífellt áfram að gera tilraunir með efni og aðferðir .
Á undanförnum árum hefur hann þannig í auknum mæli unnið með stafræn prent af ólíkum stærðum , þar sem hann kannar nýjar leiðir við að endurnýja málverkið .
Samhliða því heldur hann áfram að þróa áfram eða endurskoða myndbyggingu verka sinna og leikur sér af víðkunnri fagmennsku að því að byggja upp verk þar sem hann ýmist raðar myndum eða myndbrotum , lárétt eða lóðrétt .
Myndefni verkanna tengist oft hugmyndum listamannsins um orku og hvernig hún getur birst sem ofbeldi , náttúruhamfarir , erótík og stríð .
Síðan Hafnarhúsið var opnað árið 2000 sem eitt af listasöfnum borgarinnar hefur Listasafn Reykjavíkur haldið alls þar 24 sýningar á verkum Errós .
