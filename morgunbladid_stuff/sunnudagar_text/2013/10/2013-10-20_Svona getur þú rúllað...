Á þessum árstíma dregur kvenpeningurinn fram ullarkápurnar , hanskana , keipana og allt fíneríið .
Það er eitthvað svo ódýrt og sjoppulegt að vera ekki vel búnar þegar kólnar í veðri .
Auk þess er lítil reisn yfir skjálfandi konum með fjólubláar varir .
Þær verða niðurlútar , hoknar og yfir andlitinu er fastur skelfingarsvipur ...
Á þessum árstíma þurfa konur að eiga almennilegar kápur – ekki brussulegar úlpur .
Allavega ekki til að ganga í svona dagsdaglega .
Þeir sem þekkja mig vel vita að þetta kemur úr hörðustu átt .
Ég er nefnilega stoltur eigandi hnésíðrar dúnkápu með dúnhettu sem ég á það til að bregða mér í þegar enginn sér til .
Þessi kápa er afar fín ef maður nennir ekki úr náttfötunum og þarf nauðsynlega að komast út í sjoppu að kvöldlagi .
Einhvern veginn hefur þetta þróast þannig að ég fer bara í dúnkápuna þegar ég er stödd á botni tilverunnar ...
og er mjög kalt .
Til allrar hamingju fengi kápan aldrei að koma með mér í leikhús eða í boð .
Við betri tilefni dreg ég fram slána úr ELLU sem saumuð er úr baby-camel-hárum .
Konur í slám verða eins og drottningar og þegar ég er komin í slána þarf ég ekkert annað ; engan klút , engan loðfeld og varla tösku .
Á tískuvikunum úti í heimi , sem haldar voru í september og október , sást greinilega hvernig káputískan er að þróast .
Reyndar ekki á tískupöllunum sjálfum heldur á klæðaburði tískusýningargestanna .
Þær sem fá boð á fínustu tískusýningarnar eru konur sem hafa vigt í tískuheiminum og því er ágætt að fylgjast með því hvernig þær klæða sig .
Það brást ekki ; nánast allar voru í kápum í yfirstærð í ljósbleiku , gráu eða svörtu .
Svona beinar ullarkápur eru fullkomnar fyrir þær sem vilja fela vöxtinn en alveg agalegar fyrir þær sem vilja sýna mittið og mjúku lærin .
Það þarf því að vanda valið vel og gæta þess að við verðum ekki eins og sirkustjaldið sem fauk úr Vatnsmýrinni .
Ef það er hægt að setja belti á þessar kápur er það alltaf best svo hægt sé að búa til örlitlar kvenlegar línur sem eru svo fallegar .
Ef það er ekki hægt er ágætt að vera í aðsniðnum fötum innanundir , svörtum vel sniðnum buxum , þunnum ullarpeysum og támjóum skóm .
Þegar þú ert komin í víða kápu er alger óþarfi að vera líka með stóran klút um hálsinn því hann bætir yfirleitt nokkrum kílóum á okkur .
Ég hef ekki enn mætt þeirri konu á minni lífsleið sem langar til að sýnast þyngri en hún er í raun og veru en þessi kona er pottþétt til .
Hún er bara ekki í minni kreðsu ...
martamaria@mbl.is 