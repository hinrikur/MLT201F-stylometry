Það lýsti kannski fullmikilli bjartsýni þegar veðbankar fóru að spá því að Japaninn Haruki Murakami fengi Nóbelsverðlaunin í bókmenntum í ár .
Murakami er einn vinsælasti rithöfundur heims og aðdáendur hans dá hann líkt og væri hann poppstjarna .
Nóbelsverðlaunanefndin hefur ekki verið sérlega iðin við að verðlauna slíka rithöfunda .
Vinsældir Murakami í veðbönkum virðast hafa stafað af óskhyggju fremur en raunsæju mati á möguleikum hans .
Það er alltaf nokkur spenna ríkjandi varðandi Nóbelsverðlaunin í bókmenntum .
Á dagblöðum bíða fjölmiðlamenn til dæmis spenntir eftir tilkynningu um nýjan verðlaunahafa , sem ansi oft er flestum ókunnur .
Oftar en ekki setja menn um spurnarsvip þegar tilkynnt hefur verið um verðlaunahafann , horfa hver á annan og segja : " Hver er það ? " Stundum er einn í hópnum sem hefur lesið eins og eitt verk eftir verðlaunahafann og stundum jafnvel tvö .
Þann dag er hann talinn gáfaðasti maðurinn á vinnustaðnum .
Stundum gerist það þó þegar tilkynnt er um nýjan Nóbelsverðlaunahafa í bókmenntum að allir viðstaddir segja : Bravó ! Það á við nú þegar Alice Munro hlýtur Nóbelsverðlaunin .
Hún hefur náð meistaralegum tökum á því stundum vanmetna formi smásögunni .
Eftir að tilkynnt var að hún hlyti verðlaunin sagði Munro eitthvað á þá leið að smásagnagerð væri ekki bara fikt eða uppkast fyrir skáldsögu , en það viðhorf hefur því miður verið of áberandi .
Vonandi fá þeir sem ekki hafa lesið áhrifamiklar smásögur þessa góða höfundar að kynnast þeim í íslenskri þýðingu innan ekki of langs tíma .
Metnaðarfullir íslenskir bóksalar munu svo sjá til þess að erlendar útgáfur á verkum nýja Nóbelsverðlaunahafans verða á boðstólum .
