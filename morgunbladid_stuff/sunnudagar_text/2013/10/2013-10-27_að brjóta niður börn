Körfuboltaþjálfarinn Kjartan Atli Kjartansson fjallaði í vikunni um hóp fullorðinna einstaklinga sem öskruðu á 11 ára gamalt barn til að trufla það á íþróttakappleik .
Því miður er slík hegðun ekkert einsdæmi og undirritaður heyrir reglulega sögur í svipuðum dúr .
Í upphafi ársins kom t.d. upp mál þar sem foreldri gerði lítið úr 10 ára stúlku fyrir að nota sérstök íþróttagleraugu í handboltaleik .
Þrátt fyrir að flestir hafa vit á því að ganga ekki svona langt þá er gott að rifja upp hvaða hlutverki foreldrar eiga að gegna við íþróttaiðkun barna .
Barnaíþróttir eru skilgreindar fyrir börn 12 ára og yngri .
Það þarf varla að taka fram að það er ekki við hæfi að foreldrar öskri niðrandi athugasemdir til að brjóta niður börn sem eru að taka sín fyrstu skref í heimi íþróttanna .
Hlutverk foreldra er fyrst og fremst að veita barninu nærveru og hvatningu .
Nærvera foreldra er lykilatriði fyrir íþróttaiðkun barna og margir unglingar sem flosna upp úr íþróttastarfi nefna lítinn stuðning foreldra sem ástæðu fyrir brottfalli .
Vellíðan barna á íþróttaæfingum er lykill að árangri , jafnt í íþróttum sem og félagslegum .
Ganga þarf úr skugga um að barninu líði vel , að gleði ráði för og að iðkunin sé byggð á áhuga barnsins .
Foreldar styðja barnið sitt best með því að vera jákvæðir og áhugasamir gagnvart íþróttaiðkun þess og börnin verða að finna fyrir því að þau standi ekki ein .
Spurningar eins og " var gaman ? " er lykilspurning sem allir foreldrar ættu að temja sér .
Spurningar á borð við " skoraðir þú mörk ? " eða " náðirðu að sigra ? " eru ekki uppbyggjandi og ekki til þess fallnar að byggja barnið upp sem iðkanda til frambúðar .
Sigrar og sérstök afrek eru ekki aðalatriðið í íþróttaiðkun barna , þeir þættir koma inn síðar .
Slíkar spurningar geta þvert á móti valdið barninu vanlíðan og sent því röng skilaboð , jafnvel þó að barnið svari slíkum spurningum játandi .
Jón Heiðar Gunnarsson 