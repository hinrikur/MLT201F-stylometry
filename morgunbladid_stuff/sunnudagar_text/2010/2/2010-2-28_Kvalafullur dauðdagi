Sædýragarðurinn SeaWorld í Orlando ætlar ekki að tortíma háhyrningnum Tilikum sem varð þjálfara sínum að bana á sýningu síðastliðinn miðvikudag .
" Hann verður hluti af fjölskyldu okkar um ókomna framtíð , " sagði Chuck Tompkins , yfirþjálfari hjá SeaWorld , við sjónvarpsstöðina CNN en bætti við að starfsreglur yrðu yfirfarnar til að tryggja að harmleikur af þessu tagi endurtæki sig ekki .
Rannsókn á atburðinum stendur enn yfir en svo virðist sem tagl þjálfarans , hinnar fertugu Dawn Brancheau , hafi strokist við trýni dýrsins með þeim afleiðingum að það missti stjórn á sér .
Á augabragði greip háhyrningurinn , sem vegur tólf tonn , í hár Brancheau , frammi fyrir stórum hópi áhorfenda , og steypti henni í vatnið þar sem hún drukknaði .
Brancheau hafði þekkt og unnið með Tilikum , eða Tilly eins og dýrið er jafnan kallað í SeaWorld-garðinum , í sextán ár .
Þau höfðu nýlokið við vel heppnaða æfingu og hún var að knúsa dýrið og kjassa þegar allt fór á versta veg .
" Við héldum að þau væru að leika sér , " segir Wayne Gillespie , sem var á sýningunni ásamt börnum sínum .
" Skyndilega var hún komin á bólakaf með honum .
Við veittum því athygli að bægslagangurinn var meiri en venjulega og vatn gekk yfir bakka laugarinnar .
Einhver sneri sér að okkur og sagði : Þið ættuð að halda fyrir augun á börnunum ! " Þetta er ekki í fyrsta skipti sem Tilikum tengist mannsláti .
Árið 1991 átti hann , ásamt tveimur háhyrnum , þátt í dauða annars þjálfara , Keltie Byrne , sem féll ofan í laug þeirra í Sealand of the Pacific-garðinum í Kanada .
Átta árum síðar , þegar Tilikum var kominn til Orlando , fannst óviðkomandi maður látinn í tanki hans .
Hann hafði brotist inn í sædýragarðinn að næturlagi .
Banamein mannsins var ofkæling en tannaför voru á líkinu .
Vegna stærðar Tilikums og forsögu er þjálfurum hans , 28 að tölu , harðbannað að synda með honum í lauginni í SeaWorld .
Dauði Brancheau er vatn á myllu dýraverndarsinna sem eru andvígir því að stór sædýr á borð við háhyrninga séu fönguð .
" Tilikum er fórnarlamb fjötra sinna ; þeir hafa gert hann vitstola , " hefur breska dagblaðið The Guardian eftir Russ Rector , fyrrverandi höfrungaþjálfara í Bandaríkjunum .
" Væri hann hestur , hundur , björn , köttur eða fíll hefði hann verið aflífaður eftir fyrsta vígið , nú eru þau orðin þrjú .
" Naomi Rose , vísindamaður sem sérhæfir sig í sjávarspendýrum , segir lausnina aftur á móti ekki felast í því að deyða dýrið .
" Það sem gerðist var ekki Tilikum að kenna , ekkert frekar en Dawn Brancheau .
Vandinn liggur í því að nota þessar villtu skepnur sem sýningagripi .
Þetta slys lá í loftinu .
" Verður Tilikum sendur til Íslands ? Tilikum var hnepptur í fjötra um tveggja ára aldurinn í landhelgi Íslands og telst því Íslendingur .
Síðan eru liðnir um þrír áratugir .
Honum var upprunalega haldið í sædýragarði í Kanada en hefur verið í Orlando frá árinu 1992 .
Háhyrningar ná að hámarki 50-60 ára aldri en hyrnurnar geta orðið allt að níræðar .
Hávær umræða er uppi í Bandaríkjunum og víðar þessa dagana um það hvort frelsa eigi háhyrninga í sædýragörðum en fyrir tveimur mánuðum dó annar háhyrningaþjálfari , Alexis Martínez , í Loro Parque-dýragarðinum á Tenerife .
Ein tillagan sem komið hefur fram er að senda Tilikum í kjölfar Keikós heim til Íslands .
Eins og menn muna var Keikó um skeið í aðlögun í Klettsvík í Vestmannaeyjum áður en honum var sleppt lausum .
Hann spjaraði sig um tíma en bar beinin einn og yfirgefinn í norskum firði árið 2003 .
Dýraverndunarsinnar gjalda varhug við hugmyndinni , hafa efasemdir um að Tilikum myndi spjara sig í villtu umhverfi eftir svona langan tíma í haldi .
Líka má velta fyrir sér hvort íslensk stjórnvöld kæri sig um að taka við meintum fjöldamorðingja .
