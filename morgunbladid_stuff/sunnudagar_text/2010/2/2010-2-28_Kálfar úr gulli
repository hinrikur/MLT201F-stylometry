Skömmu eftir að Sir Alex Ferguson tók við stjórnvelinum hjá Manchester United af Ron Atkinson síðla árs 1986 kallaði hann Eric Harrison , knattspyrnustjóra ungmennaliðs félagsins , inn á skrifstofu til sín .
Erindið var að krefja hann um fleiri góða leikmenn .
" Hvað áttu við ? " spurði Harrison , sem var eldri en tvævetur í faginu , og benti á Norman Whiteside , Mark Hughes , Graeme Hogg og Clayton Blackmore .
" Það er ekki nóg .
Við þurfum fleiri , " svaraði Sir Alex .
" Ekkert mál , lagsi .
Við skulum gera með okkur samkomulag , " sagði Harrison .
" Útvegir þú mér meiri efnivið skal ég skila fleiri mönnum upp í aðalliðið .
" Þeir tókust í hendur .
Sir Alex stóð við sitt , hann efldi " njósnir " Manchester United til muna og Harrison fékk efniviðinn sem hann óskaði eftir .
Sá síðarnefndi lét ekki segja sér það tvisvar , skilaði fræknustu kynslóð ungmenna sem um getur í sögu ensku knattspyrnunnar .
Gildir þá einu hvort horft er til endingar eða árangurs .
Fyrsta afrek þessarar vösku sveitar var að skila Manchester United ungmennabikarnum vorið 1992 .
Piltarnir lögðu þá jafnaldra sína hjá Crystal Palace í tveimur leikjum , 3:1 og 3:2 .
Í fyrri leiknum , sem fram fór á Selhurst Park , gerðu miðvellingar United gæfumuninn , Nicky Butt skoraði í tvígang og David Beckham einu sinni .
Í seinni leiknum , að viðstöddum fjórtán þúsund áhorfendum á Old Trafford , önnuðust Ben Thornley , Simon Davies og Colin McKee markaskorun en maður leiksins var á hinn bóginn Ryan nokkur Giggs .
Hann hafði um þær mundir unnið sér fast sæti í aðalliði United en fékk góðfúslegt leyfi hjá Sir Alex til að sletta úr klaufunum með uppeldisbræðrum sínum .
32 meistaratitlar Óvenju margir úr þessu frækna liði komust í fremstu röð , ekki bara í Englandi , heldur í heiminum öllum , og allmargir þeirra eru ennþá að , tæpum átján árum síðar .
Samtals hafa þeir leikið 429 landsleiki fyrir hönd þjóða sinna og unnið hvorki fleiri né færri en 32 meistaratitla , 31 í Englandi og einn á Spáni .
Fjórir leikmenn bera höfuð og herðar yfir aðra í þessu liði , Gary Neville , David Beckham , Nicky Butt og Ryan Giggs .
Ekki þarf að hafa mörg orð um útherjann Ryan Giggs ( f. 1973 ) .
Hann er sigursælasti leikmaður allra tíma í ensku knattspyrnunni , vann á liðnu ári sinn ellefta meistaratitil .
Ólíklegt er að það afrek verði nokkru sinni jafnað .
Það er raunar svigrúm fyrir Giggs að bæta á sig blómum en hann er sem kunnugt er ennþá í fullu fjöri með Manchester United .
Enginn maður hefur leikið fleiri leiki fyrir félagið , 828 að tölu .
Giggs lék 64 landsleiki fyrir Wales , þann síðasta árið 2007 .
Bakvörðurinn Gary Neville ( f. 1975 ) er einnig ennþá hjá United enda þótt dregið hafi úr hlutverki hans með árunum , m.a. vegna þrálátra meiðsla .
Hann hefur leikið 587 leiki fyrir félagið og unnið átta meistaratitla .
Neville á að baki 85 landsleiki fyrir England .
Þess má geta að hann lék stöðu miðvarðar í ungmennaliðinu .
Yfir eitt hundrað landsleikir Miðvellinginn David Beckham ( f. 1975 ) þarf ekki að kynna .
Hann er sennilega frægasti knattspyrnumaður sem uppi hefur verið enda þótt sú frægð tengist fleiru en fótmenntum .
Hann lék 399 leiki fyrir United á árunum 1994 til 2003 og hampaði meistarabikarnum sex sinnum .
Beckham varð einnig meistari á Spáni með Real Madrid árið 2007 .
Hann er nú á mála hjá Los Angeles Galaxy í Bandaríkjunum en er þessa dagana í láni hjá AC Milan á Ítalíu .
Beckham er annar leikjahæsti landsliðsmaður Englands frá upphafi með 115 leiki .
Miðvellingurinn Nicky Butt ( f. 1975 ) hefur kannski ekki sömu hæfileikana og félagar hans þrír en hann á eigi að síður farsælan feril að baki .
Hann lék 440 leiki fyrir United á árunum 1993 til 2004 og vann sex meistaratitla .
Butt leikur nú með toppliði Newcastle United í ensku B-deildinni .
Hann varði heiður Englands 39 sinnum .
Fjórmenningarnir voru allir í sigurliði Manchester United í Meistaradeild Evrópu árið 1999 .
Þrír aðrir leikmenn úr ungmennabikarsliðinu 1992 hafa leikið landsleiki fyrir hönd þjóða sinna .
Enginn þeirra náði þó að festa sig í sessi hjá Manchester United .
Fór í skiptum fyrir Cole Fyrstan skal nefna útherjann Keith Gillespie ( f. 1975 ) sem lék hvorki fleiri né færri en 85 landsleiki fyrir Norður-Írland .
Þann síðasta árið 2008 .
Gillespie var mikið efni og ósjaldan nefndur í sömu andrá og Beckham og Giggs þegar hann knúði þéttingsfast á dyr aðalliðs United snemma á tíunda áratugnum .
Eftir aðeins níu leiki ákvað Sir Alex Ferguson hins vegar að skipta við Newcastle United á honum og miðherjanum Andrew Cole árið 1995 .
Gillespie lék í þrjú ár þar nyrðra við ágætan orðstír og þar á eftir var hann í fimm ár hjá Blackburn Rovers .
Á heildina litið náði hann þó aldrei að standa fyllilega undir væntingum .
Þrálát meiðsli höfðu þar talsvert að segja .
Gillespie hefur komið víða við undanfarin sjö ár en leikur nú með Glentoran á Írlandi .
Næst skal kynntur til sögunnar miðvellingurinn Robbie Savage ( f. 1974 ) .
Honum tókst aldrei að brjótast inn í aðallið Manchester United en lék eigi að síður um árabil í úrvalsdeildinni , lengst af með Leicester City , Birmingham City og Blackburn Rovers .
Savage er sparkelskum ógleymanlegur vegna tápmikils leikstíls .
Hann lék 39 landsleiki fyrir Wales á tíu ára tímabili .
Savage er enn að , er nú fyrirliði Derby County í B-deildinni .
Hvort sem menn trúa því eður ei var kappinn miðherji á United-árum sínum .
Enn einn miðvellingurinn , Simon Davies ( f. 1974 ) , er einnig skilgreindur sem landsliðsmaður enda þótt hann næði ekki að leika nema einn leik fyrir hönd Wales .
Hann lék ellefu leiki með aðalliði Manchester United á árunum 1994-97 en var síðan dæmdur til ævilangrar vistar í neðri deildum .
Davies kom víða við á ferlinum en flesta leiki lék hann fyrir velska félagið Bangor City , 76 talsins .
Hann er nú unglingaþjálfari hjá Chester City .
Þurfti að hætta 24 ára Óheppnasti leikmaðurinn í sigurliði Manchester United í ungmennabikarnum 1992 hlýtur að vera miðvörðurinn Chris Casper ( f. 1975 ) .
Hann lék með yngri landsliðum Englands og var spáð glæstum frama .
Casper náði þó aðeins að leika tvívegis fyrir Manchester United en var í þrígang lánaður til liða í neðri deildum .
Hann var loks seldur til eins þeirra , Reading , árið 1998 .
Eftir aðeins 39 leiki tvífótbrotnaði Casper í leik með Reading veturinn 1999-2000 og gat ekki leikið knattspyrnu aftur .
Kappinn var þó ekki af baki dottinn og árið 2006 var hann ráðinn knattspyrnustjóri D-deildarliðs Bury .
Hann stýrði liðinu í 113 leikjum áður en honum var sagt upp störfum í janúar 2008 .
Casper er nú aðstoðarknattspyrnustjóri Grimsby Town .
Annar leikmaður sem veltir því vísast reglulega fyrir sér hvað hefði getað orðið er útherjinn Ben Thornley ( f. 1975 ) .
Hann lék níu leiki fyrir United og þótti eiga raunhæfa möguleika á að festa sig í sessi á Old Trafford .
Sá draumur rann út í sandinn þegar Thornley sleit krossband í hné í leik með varaliðinu árið 1994 .
Hann var meira en ár að ná sér og varð aldrei samur maður .
Thornley lék um tíma með Hudderfield Town og Aberdeen í Skotlandi en frá árinu 2002 hefur hann þvælst um í neðri deildum og utan deilda .
Hann leikur nú með utandeildarfélaginu Witton Albion ásamt bróður sínum , Rod , sem er á launaskrá hjá Manchester United sem nuddari .
Skákaði ekki Schmeichel Markvörður liðsins , Kevin Pilkington ( f. 1974 ) , fékk að spreyta sig sex sinnum með aðalliði United á árunum 1992 til 1998 en var býsna fjarri því að velgja Peter gamla Schmeichel undir uggum .
Pilkington hefur reynst bærilegur neðrideildamaður , lengst af með Mansfield Town og Notts County .
Hann er nú í láni hjá Luton Town .
Hægri-bakvörðurinn John O ' Kane ( f. 1974 ) náði að leika tvo leiki fyrir United áður en hann var seldur .
Hann fékk tækifæri hjá bæði Everton og Bolton Wanderers en náði að hasla sér völl á hvorugum staðnum .
O ' Kane lauk ferlinum hjá utandeildaliðinu Hyde United árið 2006 .
Vinstri-bakvörðurinn George Switzer ( f. 1973 ) átti ennþá ómerkilegri feril .
Eftir stutta viðkomu hjá Darlington lá leið hans til Hyde United .
Þar var kappinn í sex ár .
Switzer er enn á ferðinni , leikur nú með hinu fornfræga utandeildaliði Irlam .
Miðherjinn Colin McKee ( f. 1973 ) lék einn leik fyrir United áður en hann sneri heim til Skotlands .
Hann spilaði 76 leiki fyrir Kilmarnock á árunum 1994-97 en var þá látinn fara .
Brösuglega gekk að finna nýtt félag og McKee lagði skóna á hilluna árið 2001 .
Engum sögum fer af sparkiðkun tveggja varamanna , Joes Roberts og Leonards Taylors , eftir að þeir yfirgáfu Manchester United .
Smávaxinn og veikburða Glöggir lesendur hafa eflaust löngu áttað sig á því að hér vantar eitt mikilvægt nafn : Paul Scholes ( f. 1974 ) .
Hann var á mála hjá Manchester United á þessum tíma en komst hreinlega ekki í liðið .
Skýringin var skortur á líkamlegu atgervi .
Scholes var smávaxinn og veikburða , auk þess sem asmi gerði honum lífið leitt .
Raunar höfðu fáir trú á því að hann yrði nokkurn tíma atvinnumaður í faginu .
Annað kom á daginn .
Enn og aftur sá Sir Alex það sem aðrir sjá ekki .
Ekki fölnar afrekaskrá liðsmanna sé Scholes tekinn með .
Hann hefur leikið 632 leiki fyrir Rauðu djöflana og níu sinnum verið í meistaraliði .
Scholes skrýddist enska landsliðsbúningnum 66 sinnum áður en hann hætti að gefa kost á sér árið 2004 , alltof snemma að flestra mati .
Manchester United lék aftur til úrslita um ungmennabikarinn árið eftir en áþekkt lið ( með Scholes innanborðs ) tapaði illa fyrir Leeds United , 4:1 samtals .
Harrison og lærisveinar hans endurheimtu bikarinn hins vegar vorið 1995 .
Þá voru í liðinu menn á borð við Phil Neville , Ronnie Wallwork , Michael Clegg og Terry Cooke .
Ekkert félag unnið oftar Eric Harrison lét af störfum sem knattspyrnustjóri ungmennaliðs Manchester United fyrir um áratug en er enn á launaskrá hjá félaginu sem ráðgjafi .
Hann varð 72 ára fyrr í þessum mánuði .
Ekkert félag hefur unnið ungmennabikarinn oftar en Manchester United , níu sinnum .
Þar af fimm fyrstu árin 1953-57 þegar Duncan Edwards og hin " Börnin hans Busbys " léku lausum hala um grundir .
Síðast vann félagið bikarinn árið 2003 .
Þá voru í liðinu sjö menn sem nú leika í úrvalsdeildinni .
Það vekur hins vegar athygli að aðeins einn þeirra er ennþá samningsbundinn United , varamarkvörðurinn Tom Heaton .
Hinir eru Phil Bardsley og Kieran Richardson ( Sunderland ) ; David Jones og Sylvan Ebanks-Blake ( Wolves ) ; Paul McShane ( Hull ) og Chris Eagles ( Burnley ) .
Það undirstrikar styrk Beckhams , Giggs og félaga .
Aðrir hópar afreksmanna Enginn hópur sparkenda sem ólst upp saman kemst með tærnar þar sem ' 92-kynslóðin hjá Manchester United hefur hælana .
Það er þó ástæða til að geta þriggja öflugra hópa .
Akademían hjá Arsenal var óvenju afkastamikil snemma á níunda áratugnum og skilaði þá m.a. sex leikmönnum sem urðu landsliðsmenn , Tony Adams , David Rocastle , Michael Thomas , Martin Keown og Paul Merson ( allir England ) og Niall Quinn ( Írland ) .
Þeir fæddust allir á árunum 1966-68 , léku samtals 238 landsleiki og unnu á heildina litið þrettán meistaratitla með Arsenal .
West Ham United er fræg uppeldisstöð fyrir unga sparkendur .
Fyrir um áratug komu þar fram á sjónarsviðið með skömmu millibili fimm leikmenn sem allir eru landsliðsmenn í dag , Rio Ferdinand og Frank Lampard ( f. 1978 ) , Joe Cole og Michael Carrick ( f. 1981 ) og Jermain Defoe ( f. 1982 ) .
Samtals hafa þeir leikið 263 leiki fyrir England og unnið ellefu meistaratitla – engan þeirra með West Ham .
Þess má geta að Cole og Carrick voru báðir í liði West Ham sem vann ungmennabikarinn árið 1999 , ásamt Richard Garcia , ástralska landsliðsmanninum hjá Hull City og Adam Newton , sem nú leikur með Luton Town , en hann á að baki fjóra landsleiki fyrir Saint Kitts og Nevis .
Við þetta má bæta að í sigurliði Leeds United í ungmennabikarnum vorið 1997 voru sjö leikmenn sem síðar áttu eftir að leika landsleiki , Paul Robinson , Jonathan Woodgate og Alan Smith ( England ) ; Alan Maybury og Stephen McPhail ( Írland ) ; Matt Jones ( Wales ) og Harry Kewell ( Ástralía ) .
Aðeins einn þeirra hefur á hinn bóginn orðið enskur meistari , Smith með Manchester United 2006-07 .
" Maður vinnur aldrei neitt með ungmennum " Ýmsir héldu að Sir Alex Ferguson væri genginn af göflunum þegar hann seldi þrjá af lykilmönnum Manchester United sumarið 1995 , Mark Hughes , Paul Ince og Andrei Kanchelskis , til að rýma til fyrir ungmennum .
United hafði tapað Englandsmeistaratitlinum til Blackburn Rovers um vorið og stuðningsmennirnir gerðu fastlega ráð fyrir að valmenni myndu streyma inn en ekki út úr Leikhúsi draumanna .
Ekki byrjaði sparktíðin heldur gæfulega , United lá 1:3 á Villa Park .
Það var þá sem hinn virti sparkskýrandi Alan Hansen , fyrrverandi fyrirliði Liverpool , mælti þau fleygu orð : " Maður vinnur aldrei neitt með ungmennum .
" Newcastle United reykspólaði af stað þetta haust og hafði þegar mest var fjórtán stiga forskot á hið unga lið Manchester United , meðalaldurinn var 24 ár .
Smám saman óx ungu mönnunum þó ásmegin og á endanum stóðu þeir uppi sem meistarar .
Ekki nóg með það , United lagði Liverpool í úrslitaleiknum um bikarinn líka .
Ýmsir tala um þrennuna 1999 sem mesta afrek Sir Alex .
Þessi árangur var hreint ekki síðri .
Átta úr ungmennaliðinu 1992 komu við sögu meistaraliðs United veturinn 1995-96 .
Gary Neville , Nicky Butt , David Beckham og Ryan Giggs léku allir stórt hlutverk og John O ' Kane , Ben Thornley , Simon Davies og Kevin Pilkington fengu allir að spreyta sig lítillega .
Einnig komu tveir aðrir leikmenn úr akademíu félagsins töluvert við sögu , Phil Neville og Paul Scholes og sá þriðji , Terry Cooke , lék fjóra leiki .
Þá var í liði United þennan vetur Lee nokkur Sharpe , sem kom barnungur til félagsins frá Torquay United .
Hann skaut síðar upp kollinum suður með sjó .
