Vikan hefur liðið frekar hægt , " segir Hrafnhildur Ósk Skúladóttir , stórskytta úr Val , hlæjandi , þegar tveir sólarhringar eru í úrslitaleikinn gegn Fram í Eimskipsbikarnum í Laugardalshöllinni í dag , laugardag , kl. 13:30 .
" Spennan er að verða ansi mikil .
Ég er búin að vera með hugann við leikinn alla vikuna .
" Hrafnhildur er margreynd , lék meðal annars um sex ára skeið sem atvinnumaður í Danmörku , en segir fiðringinn aldrei fara úr maganum fyrir stórleiki af þessu tagi .
Undirbúningur Valsliðsins hefur verið með hefðbundnu sniði í vikunni enda margar " hjátrúarkerlingar " í liðinu .
" Við eigum venjulega frí á miðvikudögum en Stefán Arnarsson þjálfari spurði hvort til greina kæmi að sleppa honum að þessu sinni .
Okkur fannst það ómögulegt , við erum svo hjátrúarfullar , " segir Hrafnhildur og hlær .
Hún viðurkennir að hún sé slæm í þessum efnum en fullyrðir að Brynja Steinsen sé ennþá verri .
Oft er fjör á æfingum í Vodafone-höllinni en samtals eiga stelpurnar í Valsliðinu ellefu börn sem þær taka gjarnan með sér á æfingar .
" Við erum með barnapössun tvisvar í viku en ef það klikkar þá hafa þær sem eru meiddar tekið að sér að líta eftir börnunum á meðan hinar einbeita sér að æfingunni .
Það er svona að vera með eldgamlar múttur í liðinu .
" Stelpurnar í Val efndu til " átkvölds " á fimmtudagskvöldið , eins og þær gera reglulega til að efla liðsandann .
Eldri stelpurnar komu með matinn en þær yngri með eftirréttinn .
" Þetta eru æðisleg kvöld .
Þú ættir bara að sjá hlaðborðið ! " Blaðamaður lætur sig dreyma .
Hrafnhildur segir enga ástæðu til að breyta mataræðinu fyrir bikarúrslitaleik .
" Hamingjan sanna .
Líkaminn fær sjokk fái hann ekki súkkulaðið sitt , " segir hún hlæjandi .
Dekurkvöld í Baðstofunni Karen Knútsdóttir , leikstjórnandi Fram , segir leikinn um helgina án efa þann stærsta á sínum ferli til þessa , en hún varð tvítug fyrr í mánuðinum .
" Ég get ekki neitað því að ég er orðin mjög spennt , " sagði hún síðdegis á fimmtudaginn .
Hún segir Einar Jónsson þjálfara hafa lagt áherslu á að breyta lítið út af venjunni í vikunni en þó hafi stelpurnar fengið að skella sér í Baðstofuna á þriðjudagskvöldið .
" Það var ekki amalegt að láta dekra við sig þar .
" Liðið æfir fimm til sex sinnum í viku , auk þess að lyfta tvisvar til þrisvar sinnum .
Framliðið er ungt að árum og Karen segir liðsandann afskaplega góðan .
" Við þekkjumst flestar mjög vel og hittumst mikið utan æfinga .
Það er virkilega góður andi í þessum samstillta hópi .
" Karen á ekki langt að sækja handboltaáhugann en hún er dóttir Knúts G. Haukssonar , formanns Handknattleikssambands Íslands .
Hún byrjaði að æfa sex ára gömul og hefur hvergi slegið af síðan .
" Handbolti er stór þáttur í mínu lífi , ég geri lítið annað en æfa , læra , sofa og borða , " segir hún hlæjandi .
" En ég sé ekki eftir einni einustu mínútu sem hefur farið í þetta .
Þetta er frábær félagsskapur og flestar mínar bestu vinkonur eru í handbolta .
" Hún stefnir á atvinnumennsku með tímanum , vonandi í Danmörku eða Noregi .
" Fyrst ætla ég samt að klára stúdentinn frá Verzló í vor .
Það er best að fara ekki fram úr sér .
" Karen fær mikla hvatningu frá foreldrum sínum , sem mæta á alla leiki sem hún spilar , systkinum og vinum og segir að allir sem vettlingi geta valdið verði í Höllinni um helgina til að hvetja hana til dáða .
" Það verður öllum ráðum beitt til að fylla stúkuna , " segir hún og hlær .
Við höfum skyggnst í svipinn inn í líf Hrafnhildar Óskar Skúladóttur og Karenar Knútsdóttur .
Ekkert er eftir nema stóra spurningin : Hvernig fer leikurinn ? " Við erum ósigraðar í vetur og ætlum ekki að breyta því , " segir Hrafnhildur ákveðin .
" Við gerum okkur hins vegar fulla grein fyrir því að Fram er með gott lið og dagsformið kemur væntanlega til með að ráða úrslitum .
" " Þetta verður hörkuleikur tveggja áþekkra liða sem eru þekkt fyrir að leika hraðan og skemmtilegan handbolta , " segir Karen .
" Og ég vona að við vinnum .
" Hún veit mætavel að Valsliðið er sterkt en bendir á , að allt geti gerst í bikarleikjum .
" Við getum unnið þær á góðum degi .
" 