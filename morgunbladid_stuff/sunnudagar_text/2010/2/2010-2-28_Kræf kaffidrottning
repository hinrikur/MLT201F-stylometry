Oft er flagð undir fögru skinni , segir máltækið .
Það sannaðist enn og aftur í vikunni þegar Alþjóðalögreglan gaf út handtökuskipun á hendur þrítugri nærfatafyrirsætu , Angie Sanselmente Valencia , sem grunuð er um að vera potturinn og pannan í einum víðtækasta eiturlyfjasmyglhring heims .
Valencia er grunuð um að smygla kókaíni frá Suður-Ameríku til Evrópu gegnum Mexíkó og gerir lögregla því skóna að hún fái aðeins gullfallegar fyrirsætur til að vinna fyrir sig .
Mögulega vegna þess að tollverðir séu ólíklegir til að þreifa á þeim .
Breska blaðið Daily Mail hefur heimildir fyrir því að Valencia borgi burðardýrum sínum ríflega þrjú þúsund sterlingspund fyrir skiptið og að eitt þeirra hafi farið í loftið á sólarhringsfresti með kókaín í fórum sínum .
Lögregla komst á snoðir um málið þegar eitt burðardýranna , 21 árs gömul stúlka , var gripið glóðvolgt með 55 kíló af kókaíni á Ezeiza-flugvellinum í Buenos Aires í desember síðastliðnum .
Fljótlega losnaði um málbeinið í stúlkunni og í kjölfarið voru þrír aðilar til viðbótar færðir í járn .
Að sögn argentínska dagblaðsins La Nación gerði stúlkan enga tilraun til að fela efnið í skjóðu sinni enda hafði hún verið fullvissuð um að enginn myndi kássast upp á hana á flugvellinum .
Lögregla rannsakar nú hvort Valencia eigi samstarfsmenn á téðum flugvelli .
Valencia er hálfgerð huldukona .
Fyrir liggur að hún fæddist í Kólumbíu og var kjörin " Kaffidrottning " landsins árið 2000 .
Talið er að hún hafi um tíma slegið sér upp með mexíkóskum eiturlyfjabarón sem þekktur er undir nafninu " Ófreskjan " í undirheimunum þar syðra .
Þau ku hafa skilið um síðustu áramót , þegar Valencia á að hafa ákveðið að setja eigin smyglhring á laggirnar .
Heimildir herma að hún stýri aðgerðum frá Argentínu en Valencia fer , eðli málsins samkvæmt , huldu höfði um þessar mundir .
Síðast spurðist til hennar á hóteli í Buenos Aires .
Með í för þegar Valencia kom til Argentínu var heittelskaður smáhundur og reyndi lögregla að rekja slóðina gegnum heimilisfangið sem skepnan var skráð á .
Það reyndist vera yfirgefin vöruskemma .
