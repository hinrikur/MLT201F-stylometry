Læknirinn , meinafræðingurinn í glæparannsóknum hjá CNN , Kay Scarpetta , er vinsælasta hugarsmíð metsöluhöfundarins Patriciu Cornwell og nýtur þessi höfuðsmíð skáldkonunnar mikilla vinsælda í flestum þjóðlöndum .
Bækurnar um lækninn eru orðnar einar 17 og láta engan bilbug á sér finna í sölutölum .
Hollywood hefur barist í tvo áratugi að fá keyptan kvikmyndarétt bókanna af frú Cornwell og eytt himinháum upphæðum í undirbúningsvinnuna , en jafnan án árangurs til þessa .
Cornwell hefur ekki samþykkt verðandi Scarpetta-kandídata á borð við Demi Moore og Kristin Scott Thomas , frekar en leikstjórana Antoniu Bird og Joel Schumacher .
Cornwell hefur látið hafa eftir sér að það sé erfitt að koma á hana böndum , Scarpetta sé daðrari , næsta áhugalaus um hjónaband .
En nú er björninn loksins unninn og beitan ekki af verri endanum , eða kyntröllið Angelina Jolie .
Fox 2000 , eitt af deildum 20th Century Fox , náði að sannfæra bæði stórstjörnuna og síðan metsöluhöfundinn um að þarna væri Scarpetta lifandi komin í tignarlegum og þrautþjálfuðum líkama Jolie , sem hefur staðið sig vel í hasarmyndum á borð við Mr and Mrs Smith , Wanted og myndunum um Lauru Croft .
Fyrirtækið ætlar að hefja kvikmyndabálkinn um dr. Scarpetta á glænýrri bók sem er ekki komin út á prenti .
Fox hyggst hefja tökur í haust og verður kvikmyndagerðin unnin af írska handritshöfundinum Kerry Williamson , en ekki skáldkonunni sjálfri , sem segir að fundur sem hún átti með Jolie hafi gert útslagið um söluna á kvikmyndaréttinum .
Hún valdi einnig hina lítt þekktu Williamson , tók hana fram yfir mörg mun þekktari nöfn .
Með því að byrja kvikmyndabálkinn á glænýrri bók gefst Fox tækifæri til að uppfæra allar eldri bækur til samtímans , en margvísleg tækni og aðferðir í fyrstu bókunum eru löngu úreltar .
Cornwell heldur samt rétti til samþykkja allar breytingar sem gerðar verða á bókaflokknum og stóð hún í löngu og ströngu samningaferli við kvikmyndaverið áður en skrifað var undir .
Cornwell reyndi að selja Hollywood fyrstu bókina árið 1990 fyrir vesæla 10.000 dali , og gerði það sem hún gat til að fá Jodie Foster til að taka að sér hlutverk Scarpetta .
Síðla á 10. áratugnum reyndi hún að aðlaga sömu bók kvikmyndaforminu , en það gekk ekki upp .
Sony keypti réttinn árið 2000 fyrir 5 milljónir dala og fékk þá Robert Rodat og Stephen Schiff , til að sjá um handritið en þær áætlanir sigldu í strand .
Þeir eru sárafáir höfundarnir sem hafa átt bækur í efsta sæti metsölulistanna sem aldrei hafa verið kvikmyndaðar , en Cornwell lét ekki hugfallast .
Hún hafði samband við umboðsmann Jolie og eftir talsvert þóf og málmiðlanir voru báðar harðánægðar með sinn hlut .
