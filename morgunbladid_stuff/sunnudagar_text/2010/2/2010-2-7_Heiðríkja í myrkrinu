Lokatónleikar Myrkra músíkdaga hófust á litríku verki eftir Markus Zahnhausen , Sakura sem Sigrún Eðvaldsdóttir fiðluleikari flutti með glæsilegum tilþrifum .
Tónlistin var skemmtileg blanda af virtúósagöldrum og japanskri þjóðlagahefð ; þetta var frábær byrjun á tónleikunum .
Nokkuð síðri var Bildnis , ( Portrett ) , fyrir einleiksselló eftir sama tónskáld .
Það var vissulega fallega ljóðrænt , en vandamálið var að sellóleikarinn , Sigurgeir Agnarsson , átti að syngja um leið og hann spilaði .
Sigurgeir er einstakur sellóleikari , en hann er ekki söngvari .
Söngurinn var ámátlegur og veiklulegur og skemmdi heildarmyndina .
Tvær tónsmíðar eftir þá Atla Heimi Sveinsson og Þorkel Sigurbjörnsson heyrðust í fyrsta sinn á tónleikunum .
Þær voru báðar fyrir blokkflautu og leiknar af Zahnhausen , sem ekki aðeins er tónskáld .
Verk Þorkels , For Markus , átti greinilega að vera fyndið , en var það ekki nema kannski í lokin , þegar áheyrendur flissuðu nokkuð áberandi .
Það veltist samt enginn um af hlátri .
Atli Heimir átti mun einlægari tónlist , Og hafið kastaði nóttum á land .
Titillinn er fenginn úr ljóði eftir Paul Celan ; tónlistin var fallega innhverf , samspil áleitinna tónahendinga og þagna sem skapaði heillandi andrúmsloft .
Zahnhausen lék það líka af mikilli tilfinningu .
Tónleikarnir voru býsna efnismiklir og hér er ekki pláss til að gera grein fyrir öllu sem bar fyrir eyru .
Sumum verkunum var ekki gerður neinn greiði með því að troða þeim að á eftir öðrum krefjandi tónsmíðum .
Hinn voldugi strengjakvartett nr. 3 eftir John Pickard naut sín t.d. ekki sem síðasta atriði fyrir hlé , þrátt fyrir góðan leik Helgu Þórarinsdóttur og Zbigniew Dubik , auk þeirra Sigrúnar og Sigurgeirs .
Maður hefur ekki lyst á nautasteik eftir að vera búinn að borða áður kjúkling , kótelettur og kartöflukarrí .
Ein allrabesta tónsmíðin á tónleikunum var String Q – Mozaik IV eftir Kjartan Ólafsson .
Grunnhugmyndirnar voru eldgamlar tónhendingar , sem voru unnar og þróaðar með nútímaaðferðum .
Tónlistin var einstaklega falleg , það var einhver heiðríkja yfir henni sem erfitt er að lýsa með orðum .
Maður getur auðvitað sagt að mismunandi hliðar og kaflar verksins hafi verið í góðu jafnvægi , að innra samræmi þess hafi verið sterkt og sannfærandi .
Sem er rétt , en tónlistin var bara meira en það .
Þetta var án efa eitt besta verk Kjartans og verulega tilkomumikill endir Myrkra músíkdaga .
Jónas Sen 