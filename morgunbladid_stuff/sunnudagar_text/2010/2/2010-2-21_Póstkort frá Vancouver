Í dag eru margra augu á Vancouver , borginni fögru á vesturströnd Kanada þar sem vetrarólympíuleikarnir standa yfir .
Vancouver er ekki bara fjölmennasta borg sem nokkurn tíma hefur haldið vetrarólympíuleika ( 578.000 í borginni sjálfri , 2,1 milljón á Stór-Vancouversvæðinu ) , heldur einnig sú hlýjasta ; meðalhiti í febrúar er rétt tæpar fimm gráður .
Þetta milda veður hefur valdið undirbúningsnefnd leikanna töluverðum hrellingum enda hlýjasti janúar í sögu mælinga að baki , og lítill snjór í Cypress-fjalli , þar sem keppni fer fram á snjóbrettum og skíðafimi .
En það sem veldur skíðamönnum áhyggjum gleður hina sem notið geta blíðunnar .
Fyrir nokkrum dögum þegar ég átti sjaldgæft frí úr vinnu notaði ég tækifærið til þess að fá mér göngutúr niður á strönd .
Það var um tíu stiga hiti , léttskýjað og fallegt veður .
Þótt það væri miður dagur í miðri viku var fjöldi fólks á ströndinni ; Pör á rómantískri göngu , einstaklingar að skoða mannlífið , fólk á gangi með hundana sína , sem skemmtu sér vel á hundaströndinni og slógust í gamni .
Einn hundurinn hljóp á eftir mávunum í grunnum sjónum .
Ég hef búið í Vancouver í rúm sex ár en þeir virðast alltaf koma mér á óvart þessir fallegu febrúardagar þegar mannlífið kviknar á ný eftir blauta vetrarmánuðina þar á undan .
En það er ekki bara veðrið í Vancouver sem gerir borgina svona aðlaðandi .
Landslagið hefur gert svæðið að algjörri útivistarparadís sem dregur að sér náttúruunnendur alls staðar að úr Kanada og víðar .
Vancouver er hafnarborg ( fjórða umsvifamesta höfn í Norður-Ameríku ) og sjórinn býður upp á fjölda möguleika til skemmtunar og afþreyingar .
Á sumrin eru strandirnar þaktar sólelskandi fólki sem flatmagar á ströndinni ; á vindasömum dögum fylltist sundið af seglbátum , og alla daga má sjá fólk njóta lífsins á kajökum , kanóum og hraðbátum .
Og ekki eru fjöllin fyrir ofan borgina síðra aðdráttarafl .
Norðurströndin er fjalllend og þar eru þrjú skíðasvæði í um hálftíma fjarlægð frá miðborginni ; Seymour , Grouse og Cypress ( þar sem Ólympíuleikarnir fara nú fram ) , og Whistler-skíðasvæðið er svo í tveggja tíma fjarlægð .
En fjöllin bjóða ekki aðeins upp á skíðaiðkun .
Á veturna þrammar fólk um fjöllin á snjóþrúgum – sem er vaxandi íþrótt – og á sumrin er hægt að velja á milli óteljandi fjallgönguleiða .
Þá er klettaklifur mikið stundað á svæðinu .
Mannlífið í borginni er fjölbreytt þar sem 52% íbúa hafa aðra tungu en ensku að móðurmáli , sem þýðir að menningarlíf er af öllu tagi .
Fólk af kínverskum og indverskum uppruna er fjölmargt og Kínahverfið í Vancouver er með þeim stærstu í heimi utan Kína .
Kínverskur matur er því á hverju horni , og í raun má finna veitingastaði frá öllum heimshornum – nema Íslandi .
Hér er hins vegar slátrari sem selur skandinavískar vörur , gott fyrir okkur sem söknum remúlaðis og steikts lauks .
Verðlag er einnig gott og Kanada virðist hafa staðið ótrúlega vel af sér þær hremmingar í fjármálaheiminum sem átt hafa sér stað í flestum öðrum löndum .
Þessa dagana er miðbær Vancouver ein heljarinnar veisla .
Þúsundir streyma niður í bæ á hverjum degi til þess að njóta þess sem Ólympíuleikarnir hafa upp á að bjóða , svo sem ókeypis útitónleika , skála frá flestum löndum og fylkjum , skemmtigarða fyrir börnin , ólympíueldsins , zip-línu inni í miðri borg og svo mætti lengi telja .
Gleðin skín úr allra augum og hvert sem litið er með sjá mannhaf í rauðu og hvítu .
Kanadamenn eru svo sannarlega stolt þjóð .
Kristín M. Jóhannsdóttir 