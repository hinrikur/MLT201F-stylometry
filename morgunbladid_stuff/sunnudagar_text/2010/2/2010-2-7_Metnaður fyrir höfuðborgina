Það er gömul saga og ný að þingmenn höfuðborgarsvæðisins líta sjaldnast á sig sem þingmenn höfuðborgarsvæðisins .
Þeir eru yfirleitt hástemmdari en svo , hugsa um landið allt , en ekki þrengri hagsmuni .
Annað á við um þingmenn landsbyggðarinnar .
Þeir taka skyldur sínar við sína umbjóðendur mjög alvarlega og snúa iðulega bökum saman þvert á flokkslínur þegar hagsmunir heima í héraði eru í húfi .
Hagsmunir höfuðborgarsvæðisins eru hins vegar síst minni .
Þetta er ekki sagt í þeim skilningi að hlaða eigi undir höfuðborgarsvæðið með öllum hugsanlegum ráðum og sópa að því hvers kyns bitlingum , heldur til að benda á að mikilvægt er að vel takist til með þróun höfuðborgarinnar og sveitarfélaganna í kringum hana .
Í Sunnudagsmogganum er rætt við Hjálmar Sveinsson , sem tókst að ná fjórða sæti í prófkjöri Samfylkingarinnar fyrir viku .
Hjálmar er þekktur fyrir þætti sína í útvarpi þar sem hann hefur iðulega fjallað um skipulagsmál bæði hér heima og erlendis .
Hjálmar hefur samanburð frá Berlín þar sem hann bjó um árabil og átti þess kost að fylgjast með þeirri miklu gerjun , sem þar hefur átt sér stað , úr návígi .
Hjálmar kemur ekki úr flokksstarfinu , heldur bankaði einfaldlega upp á , eins og hann lýsir því , og kvaðst vilja fá að spreyta sig .
Hjálmar veltir því fyrir sér hvernig á sinnuleysi stjórnvalda standi : " Það skortir að ríkisvaldið , forsætisráðherra hverju sinni , hafi metnað fyrir höfuðborgarsvæðið .
" Hann segir að annars staðar sé þessu öðru vísi varið .
Til dæmis hafi Nicolas Sarkozy , forseti Frakklands , efnt til mikillar sýningar í París í fyrravor um framtíðarsýn á borgina og þegar farið var af stað með verkefni í London sem lauslega mætti kalla endurreisn borgarinnar hafði forsætisráðuneytið forgöngu um það .
" Það vantar sárlega hér að ríkisstjórnir , hvort sem þær eru til hægri eða vinstri , eða þingmennirnir hafi einhvern metnað fyrir þetta svæði .
Ég verð aldrei var við að þingmenn Reykjavíkur , sama hvar í flokki þeir standa , hafi nokkurn metnað fyrir þessa borg .
Þeir eru allir á kafi í einhverjum hugmyndum um Icesave og Evrópusambandið , en nærumhverfið vekur engan metnað hjá þeim .
" Hjálmar gagnrýnir einnig hvernig hvað eftir annað sé farið fram úr deiliskipulagi í byggingarmagni .
Hann bendir réttilega á að vel gert skipulag , þar sem skipuleggjendur , fjárfestar og verktakar og íbúar hafi tekið þátt , sé í raun eins konar sáttargjörð milli þessara aðila .
Síðan segir hann : " Að verktakinn komist upp með það tveimur , þremur árum síðar að knýja fram helmingi meira byggingarmagn og deiliskipulagið þar með úr gildi fallið er mjög slæmt og leiðir til lausungar .
Það eru óbein skilaboð um að þótt settar hafi verið reglur viti menn að þeir komist upp með nánast hvað sem er .
Stjórnsýslan í sveitarfélögunum verður að geta tekist á við þetta .
" Við sitjum uppi með mörg vandamál í borgarmyndinni eftir hrunið , hálftóma skrifstofuturna og draugahverfi .
Undanfarið hefur kveðið við nýjan tón í borgarmálunum og ber hann vitni um ný vinnubrögð , sem full ástæða væri fyrir skotgrafapólitíkusa að kynna sér og eru langþráð hjá þorra kjósenda .
Flest borgarmál eru líka þess eðlis að ekki er auðvelt að gefa þeim hægri eða vinstri stimpil .
Hins vegar er mikið í húfi að vel takist til við þróun og uppbyggingu höfuðborgarsvæðisins á næstunni .
Bautasteinar misráðins framkvæmdaákafa eru þegar orðnir nógu margir .
