Friðrik V. Karlsson , matreiðslumeistari á veitingastaðnum Friðriki V á Akureyri , notar villtar íslenskar jurtir í miklum mæli sem krydd .
Í sælkeraverslun hans er einmitt til sölu slík blanda á krukkum , en þau tengdamóðir hans , María Lilja Halldórsdóttir , bera sameiginlega ábyrgð á þeirri skemmtilegu afurð .
" Tengdamamma tínir mikið fyrir okkur ; blóðberg , hrútaberjalyng , krækiberjalyng , rjúpnalauf og ýmislegt fleira .
Hún er úr sveitinni nálægt Kópaskeri og tínir þetta allt í Norður-Þingeyjarsýslu , aðallega í Öxarfirði , " segir Friðrik við Morgunblaðið .
" Við tengdamamma þurrkum jurtirnar með sérstökum aðferðum , á stilkunum , og þegar þær eru orðnar þurrar myljum við laufið af og ég bý til blönduna ; ég er eini maðurinn sem veit nákvæmlega hlutföllin ! " Friðrik hefur notað blönduna hátt í hálfan annan áratug , aðallega á villibráð og lambakjöt " en undanfarið höfum við prófað ýmislegt nýtt – til dæmis við að elda gæs .
Tökum þá vinstri bringuna og gröfum hana í jurtunum og reykjum síðan þá hægri á sprekunum af þeim " .
Athyglisvert ; segja má að þarna sé búið að snúa hlutunum við því jurtirnar sem gæsin lifir á " gleypa " hana ...
" Engin aukaefni eru í blöndunni , hvorki salt né annað , heldur skiptir miklu máli að jurtirnar séu þurrkaðar rétt ; hvorki of hratt né of hægt , og það hefur sitt að segja að þær séu þurrkaðar á stilkunum .
Það skiptir líka máli hvenær þær eru tíndar , hver og ein .
Þetta er því ekki eins einfalt og halda mætti .
" Upphaf þessa má rekja allt að aldarfjórðungi aftur í tímann , þegar Friðrik kynntist tengdamóður sinni .
Hún hefur lengi safnað jurtum og lagaði gjarnan te úr þeim , en tengdasonurinn verðandi , sem var í kokkanámi á þessum tíma , sá aðra möguleika .
" Íslendingar ættu að nota villtar jurtir miklu meira sem krydd en gert hefur verið hingað til .
Nokkrar tegundir eru reyndar til sölu nú orðið , til dæmis gullfallegt blóðberg úr Fnjóskadal .
Mér finnst blóðberg vera matarjurt Íslendinga ; það er mjög fallegt og gott , " segir Friðrik fimmti .
skapti@mbl.is 