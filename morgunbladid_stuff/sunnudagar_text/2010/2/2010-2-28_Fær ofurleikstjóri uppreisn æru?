Elia Kazan skildi eftir sig stórvirki , m.a. nokkrar best leiknu myndir kvikmyndasögunnar .
Hann brotnaði einnig saman frammi fyrir ó-amerísku nefndinni illræmdu og sagði til gamalla félaga sinna í kommúnistaflokknum , blettur sem verið er að reyna að hreinsa af honum .
Sæbjörn Valdimarsson sæbjorn@heimsnet.is Hvað sem öðru líður verður það ekki af Kazan skafið að hann var einn af yfirburðaleikstjórum 20. aldarinnar .
Skildi eftir sig klassísk verk á borð við Sporvagninn girnd – A Streetcar Named Desire ( ' 51 ) ; Á eyrinni – On the Waterfront ( ´ 54 ) og Austan Eden – East of Eden ( ' 55 ) .
Vann til þrennra Óskarsverðlauna , 5 Tony-verðlauna og fernra Golden Globe-hnatta .
Margir af þekktustu sviðs- og kvikmyndaleikurum síðustu aldar blómstruðu undir handleiðslu hans , stórmenni á borð við Marlon Brando , James Dean , Patriciu Neal , Vivian Leigh , Karl Malden og Montgomery Clift , svo nokkur nöfn séu nefnd .
Leikarar sem unnu undir hans stjórn dáðu hann alla tíð .
Það er meira en hægt er að segja um alla í kvikmyndaheiminum , sökum þess að hann bar vitni fyrir ó-amerísku nefndinni , en það var þingnefndin kölluð sem hafði hinar illræmdu " nornaveiðar " öldungadeildarþingmannsins Josephs McCarthy undir höndum .
Þessir atburðir áttu sér stað árið 1952 , þegar róttæk öfl sáu kommúnista í hverju horni í Bandaríkjunum .
Ekki síst listaheiminum .
Kazan sagði til 8 félaga sinna sem hann hafði sjálfur starfað með í kommúnistaflokknum ( sem á þessum tíma jafnaðist á við landráð .
) Kazan og félagar hans höfðu verið hallir undir flokkinn allt frá því að þeir lifðu og störfuðu í leikhúsunum á Broadway og víðar á kreppuárunum milli heimsstyrjaldanna .
Þegar Kazan tók við heiðurs-óskarsverðlaunum árið 1999 , fjórum árum fyrir andlát sitt , opnuðust þau aftur sárin eftir vitnisburð hans á ógnartímum McCarthys .
Kvikmyndafræðingurinn Foster Hirsch , sem jafnframt er prófessor við Brooklyn-háskólann , vonar að fólk geti sett þessa atburði aftur fyrir sig , fyrirgefið pólitísk mistök hans og einbeiti sér að því að uppgötva afburða gáfur hans sem leikstjóri kvikmynda og leikhúsverka .
Hirsch er ekki í minnsta vafa um að gæðaverk Kazans eftir 1950 , séu best leiknu myndir sögunnar .
" Á þeim eru engin tímamörk " , segir kvikmyndafræðingurinn , sem telur Baby Doll og Á eyrinni , fremstar meðal jafningja .
Báðar verða myndirnar á sýningum The American Cinemateque ; " Waterfronts and Streetcars : An Elia Kazan Retrospective " , sem hefjast um næstu mánaðamót Hirsch hefur látið þau orð falla um Kazan að hann hafi í raun skapað nýjan , byltingarkenndan leikstíl , " the Method " , eða raunsæisaðferðina , sem gaf leikurum tækifæri á að finna nýja dýpt í sálfræðilegum raunveruleika persónunnar .
Hirsch mun stýra umræðum með leikurum úr myndum Kazans á hverri sýningu , sú fyrsta verður hin stórfenglega A Face in the Crowd , frá 1957 .
Þar gefur að líta Andy Grifffith í sínu besta formi á ferlinum sem flæking frá Arizona sem slær í gegn í sjónvarpi á kostnað þeirra sem standa honum næst .
Þá verður einnig rætt við óskarsverðlaunaleikkonuna Patriciu Neal , sem skóp sér nafn undir öruggri stjórn Kazans .
Síðan munu þau birtast hvert af öðru ; Eli Wallach ( Baby Doll ) , sem sjálfur er kominn á tíræðisaldurinn ; Carroll Baker , sem fékk óskarsverðlaunatilnefningu fyrir frábæran leik sem eggjandi stelputrippi , tottandi á sér þumalinn og verðandi brúður í Suðurríkjunum .
Terry Moore ( Man on a Tightrope ' 53 ) .
O.fl. o.fl. Síðasta stórmynd Kazans var America , America , frá 1963 .
Stór og mikilfengleg epík byggð á lífi leikstjórans , ungs Tyrkja sem varð uppnuminn af Bandaríkjunum og hélt vestur um haf við fyrsta tækifæri .
Hún er ekki aðeins hans persónulegasta mynd heldur einnig sú sem honum þótti vænst um .
Kvikmyndatökusnillingurinn Haskell Wexler mun fylgja verkinu úr garði ásamt gríska leikaranum Stathis Giallelis , sem lék frænda Kazans í myndinni .
Kazan-kynningin mun flakka um helstu borgir Vesturheims og óskandi að það beri tilætlaðan árangur : Hreinsi nafn snillingsins sem varð fótaskortur á einni myrkustu stund Bandaríkjanna fyrir hartnær 60 árum .
Þetta voru tímar ótta og ofsóknaræðis þar sem enginn gat um frjálst höfuð strokið .
En að því kom að hinum ofstækisfulla öldungadeildarþingmanni og handbendi hans var vísað út í kuldann , en fórnarlömb liggja enn óbætt hjá garði .
