Spænska leyniþjónustan , CNI , hefur samkvæmt blaðinu El País hafið rannsókn á því hvort átt hafi að fella Spán með árásum fjárfesta og ágengni ákveðinna engilsaxneskra fjölmiðla .
Angela Merkel , kanslari Þýskalands , var ómyrk í máli í ræðu , sem hún hélt á öskudag : " Það er hneyskli ef sömu bankar og komu okkur á brún hengiflugsins tóku þátt í að falsa fjárhagstölur Grikklands .
" Christine Lagarde , fjármálaráðherra Frakklands , er þeirrar hyggju að viðskipti með skuldatryggingar – á ensku Credit Default Swaps – hafi átt stóran þátt í fjárhagslegum vandamálum Grikklands .
Staða Grikklands er gríðarlega viðkvæm og óvíst hvort þeir hafi af að leysa úr sínum vandamálum .
Ekki er heldur ljóst með hvaða hætti önnur ríki á evrusvæðinu ætla að koma þeim til hjálpar .
Hættan er sú að neyðarástandið í Grikklandi breiðist út og þar eru Portúgalar , Írar , Ítalir og Spánverjar veikastir fyrir .
Þá gæti orðið brátt um evruna .
Þetta eru kjöraðstæður fyrir þá , sem stunda gjaldeyrisviðskipti .
Þeir geta veðjað á að Grikkland hrynji og evran með eða að Grikklandi verði bjargað .
Með fyrri kostinum hrynur gengi grískra ríkisskuldabréfa , en hækkar með þeim síðari .
Hættan er sú að með ákvörðun sinni ýti braskararnir undir þá þróun , sem þeir veðja á , og stuðli að því að Grikkland fari í þrot .
Nú á að gefa út veiðileyfi á spekúlantana í Evrópu .
Í ræðunni , sem vitnað var til í upphafi , beindi Merkel spjótum sínum að bandaríska fjárfestingafyrirtækinu Goldman Sachs , sem aðstoðaði Grikki við að fela skuldir sínar þannig að ekki sæist hvað skuldir þeirra væru komnar langt yfir mörkin , sem fylgja myntsamstarfinu .
Því hefur verið haldið fram að án hjálpar fyrirtækisins hefðu Grikkir ekki fengið að vera með í evrunni .
Goldman Sachs er hins vegar beggja vegna borðsins , ráðgjafi aðþrengdra ríkisstjórna og í tygjum við vogunarsjóðina , sem nú gera áhlaup á Grikkland .
Það er einnig rétt að halda því til haga að Grikkir hafa ekki verið einir um að beita bókhaldsbrögðum .
Þau hafa líka verið vinsæl á Ítalíu og í Portúgal .
Í grein í tímaritinu Euromoney árið 2005 var talað um að ríkisstjórnir Evrópu hefðu Enron-vætt skuldir sínar .
Ástæðan fyrir því að þessum brögðum er beitt er sú hvað reglurnar um skuldsetningu ríkja í Evrópu eru strangar .
George Soros varð heimsfrægur 1992 þegar aðför hans að breska pundinu gerði hann að milljarðamæringi .
Hann þurfti að kaupa og selja gjaldeyri .
Nú eru notaðar skuldatryggingar , sem Soros kallar gereyðingarvopn .
Á nokkrum vikum tvöfaldaðist skuldatryggingarálagið á grískum ríkisskuldabréfum .
Þeir sem fjárfestu á réttum tíma gátu tvöfaldað fjárfestingu sína .
Þegar Lehman-banki fór á hausinn síðsumars 2008 fór fram umræða um að setja þyrfti ramma utan um viðskipti með skuldatryggingar .
Ekkert var aðhafst og nú súpa menn seyðið af því .
Ekki er víst að það dugi til að flæma spekúlantana burt að bjarga Grikkjum .
Marc Chandler , sem er yfir gjaldeyrisviðskiptum í bankanum Brown Brothers Harriman , segir í viðtali í Der Spiegel að þá leiti menn að " löndum með svipað DNA : háan fjárlagahalla , slæmar fjárhagstölur .
Síðan verður sagt : gerum áhlaup á Spán .
Eða : nú skulum við komast að því hvað vasar Evrópu eru djúpir í raun " .
Vill reglur Jón Daníelsson , hagfræðingur við London School of Economics , sagði í viðtali við Morgunblaðið í nóvember 2008 að taka yrði upp staðlaða samninga um skuldatryggingar ( e. Credit default swap ) .
Aðeins þannig yrði ljóst hver skuldastaðan væri á hverjum tíma og hver skuldaði hverjum hvað .
Þessir samningar væru ógagnsæir og meginástæða þess að illa fór .
Vogunarsjóðir veðjuðu gegn Grikkjum Jochen Sanio , forseti þýska fjármálaeftirlitsins , BaFin , segir að þýskar fjármálastofnanir kynnu að geta staðið það af sér ef Grikkir gætu ekki staðið í skilum , en hrun í fjármálalífi landa á borð við Ítalíu , Spán eða Portúgal myndi hafa skelfilegar afleiðingar fyrir bankageirann .
Sérfræðingar BaFin telja að fari svo að fleiri lönd falli sé komið að þolmörkum evrunnar .
Þýskir bankar eru helstu lánardrottnarnir á Spáni og Írlandi og í öðru sæti á Ítalíu .
Þeir beina spjótum sínum að fjármálafyrirtækjunum : " Sérstaklega meðal vogunarsjóðanna er að finna fulltrúa , sem veðjuðu á að Grikkir gætu ekki borgað og evrusvæðið myndi bresta .
" Sérfræðingarnir hjá BaFin líkja ástandinu við gjaldþrot Argentínu og segja að það sé hætta á að skapist vítahringur þar sem allt fari niður á við .
Vegna þess að þau ríki , sem eru veikust að burðum , fái hvergi peninga verði þau að spara og það hefti þróun efnahagslífsins .
Álit BaFin átti þátt í því að Wolfgang Schäuble , fjármálaráðherra Þýskalands , ákvað að finna þyrfti leið til að hjálpa Grikkjum .
