Það er ekki á hverjum degi sem tveir heimsmeistarar í skák koma frá sama landinu , hvað þá úr sömu fjölskyldunni .
Enda eru Cori-systkinin , sem tefla þessa dagana á Reykjavíkurskákmótinu , þjóðhetjur í sínu heimalandi .
Daysi er 16 ára og Jorge 14 ára , en hann er jafnframt yngsti stórmeistari í heiminum .
Steinunn Þórhallsdóttir Tveir heimsmeistarar í skák rölta á móti mér eftir brúnni yfir í Ráðhúsið , á leið til annars mótsdags í MP Reykjavík Open .
Þetta eru Daysi og Jorge Cori , 16 og 14 ára systkini frá Perú .
Faðir þeirra , Jorge Cori eldri , er í fylgd með börnum sínum og þau heilsa öll blaðamanni með kossi og faðmlagi að suðuramerískum sið .
" Er ísinn traustur ? " er það fyrsta sem Jorge Cori eldri spyr blaðamann og svo lýsir hann áhyggjum sínum af velferð fólksins sem hann sá hlaupa á honum í gærkvöldi .
Eftir að hafa fullvissað hann um að ekki sé vitað til að nokkur hafi drukknað í Tjörninni náum við ljósmyndarinn að plata þau út á ísinn er umlykur Ráðhúsið og þau fíflast afslöppuð í snjónum , þótt ekki séu nema um 45 mínútur þar til skákir dagsins hefjast .
Snjórinn frábær Daysi Cori er eini alþjóðlegi kvenstórmeistari í skák í Perú og yngst allra kvenna í Suður-Ameríku til að bera þann titil .
Jorge Cori er hins vegar yngsti alþjóðlegi stórmeistari í heimi og var yngstur Ameríkubúa að ná þeim áfanga aðeins 14 ára og tveggja mánaða .
Í nóvember í fyrra náðu systkinin bæði þeim merka áfanga að vinna heimsmeistaratitla í skák í sínum aldursflokkum á heimsmeistaramóti unglinga í Tyrklandi .
" Okkur brá svolítið í dag þegar við komum út í hríðina og allan þennan snjó og vindurinn ýtti og togaði í okkur .
En mér finnst snjórinn frábær , " segir Daysi og litli bróðir hennar samsinnir því .
Þau koma frá borginni Villa Salvador , sem er við Lima , höfuðborg Perú , þar sem allt annað loftslag ríkir .
" Við erum að koma frá því að keppa á skákmótum á Frakklandi og Spáni og förum svo aftur til Spánar þegar þessu móti lýkur .
Það er skólafrí í Perú núna og við notum það til að keppa og safna ELO-stigum .
" Ég spyr þau hvernig líf skákmeistara sé .
" Bara venjulegt , nema maður þarf að æfa sig aðeins meira , " segir Jorge og flissar .
Skákin færir gleði Börnin eru orðin þjóðhetjur í heimalandi sínu Perú og ég spyr þau hvort heimsmeistaratitlarnir hafi breytt lífi þeirra .
" Jú , þetta hefur fært mikla gleði og hamingju í fjölskyldu okkar og svo þekkir fólk okkur á götum úti , vill taka ljósmyndir og fá eiginhandaráritanir .
Við þurfum að leggja tímanlega af stað þegar við förum í bíó og svoleiðis .
" Jorge Cori eldri segir mér að þau séu af efnalitlu fólki komin .
Hann er sjálfur verkamaður og konan hans skólaliði í grunnskóla .
Þau hafi alla tíð þurft að reiða sig á styrki og aðstoð skáksambandsins í Perú , borgaryfirvalda í Villa Salvador og einkaaðila til að börnin geti keppt á mótum , og ótrúlegur árangur þeirra hefur síðan opnað þeim möguleika á betri menntun .
Þeim var boðið að stunda nám í einkaskóla , og nýverið var Daysi boðinn styrkur til náms við háskóla í Bandaríkjunum .
Styrktaraðilar þeirra í Perú hjálpuðu fjölskyldunni einnig að byggja sér hús .
Skáksamband Perú er ekki sterkt miðað við önnur lönd og því ferðast faðirinn einn með börnin á stórmót þegar aðrar þjóðir mæta til leiks með lið þjálfara , sálfræðinga og aðstoðarmanna .
Læra fyrst , æfa svo Krakkarnir eru á heimavelli þegar þau eru spurð að því hvenær þau hafi byrjað að tefla .
" Ég var sex og hún var átta og pabbi kenndi okkur mannganginn .
Þá var skákin ekki svo þekkt í Perú en hún er það núna .
Þetta hefur ekki alltaf verið auðvelt en okkur finnst bara svo gaman að keppa á mótum og ferðast og hitta nýtt fólk , " segir Jorge yngri .
En eru þau ólíkir skákmenn ? Daysi grípur orðið og segir að bróðir sinn sé rólegri og skipulagðari leikmaður en hún , en þau pæli lítið í því hvernig þau tefli .
Ég spyr hvaða markmið þau hafi sett sér núna eftir heimsmeistaramótið og segir Daysi það vera að verða alþjóðlegur stórmeistari , sem aðeins tíu konur eru núna .
Að auki vilji hún ná 2.600 ELO-stigum fyrir lok ársins .
" En það var mitt markmið , " segir litli bróðir hlæjandi .
" Þú stalst því .
" Bæði gangast þau við því að vera miklir keppnismenn og fá gríðarlega mikið út úr því að sigra sér eldri og reyndari mótherja .
Hvaðan koma þessir miklu skákhæfileikar ? Jorge eldri hlær og svarar til : " Ég spyr sjálfan mig stundum hvernig standi á þessu ! " Hann lýsir því að það hafi í raun verið alger tilviljun að skákin kom inn í líf þeirra .
" Ég kunni varla mannganginn þegar krakkarnir fóru á sumarnámskeið , og við lærðum þetta saman til að byrja með .
Kennarar barnanna tóku strax eftir hæfileikum þeirra og við leyfðum þeim að tefla út í eitt .
Við tóku sigrar á skólamótum , héraðsmótum og landsmótum og þau færðust undrahratt upp styrkleikalistann .
Þetta er það sem þeim finnst skemmtilegast að gera í lífinu og skákin sprettur svo eðlilega og áreynslulaust fram hjá þeim .
Það hefur verið þannig frá upphafi og er reyndar enn í dag , " heldur Jorge eldri áfram , " að þau þurfa að vera búin að læra heima áður en ég hleypi þeim að taflborðinu .
Ég legg áherslu á það að þau passi upp á skólann og fái góða menntun , en þeim er alveg sama um það eins og er , skákin er númer eitt , tvö og þrjú .
Og það er meðal annars lykillinn að ótrúlegum árangri þeirra , að þau njóta leiksins til hins ýtrasta .
Þegar þau eru ekki að keppa á mótum fáum við einkakennara sem kemur á hverjum einasta degi , meira að segja á jólunum .
Þá reyndar kvörtuðu börnin og móðir þeirra hástöfum en ég lít svo á að þau fái frí frá skólabókunum þegar við erum á keppnisferðalögum .
Skákin er þó að mínu mati góð íþrótt , því hún þjálfar hugsunina , þú munt aldrei hitta skákmann sem er fátækur að því leyti .
" Og þetta virðist sannarlega vera fjölskylda í fríi fremur en keppnisíþróttamenn , þar sem ég horfi á eftir undrabörnunum tveimur trítla léttfætt í skáksalinn , meðan faðir þeirra leggur af stað í göngutúr í snjónum .
Hann ætlar að skoða sig um í miðbænum , taka út skautasvellið og finna veitingastað til að bjóða krökkunum sínum á í kvöld .
" Ég þarf ekkert að standa yfir þeim og greina skákirnar , þau sjá alveg um þetta sjálf .
" 