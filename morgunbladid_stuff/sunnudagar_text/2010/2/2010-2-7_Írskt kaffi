Þegar frostið bítur finnst mörgum gott að fá yl í kroppinn með því að bergja á heitum drykk .
Gott kaffi svíkur aldrei og heldur ekki blessað teið en á köldum vetrarkvöldum getur líka verið gott að fá sér írskt kaffi , sem svo er kallað .
Í gegnum árin hefur þetta verið vinsæll drykkur eftir kvöldverð .
Sagan segir að veitingamaður á flugvellinum í Limerick , sem nú er kenndur við Shannon , hafi fyrstur boðið upp á þennan drykk snemma á fjórða áratug síðustu aldar til þess að hressa við hrakta ferðalanga .
Bætti þá slurk af góðu , írsku viskíi við svart , sterk kaffi .
" Er þetta brasilískt kaffi ? " spurði bandarískur ferðamaður veitingamanninn um þennan óvenjulega drykk sem hann hafði ekki smakkað áður .
" Nei , þetta er írskt kaffi , " savaraði þá veitingamaðurin , Joseph Sheridan , og ekki varð aftur snúið .
Í drykkinn er notað svart kaffi , írskt viskí , púðursykur og rjómi .
Til eru sérstök glös undir hið írska-kaffi en að sjálfsögðu má blanda drykkinn í hefðbundin glös eða könnur .
Einfaldasta uppskriftin er þessi : hellið 3 cl viskís í glasið , oftast er notað Jameson en hvaða írskt viskí sem er dugar auðvitað .
Bætið 1 tsk púðursykurs út í og hrærið vel .
Fyllið næstum með heitu kaffi og fleytið síðan hálfþeyttum rjóma ofan á drykkinn ; haldið skeið á hvolfi fyrir ofan glasið og hellið rjómanum ofaná .
Einnig má nota hefðbundinn þeyttan rjóma .
Alls ekki að hræra drykkinn eftir þetta heldur sötra kaffið í gegnum rjómann .
skapti@mbl.is 