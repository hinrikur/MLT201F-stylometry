Það hriktir í stoðum katólsku kirkjunnar á Írlandi vegna víðtæks kynferðislegs ofbeldis presta gegn börnum um árabil .
Í liðinni viku skoraði Benedikt páfi XVI. á írska biskupa að endurreisa " andlegan og siðferðislegan trúverðugleika " kirkjunnar .
Páfinn fann að því að yfirvöld katólsku kirkjunnar á Írlandi skyldu ekki hafa brugðist við kynferðislegri misnotkun á ungu fólki .
24 írskir biskupar voru kallaðir í Páfagarð og í tvo daga ræddi páfi við hvern og einn þeirra .
Sean Brady , kardináli á Írlandi , sagði eftir fundinn með páfa að forustan hefði brugðist og " eina leiðin fyrir okkur til að öðlast aftur trúverðugleika er með auðmýkt " .
Orðspor kirkjunnar hafði forgang Ástæðan fyrir þessum yfirlýsingum er skýrsla , sem katólska kirkjan í Dyflinni lét gera til að rannsaka hvernig kirkjan og yfirvöld meðhöndluðu ásakanir um misnotkun barna frá 1975 til 2004 .
Kannaðar voru ásakanir 320 barna á hendur 46 prestum .
Í rúmlega helmingi fleiri tilfellum var um misnotkun á drengjum að ræða heldur en stúlkum .
Einn prestur játaði að hafa misnotað yfir hundrað börn og annar gekkst við því að hafa beitt barn kynferðislegu ofbeldi á tveggja vikna fresti öll þau 25 ár , sem hann var í prestsembætti .
Niðurstaða skýrslunnar er sú að yfirvöld kirkjunnar í Dyflinni hafi lagt höfuðáherslu á að viðhalda leyndinni og koma í veg fyrir hneyksli .
Orðspor kirkjunnar gekk fyrir og eignir hennar .
Velferð barnanna og réttlæti til handa fórnarlömbunum höfðu minna vægi .
Þetta átti í það minnsta við fram á miðjan tíunda áratug 20. aldarinnar .
Kom fram að allir erkibiskupar í Dyflinni á tímabilinu , sem skýrslan náði til , hefðu haft vitneskju um kvartanirnar , að minnsta kosti að hluta .
Sömuleiðis kemur fram í skýrslunni að háttsettir yfirmenn í írsku lögreglunni litu svo á að prestar væru utan sinnar lögsögu og dæmi eru um að þeir hafi komið kvörtunum á framfæri við kirkjuna í stað þess að rannsaka þær .
Kirkjan hins vegar fór ekki að láta lögreglu vita af kvörtunum vegna kynferðislegs ofbeldis gegn börnum fyrr en eftir 1995 .
Talsmönnum fórnarlambanna á Írlandi finnst páfi ekki hafa brugðist nógu hart við .
Fiona Neary , framkvæmdastjóri samtaka til hjálpar fórnarlömbum nauðgana á Írlandi , sagði að það væri hneyksli að ekki væri nefnt hvernig " stofnanir katólsku trúarinnar hefðu brugðist kerfisbundið " og bætti við : " Það er ljóst að á æðstu valdastigum eru katólskar stofnanir ófærar um að taka ábyrgð á samsekt sinni í misnotkun barna á Írlandi .
" Ekki hefur heldur mælst vel fyrir að erindreki páfa á Írlandi , Giuseppe Leanza kardináli , skyldi neita að koma fram fyrir nefnd á vegum írska þingsins .
Í bréfi sagði að það væri ekki til siðs að " erindrekar páfa kæmu fyrir þingnefndir " .
Biskupar katólsku kirkjunnar á Írlandi eru ekki á eitt sáttir um ábyrgð sína .
Fjórir biskupar hafa lagt fram afsögn sína og hefur ein þeirra verið tekin til greina .
Kirkjan og kynlífsbyltingin " Hin svonefnda kynlífsbylting , sem varð sérlega framsæknum siðferðisrýnum tilefni til að krefjast lögleiðingar kynferðislegs sambands milli fullorðinna og ólögráða , er örugglega ekki saklaus af þessu .
Við höfum á undanförnum áratugum upplifað vaxandi kynlífsvæðingu á opinberum vettvangi , sérstaklega í fjölmiðlum , sem ýtir frekar undir afbrigðilegar kynferðislegar kenndir en að takmarka þær .
" Walter Mixa , katólskur biskup í Augsburg , um misnotkun katólskra presta á börnum í samtali við blaðið Augsburger Allgemeine .
Ummæli biskupsins hafa vakið athygli og þykir langt seilst að skella skuldinni af kynferðislegu ofbeldi gegn börnum sem kirkjan hefur reynt að sópa undir teppi á þessar hræringar .
Kynferðislegt ofbeldi í skólum jesúíta í Þýskalandi vekur óhug Uppljóstranir um misnotkun barna í jesúítaskólum í Berlín og fleiri borgum á áttunda og níunda áratug 20. aldar hafa vakið óhug í Þýskalandi .
Fyrir rúmri viku greindu yfirvöld í skólanum frá því að að minnsta kosti tveir katólskir prestar , sem kenndu við skólann , hefðu kerfisbundið beitt börn kynferðislegu ofbeldi .
Þessir prestar hefðu hætt að kenna við skólann 1981 og 1979 .
Í liðinni viku kom í ljós að þriðja kennaranum hefði verið vikið frá störfum eftir að hann játaði að hafa beitt einn nemanda kynferðisofbeldi .
Fleiri hafa sett fram ásakanir á hendur honum .
Rektor skólans í Berlín kveðst hafa heyrt í fyrsta skipti um ásakanir um kynferðisofbeldi gegn börnum í skólanum árið 2004 , en látið kyrrt liggja að ósk fórnarlambanna .
Komið hafi fram að hylmt hafi verið yfir ofbeldið svo áratugum skipti .
Átta nemendur Canisius-skólans hefðu árið 1981 skrifað þáverandi rektor skólans og kvartað undan undarlegum aðferðum kennara sinna við kynlífsfræðslu .
Þetta bréf hefði verið sent erkibiskupnum og háttsettum embættismönnum jesúítareglunnar en ekkert verið aðhafst .
