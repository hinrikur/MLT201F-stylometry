Þrátt fyrir að breski rithöfundurinn JK Rowling hafi lokið ritun bálksins um galdrastrákinn Harry Potter fyrir nokkrum misserum , þá ríkir enginn friður um galdraheiminn .
Í vikunni var í breskum réttasrsal tekin fyrir kæra , þar sem dánarbú rithöfundarins Adrien Jacobs sakar Rowling um að hafa stolið hugmyndum úr bók Jacobs , The Adventures of Willy the Wizard , sem kom út árið 1987 .
Staðhæft er að í bókinni Harry Potter og Eldbikarinn birtist sitthvað sem upphaflega var í bók Jacobs .
Þá er því einnig haldið fram að fleiri hugmyndir úr bókum hans birtist í öðrum bókum um Harry Potter .
" Ég tel þetta vera mál um milljónir dala , " sagði lögmaður stefnenda og bætti við : " En vitaskuld sker rétturinn úr um það .
" Talsmaður Bloomsbury Publishing , sem fer með útgáfumál Rowling , hefur brugðist við ákærunni og segir hana staðlausa og ósanna með öllu .
Rowling hefur ekki tjáð sig um málið .
