8:00 Vakna við ljúfa tóna vekjaraklukkunnar og finn strax að ekkert verður úr góðum áformum gærdagsins um að hefja daginn í ræktinni .
Ég reyni að fara í ræktina þrjá daga í viku og reyni svo að hlaupa eða fara í góða gönguferð um helgar .
En það hefur gengið brösuglega að ná góðum takti eftir jólafrí .
Það er svo erfitt að byrja aftur .
Fljótlega vaknar eiginmaðurinn , þriggja ára sonurinn og unglingurinn .
Og þá er dagurinn byrjaður og allt fer á fullt í að næra sig , klæða og koma sé út .
9:30 Mæti í kirkjuna .
Eiginmaðurinn sér um að koma drengnum á leikskólann og sækja hann á mánudögum .
Það er töluvert púsluspil að koma lífi okkar saman .
Maðurinn minn er prófessor í HÍ og getur unnið endalaust og minn vinnutími er ekkert sérstaklega reglulegur .
Við reynum þó bæði og viljum láta fjölskyldulífið ganga fyrir eins og hægt er .
Ég byrja á að fá mér langþráðan kaffibolla og staldra við í eldhúsinu í nokkrar mínútur og spjalla við kirkjuvörðinn .
Svo er tölvan sett í samband og ég dembi mér í verkefni dagsins .
10:00 Hjónaviðöl .
12:00 Ungir foreldrar komu með þriggja vikna gamlan dreng sem ég skíri um helgina .
12:30 Ætlaði að fá mér eitthvað að borða en byrja að svara tölvupósti og vinna í kynningu á kvikmyndasýningu sem verður í kirkjunni á mánudag .
Áður en ég veit af er tíminn runninn frá mér .
13:00 Sálgæsluviðtal .
14:00 Loksins er kominn tími til að borða hádegisverðinn sem ég keypti mér í morgun .
Ég fer upp á efri hæðina og kanna hvort þar sé einhver sem hægt er að eiga samfélag við á meðan ég borða .
Jú , þarna eru kirkjuvörður og prestur .
Ég fæ þau til að setjast hjá mér og við eigum líflegt spjall .
15:30 Nýti tímann áður en fermingarfræðslan byrjar í að fara yfir erindi kvöldsins en ég hef tekið að mér að fjalla um sjálfstyrkingu á fundi hjá Sóroptimistum í Grafarvogi .
15:30 Fyrri fermingarhópur dagsins kemur .
Efni dagsins er fyrirgefning .
Við ræðum hana út frá öllum mögulegum hliðum , tökum dæmi og gerum æfingar .
Þessi hópur en líflegur og ég þarf að leggja mig alla fram við að halda þeim við efnið .
16:30 Þá er komið að seinni hópnum .
Þessi hópur er öllu minni og því er auðveldara að eiga áreynslulausar umræður um fyrirgefninguna .
17:30 Fer í gegnum tölvupósta og þarf að svara nokkrum bréfum .
Nokkuð er um fyrirspurnir varðandi kyrtlamátun fermingarbarna sem verða síðar í vikunni og svo er töluvert um að fólk hafi samband og vilji bóka athafnir , viðtöl eða skrá sig á námskeið í kirkjunni .
18:15 Nú er kominn tími til að fara heim .
Ég gríp með mér nokkrar bækur sem gætu gefið mér hugmyndir að efni fyrir helgistund með eldri borgurum sem ég mun leiða á morgun .
Ég get litið yfir þær seinna í kvöld .
18:30 Maturinn er næstum tilbúinn þegar ég kem heim .
Minn elskulegi maður er búinn að hita upp gúllasið sem hann bjó til í gær .
Sá litli er hress og vill ólmur fá mömmu í bílaleik og segja frá upplifunum dagsins .
20:00 Er mætt í Golfklúbb Reykjavíkur í Grafarholti , þar sem Sóroptimistaklúbbur Grafarvogs hittist einu sinni í mánuði .
Þær báðu mig að vera með erindi fyrir þær og æfingar , í sjálfstyrkingu kvenna .
22:10 Ek í hlaðið heima hjá mér .
Löngum vinnudegi er lokið .
Ég er sátt við fundinn með Sóroptimistum .
Erindið gekk vel og það var gaman að hitta þessar flottu konur sem eru að sinna mikilvægum störfum .
Ég kíki á Facebook eftir gott spjall við eiginmanninn .
00:30 Er ég lögst upp í rúm með Karlsvagninn .
Þakklát fyrir góðan dag .
