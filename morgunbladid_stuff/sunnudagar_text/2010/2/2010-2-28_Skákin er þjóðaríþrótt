Það er ánægjulegt að fylgjast með " undrabörnunum frá Perú " á Reykjavíkurskákmótinu , en Steinunn Þórhallsdóttir ræðir við Cori-systkinin Jorge og Daysi í Sunnudagsmogganum .
" Ég var sex og hún var átta og pabbi kenndi okkur mannganginn , " segir Jorge aðspurður hvenær þau lærðu að tefla .
" Þá var skákin ekki svo þekkt í Perú en hún er það núna .
Þetta hefur ekki alltaf verið auðvelt en okkur finnst bara svo gaman að keppa á mótum og ferðast og hitta nýtt fólk .
" Faðir þeirra , sem varla kunni mannganginn er þau fóru fyrst saman á námskeið , gætir þess að þau séu búin að læra áður en hann hleypir þeim að taflborðinu , en tekur fram að skákin sé góð íþrótt , því hún þjálfi hugsunina .
Cori-systkinin eru þjóðhetjur í Perú .
Ekki þarf meira til að vekja innblástur heilli þjóð .
Fyrir vikið eru fjölmargir krakkar þar í landi þaulsætnir við skákborðið , leggja rækt við heilbrigt áhugamál sem þroskar hugann .
Friðrik Ólafsson vakti mörgum innblástur hér á landi á sínum tíma , er hann komst í fremstu röð stórmeistara í heiminum .
Heimsmeistaraeinvígi Fischers og Spasskís ýtti svo frekar undir áhugann og skyndilega varð skákin þjóðaríþrótt .
Það sýnir vel mikilvægi þess að eiga sér fyrirmyndir .
Íslendingar eiga orðið marga stórmeistara , sem eru á launum hjá ríkinu , og þegar horft er yfir þátttakendalistann á Reykjavíkurskákmótinu , vaknar sú spurning hvort ekki megi nýta þann auð betur , skákinni til framdráttar .
Er ekki ástæða til að taka upp fyrirkomulag sem er hvetjandi til langs tíma , í stað þess að einblínt sé á stórmeistaratignina sjálfa ? Annars hefur mikil vakning orðið í skákinni á undanförnum árum , ekki síst í æskulýðsstarfi .
Og það er gaman að fylgjast með ungu skákmönnunum sem eru farnir að gera sig gildandi á Reykjavíkurskákmótum .
Þetta er tækifæri fyrir þá til að etja kappi við skákmeistara sem koma hvaðanæva úr heiminum .
Ekki má gleyma því að skákin er alþjóðlegt tungumál ! Og Reykjavíkurskákmótið opnar glugga út í heim .
Líka fyrir áhorfendur ! Vart er hægt að hugsa sér betri og hollari skemmtun fyrir fjölskyldur en að fjölmenna í Ráðhúsið með krakkana , sem geta fylgst með krökkunum Jorge og Daysi eiga í fullu tré við fullorðna á reitum taflborðsins .
Ekki er síður spennandi að fylgjast með Illya Nyzhnyk , sem er aðeins 13 ára , og getur náð sínum þriðja stórmeistaraáfanga á Reykjavíkurskákmótinu , en þá leysir hann Jorge af hólmi sem yngsti stórmeistari í heiminum .
Nyzhnyk gerði einmitt jafntefli í annarri umferð við elsta keppanda mótsins , finnska stórmeistarann Heikki Westerinen , sem fæddur er árið 1944 og tefldi fyrst á ólympíuskákmóti árið 1962 , en síðast árið 2006 ! Það fá því allir eitthvað fyrir sinn snúð .
Nú þegar skákkennsla er byrjuð í barnaskólum , að vísu ekki öllum því miður , væri ekki úr vegi fyrir skólana að tengja Reykjavíkurskákmótið inn í skólastarfið með einhverjum hætti .
Ekki vantar fyrirmyndirnar þar .
Skákin er þjóðaríþrótt og verður það vonandi áfram .
