Nýleg bresk skoðanakönnun leiðir í ljós að rúmlega helmingur kvenkyns svarenda telur að brotaþoli nauðgana beri að hluta til sjálfur ábyrgð á því sem gerðist .
Ungar konur á aldrinum 18-24 ára eru líklegri en aðrir aldurshópar til þess að kenna brotaþolanum að hluta til um nauðgun , þannig töldu 24% kvenna í þeim aldurshópi að klæddist brotaþoli stuttu pilsi , þæði drykk eða ræddi við gerandann þá væri nauðgunin að hluta til brotaþolanum sjálfum að kenna .
Aldrei rétt að kenna brotaþola um Um er að ræða netkönnun sem nefnist Wake Up To Rape og gerð var í tilefni af 10 ára afmæli The Havens sem eru athvörf fyrir fórnarlömb nauðgana í Lundúnum .
Alls tók 1.061 Lundúnabúi á aldrinum 18-50 ára þátt í könnuninni , þar af 712 konur og 349 karlar .
Fjallað var um könnunina í öllum helstum miðlum Bretlands í liðinni viku , þeirra á meðal BBC , Reuters , Daily Mail og Sky .
" Því miður hafa konur látið sannfæra sig um að stundum sé nauðgun brotaþolanum sjálfum að kenna .
Það er hins vegar aldrei rétt að kenna brotaþolanum um , " er haft eftir Jan Welch , yfirlækni í einu Haven-athvarfanna .
Undir þetta tekur Elizabeth Harrison , framkvæmdastjóri Haven í Whitechapel , sem finnst sorglegt að tilhneigingin sé ennþá að leitað sé skýringa á nauðgun í hegðun brotaþolans í stað þess að setja ábyrgðina þar sem hún eigi heima , þ.e. hjá gerandanum .
" Auðvitað þurfa konur að bera ábyrgð á eigin hegðun , en klæðaburður og hegðun getur aldrei gefið annarri manneskju rétt til að nauðga .
Það er þannig mikilvægt að fólk gefi sér tíma og tryggi að manneskjan sem deilir með viðkomandi rúmi sé samþykk því sem er að fara að gerast , " segir Harrison .
13% karla hafa haft mök við konu í áfengisdái Könnunin leiddi líka í ljós að 14% kvenkyns svarenda töldu að flestar nauðgunarkærur væru upplognar meðan hið rétta er að falskar kærur í nauðgunarmálum eru ekki fleiri en í öðrum brotaflokkum eða um 1-2% .
Í ljósi þessa þarf kannski ekki að koma á óvart að um 20% kvenkyns svarenda sögðust ekki myndu kæra nauðgun til lögreglunnar og nefndi rúmlega helmingur svarenda skömm sem helstu ástæðuna .
Reyndar kom líka fram að 20% allra svarenda höfðu verið neydd til kynmaka gegn vilja sínum .
Talið er að 95% allra nauðgunarmála í Bretlandi séu aldrei kærð , en kærur leiða aðeins til dóms í rétt rúmlega 7% tilvika .
Í sömu könnun kom líka fram að rúmlega 30% karlkyns svarenda skilgreindu það ekki sem nauðgun þótt þeir neyddu maka sinn til kynmaka gegn vilja viðkomandi .
Um 13% karlanna viðurkenndu einnig að þeir hefðu haft mök við manneskju sem var of drukkin til þess að gera sér grein fyrir því hvað væri að gerast .
Framkvæmdastjóra Amnesty International í Bretlandi þykja niðurstöður könnunarinnar sláandi , en ekki eru nema fimm ár síðan Amnesty gerði könnun í Bretlandi þar sem niðurstaðan var að fæstir svarenda kenndu brotaþolum um .
" Það er niðurdrepandi að sjá hversu margir eru enn svona fljótir að kenna brotaþolum um í stað þess að setja ábyrgðina á réttan stað , þ.e. á herðar gerandans , " segir Kate Allen , framkvæmdastjóri Amnety í Bretlandi .
Fáir sérhæfðir kvenlæknar .
The Havens eru þrjú athvörf fyrir fórnarlömb nauðgana í Lundúnum sem starfrækt hafa verið í 10 ár .
Einn helsti hvatinn að stofnun þeirra var sú staðreynd að þjónusta og aðstoð við brotaþola nauðgana var afar bágborin á sínum tíma og t.d. fáir kvenlæknar sem voru sérhæfðir í því að rannsaka brotaþola í þeim tilgangi að leita sönnunarganga eftir ofbeldið .
Einnig var nær ómögulegt fyrir brotaþola að verða sér úti um " daginn eftir pilluna " og fyrirbyggjandi meðferð við hugsanlegum kynsjúkdómum eftir nauðgunina .
Afleiðing heilaþvottar Þórdís Elva Þorvaldsdóttir , höfundur bókarinnar Á mannamáli , segist ekki hafa orðið vör við dómhörku ungra íslenskra kvenna í garð þolenda nauðgana .
" En breska könnunin kemur mér samt ekkert á óvart .
Þessi dómharka er afleiðing þess að ungar konur eru heilaþvegnar af því að þær eigi stöðugt að passa sig , ekki drekka of mikið , passa upp á klæðaburðinn , ekki daðra og ekki fara heim með mönnum sem þær vilja ekki eiga í kynferðislegum samskiptum við , " segir Þórdís Elva og bendir á að æskan telji sig oft ósigrandi .
Í bók sinni Á mannamáli fer Þórdís Elva ofan í helstu ranghugmyndir þess efnis að rangur klæðaburður , háttalag eða áfengisneysla sé orsök þess að konum sé nauðgað .
Hún segir mikilvægt að koma réttum skilaboðum á framfæri og í því skyni hefur hún fengið styrk frá félags- og menntamálaráðuneytinu til þess að heimsækja alla framhaldsskóla landsins og ræða kynferðisofbeldi á Íslandi á mannamáli .
Að sögn Þórdísar talar hún bæði við ný- og útskriftarnema og tekur fram að viðbrögðin í fyrstu átta heimsóknunum hafi verið framar vonum frá báðum kynjum og ljóst megi vera að mikil þörf sé aukinni á umræðu .
Snýst um valdatengsl kynjanna " Mér finnst þetta sorgleg niðurstaða þó að hún komi mér alls ekki á óvart , því það hefur lengi verið vitað að nauðgunarmýtur eru útbreiddar , " segir Katrín Anna Guðmundsdóttir , jafnréttishönnuður og stundakennari í kynjafræði við Háskóla Íslands , um niðurstöður netkönnunar The Havens .
" Að auki er vert að benda á að opinberir aðilar eru stundum með forvarnarherferðir gegn nauðgunum sem byggjast á nauðgunarmýtum .
Slíkar herferðir hafa verið gagnrýndar bæði í Bretlandi og hér heima vegna þess að þær setja ábyrgðina á herðar þolenda í stað þeirra sem ofbeldið fremja .
" Innt eftir skýringum á því hvers vegna ungar konur virðast dómharðari en þær eldri bendir Katrín Anna á að rannsóknir sýni að meðvitund um misrétti kynjanna sé meiri í eldri hópum .
Að mati Katrínar Önnu verður að skoða kynferðisofbeldi í samfélagslegu samhengi , en ekki bara einblína á þá einstaklinga sem fremja ofbeldið ef takast eigi að fækka kynferðisbrotum .
" Það er eitthvað í samfélagsgerðinni sem gerir það að verkum að ofbeldið þrífst og það snýst ekki síst um valdatengsl kynjanna þar sem ofbeldið er ein leið fyrir karla almennt til að viðhalda sínum völdum .
Til þess að draga úr nauðgunum þurfum við að auka jafnrétti milli kynja , sem þýðir líka að það þarf að auka virðingu milli kynja , " segir Katrín Anna og bendir á að klámvæðingin hafi hins vegar þveröfug áhrif og markmið .
" Erlendar rannsóknir sýna að klám og klámvæðing auka kvenfyrirlitningu og ofbeldi .
Afleiðingarnar eru alvarlegar og sýna sig bæði í hversu kynferðisofbeldi er algengt og hversu vægt er tekið á brotunum .
Eins virðast sumir karlmenn ekki átta sig á hvar mörkin liggja og hvað sjálfsákvörðunarréttur kvenna þýðir í raun og veru .
Ef til vill vegna þess að þeir eru aldir upp í að hafa greiðan aðgang að hlutgerðum líkömum kvenna í stað þess að líta á þær sem jafningja og manneskjur , " segir Katrín Anna .
