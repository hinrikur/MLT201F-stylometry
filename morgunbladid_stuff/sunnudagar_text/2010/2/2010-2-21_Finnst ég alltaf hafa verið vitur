Jóhanna Kristjónsdóttir blaðamaður , rithöfundur og ferðalangur fagnaði sjötugsafmæli sínu á dögunum með fjölskyldu sinni og stórum og fjölbreyttum hópi vina , gamalla skólafélaga og samstarfsmanna .
" Í mínum huga er þetta afmæli í sjálfu sér ekki merkilegra en önnur sem ég hef átt en það er svona með hina íslensku hefð að halda upp á tugaafmæli , " segir Jóhanna um sjötugsafmælið sitt .
Hún segist síðast hafa haldið upp á 64 ára afmæli sitt með nokkrum bravör , Sixty-four – í anda Bítlanna .
" Annars lít ég ekki á þetta afmæli sem margslungin tímamót og er ekki í innhverfri íhugun að velta fyrir mér framtíðinni eða fortíðinni .
En mér finnst ég hafa lifað dálítið lagskiptu lífi og þó svo ég starfaði 27 ár á Mogganum og hafi fengist við ferðalög og fleira þá má ekki gleyma alls konar reynslu þar á milli , fyrir og eftir .
Væri ég til dæmis spurð hver væri skemmtilegasti tími lífs míns mundi mér kannski vefjast tunga um höfuð en segja svo : Þegar ég var krakki í sveit í Hjarðarholti .
Lærði að vinna og upplifði alls konar ævintýri sem krökkum nú stendur vart til boða .
" Sumir skelfast það að eldast , aðrir fagna því þeim finnst þeir verða vitrari með hverju ári .
Hvað með þig ? " Mér finnst ég alltaf hafa verið vitur ! Annars er ég ekki á því að maður verði endilega vitur með aldrinum .
Kosturinn við að eldast er að maður öðlast yfirsýn og getur sett hluti í samhengi við það sem gerðist fyrir einhverjum áratugum .
Það finnst mér skemmtilegt en gerir mann líka að dálitlum besserwisser .
En meðan ég er tiltölulega frísk og man ennþá kennitölur og símanúmer hef ég voðalega lítinn áhuga á aldri , hvort sem það er minn eigin aldur eða annarra .
Mér finnst erfitt þegar fólk er að ræða hvað þessi eða hinn sé gamall .
Eftir að fólk er komið af gelgjuskeiði skiptir aldur engu máli .
" Stundum finnst manni að margt fólk verði nöldursamara og skapverra með aldrinum .
Heldurðu að það sé rétt ? " Ein vinkona mín orðar það svo snöfurmannlega : Ókostir magnast með aldrinum .
En þá segi ég : Því skyldu kostir þá ekki gera það líka .
En nöldur hjá mörgum sem eldast held ég að stafi af hræðslu við að missa tökin , vera byrjaður að gleyma hlutunum og geta ekki lengur gert það sem maður gerði þegar maður var tvítugur .
Fólk er hrætt við hrörnunina sem er óhjákvæmileg og er hluti af öllu þessi gríni sem lífið er .
" Sjálfsögð ferðalög Undanfarin ár hefurðu verið ótrúlega dugleg við að ferðast til fjarlægra landa og þá sérstaklega Mið-Austurlanda .
Þessi ferðalög þín vekja bæði undrun og aðdáun margra .
" Ferðalögin mögnuðust með árunum , þetta er eins og með kostina sem aukast með aldrinum .
Ég fór bara að gera fleira og meira en ég hafði áður gert .
Og kannski öðruvísi .
Ég eignaðist börnin mín ung og þegar ég var innan við fertugt voru þau orðin það stór og ég gat farið að gera ýmislegt .
En ekki skal þó gleymt hjálpfýsi og aðstoð foreldra minna og fleiri fyrstu árin .
Það er ekki þannig að ég sé uppfull af keppnisskapi og vilji alltaf gera það sem aðrir gera ekki .
Mér finnst þessi ferðalög sjálfsögð og ekki mikið mál ef þau eru undirbúin af kostgæfni .
Það sem vefst fyrir ýmsum vefst ekki fyrir mér , og ég er ekki að segja þetta í einhverjum rembingi .
Mér finnst oft að fólk mikli hluti of mikið fyrir sér og það missir af svo miklu með því .
Það er að hugsa nokkur ár fram í tímann og svo deyr það án þess að lifa drauma sína .
Þegar fólk segir : Þú ert svo dugleg , þú ert alltaf að gera eitthvað , þá hugsa ég : Af hverju gerir þú það ekki bara líka ? " Hvað heillar þig við Mið-Austurlönd ? " Öll sagan sem þar er og allt þetta fjölþætta og skrautlega mannlíf .
Ég er ekki trúrækin manneskja , bara venjulegur kristinn einstaklingur , en margt í trú múslíma heillar mig .
Múslímar rækta fjölskyldutengsl og eru einstaklega gestrisnir og vinsamlegir og hafa vináttu í heiðri .
Ég er ekki að segja að þetta sé fullkomið fyrirmyndarfólk og hundrað prósent í alla staði , en mér finnst þetta heillandi manneskjur .
Mér hugnast ekki stjórnarfarið alls staðar og ýmislegt fleira .
En ég breyti því ekki .
Raunar finnst mér óbærilegt hvað við Vesturlandabúar höfum afbakaðar skoðanir á mörgu í þessum löndum og endalaus forsjárhyggja og afskiptasemi okkar er til þess eins fallin að skapa úlfúð .
" Áttu þér uppáhaldsland ? " Af löndum utan Íslands hef ég verið mest í Sýrlandi .
Damaskus er borgin mín , en fallegasta borg sem ég hef komið til er án efa Isfahan í Íran .
Sýrland og Íran eru þau lönd sem koma upp í hugann ef ég þyrfti að flýja úr landi og setjast að annars staðar .
Að minnsta kosti sé ég ekki fyrir mér að ég færi til Noregs .
En svo get ég líka sagt að það sé undursamleg fegurð á Sri Lanka .
Bragðmesta land sem ég hef komið til er Kambódía .
Þá gætirðu spurt : Hvað áttu við með bragðmikið ? Og þá get ég ekki svarað því .
" H vernig finnst þér að búa hér á Íslandi í kreppunni , er það kannski ekkert verra en var á góðæristímunum ? " Góðæristímarnir voru sjúkir tímar .
Við erum alltaf að heimta nýtt Ísland og gera kröfur en ég held að við höfum öll á einn eða annan hátt tekið þátt í sukkinu .
Þá er ég ekki að tala um milljarðasukk heldur það að núna er fólk að kvarta af því það getur ekki selt íbúðina sem það fjárfesti í þótt það eigi einbýlishús einhvers staðar annars staðar .
Svo á það þrjá bíla og hvað hefur fólk að gera við þrjá bíla ? Græðgin var svakaleg og snobbað upp úr öllu valdi fyrir mönnum sem reyndust bara skúrkar .
Allir voru á kafi í græðgi og snobbi eftir því sem þeir höfðu aðstöðu til .
Það sem mér finnst átakanlegt núna er staða ungs , venjulegs fólks sem keypti sér venjulega íbúð á þessum tímum og situr nú í súpunni og þeir sem missa atvinnu sína .
Það er óttalegt .
Mér finnst það skipta meginmáli .
Sjálf hef ég ekki neitt sérstakt við peninga að gera þannig lagað .
Ég hef aldrei haft verulegan áhuga á eignum eftir að mér tókst að koma undir mig fótunum á fertugsaldrinum .
Mér þykir mjög gott að eiga mitt gamla merkilega hús , Skáholt , sem Vilhjálmur skáld frá Skáholti fæddist í , og góðan gamlan bíl sem heitir Eyðimerkurljónið af því hann er á litinn eins og eyðimörkin í ljósaskiptunum .
Ég hef alltaf verið skipulögð í peningamálum og gætt þess að eiga pening inn á varasjóði , þótt ekki væri nema einhverja hundraðkalla þegar ég var hvað blönkust .
Þetta eru áhrif frá uppeldi mínu þegar ekki mikið var til .
Og eins lærði ég þetta í hjónabandi með rithöfundi sem var ekki alltaf beinlínis fyrirhyggjusamur blessaður .
" Fyrst og fremst ég sjálf Þú átt fjögur börn , þrjú með Jökli Jakobssyni , og þau hafa öll skrifað , er það eitthvað í genunum sem gerir þau að rithöfundum eða er það uppeldið sem leiddi til þess ? " Ætli það sé ekki hvort tveggja því yngsta dóttir mín Kolbrá sem kom á eftir þeim er bókmenntafræðingur og búfræðingur og afskaplega ritfær .
Hún hefur haft sig miklu minna í frammi en þau en hún ætti að skrifa .
Við Jökull skildum þegar Hrafn var tveggja ára , Illugi átta ára og Elísabet ellefu ára .
Upp úr því fór faðir þeirra í burtu og var aldrei mikill hluti af hversdagslífi þeirra .
Auðvitað hafa börnin okkar Jökuls eitthvað frá okkur báðum og sjálf fékkst ég við skriftir sem krakki .
En svo var líka ákveðin pressa á börnin frá umhverfinu .
Í gamla daga þegar Jökull var lifandi og fyrstu árin efir að hann dó vissu allir af honum og þá var alltaf verið að spyrja krakkana : Ætlar þú ekki að verða rithöfundur eins og pabbi ? Í dag er Jökull Jakobsson , óverðskuldað finnst mér , nokkuð gleymdur höfundur þótt ákveðinn hópur þekki hans verk .
En verk hans eru ekki lesin þvers og kruss .
" Í huga margra ert þú ennþá tengd við Jökul .
" Já , ég er tengd við hann og það er allt í lagi með það .
Við skildum árið 1969 en ég var oft kölluð konan hans Jökuls og svo fyrrverandi konan hans , ósköp sem mér leiddist það .
Það er niðurlægjandi ef það þarf stöðugt að réttlæta tilvist fólks með því að tengja það við annan einstakling .
Nú er ég fyrst og fremst ég sjálf .
Mér hefur þó allavega tekist það .
Kannski var allt þetta baks barátta fyrir því að fá að vera ég sjálf .
" Þú fluttir stutta ræðu í afmælinu þínu og sagðist bíða eftir að Sörli riði í hlað .
Ertu að bíða eftir riddaranum á hvíta hestinum ? " Ég er ekki að bíða eftir riddaranum .
Ég er bara svo grínagtug .
Ég gæti aldrei búið með neinum manni .
Og enginn gæti búið með mér .
Ég hef verið svo lengi ein að það er ekki fyrir nokkurn mann að búa með mér .
En rómantíkin getur verið sullandi og bullandi þótt maður sé ekki endilega með mann inni á heimilinu .
Því að sumu leyti er ég rómantísk manneskja , svona inn við beinið , en ég fer ansans ósköp vel með það .
" Þú ætlar að halda áfram að ferðast og skoða heiminn ? " Já , og kannski skrifa eitthvað .
" Ertu að skrifa ? " Mér hefur dottið ýmislegt í hug en hvað það er er leyndarmál .
" Börnin í Jemen Börnin þín gefa út sérstaka bók þér til heiðurs í tilefni af afmæli þínu .
Hvernig bók er þetta ? " Ég er ekki alveg viss um hvernig bók þetta er , eða hvernig er best að skilgreina hana .
En í hana skrifar alls konar fólk sem hefur verið með mér á einhverjum tímum á ævinni .
Eða alla ævina .
En ég fékk líka að skrifa grein um Fatímusjóðinn og þarna er meðal annars athyglisverð grein um Hönd Fatímu .
Og fleira .
Auk þess fullt af myndum .
Vera Illugadóttir , sonardóttir mín , hannaði bókina og mér sýnist það hafa tekist af stakri snilld .
Bókin kemur út 27. febrúar klukkan tíu fyrir hádegi .
Eða svo segja þau .
Það er hægt að gerast áskrifandi að henni og ágóðinn rennur í Fatímusjóðinn .
Kannski er bókin sjálfhverf en hún er í þágu góðs málefnis .
" Hvernig finnst þér að fá bók um sjálfa þig ? " Fyrst fannst mér það skrítið og duggulítið óþægilegt en þegar ég frétti hvernig valið var í bókina þá leið mér betur .
Mér var í mun , og talaði um það við krakkana , að þetta mætti ekki verða minningarorðabók .
Ég vildi að bókin yrði skemmtileg og segði fólki eitthvað , ekki bara um mig heldur umhverfið og tímana .
Ég er ekki að segja að þetta verði djúp þjóðlífslýsing en ég held að bókin verði skemmtileg .
" Þú nefnir Fatímusjóðinn , hvernig sjóður er það ? " Ég stofnaði hann eftir að ég fékk verðlaun frá Hagþenki fyrir fimm árum fyrir bókina Arabíukonur .
Þá var ég sextíu og fimm ára og mér fannst þetta mikill sómi og allt það en sá ekki tilganginn í því að sitja uppi með peninga sem ég hafði ekkert við að gera .
Þá stofnaði ég þennan sjóð til styrktar börnum í Jemen með stofnfé upp á 350.000 krónur .
Það var lítill sjóður á tímum þegar Björgólfur var að stofna 500 milljón króna sjóð og Ólafur í Samskipum sjóð upp á milljarð .
Ég skemmti mér óneitanlega yfir því .
Og leyfi mér að halda því fram að sjóðurinn hafi gert gagn .
Ég hafði verið í Jemen , ferðast um landið og búið þar vetrartíma og mér fannst átakanlegt að sjá hvernig fátæktin leikur fólk og þá sérstaklega börn .
Fátækt og eymd geta gert djöfullega hluti .
Ég hafði samband við konu sem rekur skólamiðstöð í Jemen .
Krakkar koma þangað þrisvar í viku og fá alls konar kennslu , aðstoð við heimanám , tölvukennslu , handmennt , kennslu í tónlist eða íþróttum og saumaskap sem er ekki í boði í jemenskum skólum .
Þau fá föt fyrir trúarhátíðir og skólabúning .
Þau fá eina máltíð á dag , og oft er það eina máltíðin sem þau fá þangað til þau koma næst .
Mér finnst svo grátlegt þegar ég heyri fólk hér á landi barma sér .
Þá langar mig til að hrista fólk og segja : Komið þið með mér til Jemen og sjáið lífið þar .
Fatímusjóðurinn styrkir 133 börn af þeim 250 sem koma í miðstöðina .
Langflestir eru félagar í Vináttu- og menningarfélagi Mið-Austurlanda .
En fleiri hafa líka hjálpað .
Ég kvarta ekki undan áhugaleysi fólks hvað þetta varðar ! Nú erum við sem erum í forsvari fyrir sjóðinn að gera skurk í því að ganga frá kaupum á stærri miðstöð fyrir börnin .
Þannig verður aðstaða fyrir börnin betri og hægt er að stækka hópinn upp í 350 börn .
Núna eigum við fyrir þessu húsi .
Það er að segja ef bókin selst því vitanlega þarf að gera ýmsar breytingar á húsinu til að það geti gegnt því hlutverki sem við viljum .
Eitt af því sem ég þarf að gera á næstunni er að fara til Jemens og ganga frá þeim málum .
" 