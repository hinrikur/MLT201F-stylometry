Kröfur um að banna múslímakonum að hylja andlit sitt fara vaxandi í Evrópu .
Í Noregi kom Lise Christoffersen , talsmaður Verkamannaflokksins í innflytjendamálum , fram í vikunni og mæltist til þess að slíkt bann yrði sett í þar í landi .
Christoffersen segir að klæði á borð við búrkur og níkab beri kvennakúgun vitni .
Þegar hún var spurð í dagblaðinu Aftenposten hvort þessi krafa gengi ekki á skjön við trúfrelsi svaraði hún því til að um væri að ræða " misnotkun trúfrelsis " .
Christoffersen hefur ekki rætt málið í eigin flokki og veit ekki hvort hann mun styðja málið .
Framfaraflokkurinn hefur hins vegar slíkt bann á dagskrá en Miðflokkurinn , Sósíalíski vinstriflokkurinn og Hægriflokkurinn eru því andvígir .
" Að banna tiltekinn fatnað er framandi hugmynd , " segir Trygve Magnus Slagsvold Vedum , þingmaður Miðflokksins .
" Mér finnst búrka vera hræðilegur fatnaður en við getum ekki farið á þá hringekju að byrja að ákveða hvernig fólk klæðist .
" Þrjár konur klæðast búrku í Danmörku Fredrik Reinfeldt , forsætisráðherra Svíþjóðar , var spurður hvort hann teldi rétt að banna búrkur : " Ég tel ekki að nokkur maður í frjálsu landi á borð við Svíþjóð eigi að hylja andlit sitt með þessum hætti .
" Skömmu síðar vísað hann hins vegar á bug hugmyndinni um að banna búrkur og níkab .
Kveikjan að því að Reinfeld var spurður er umræðan um þessi mál í Danmörku .
Rætt hefur verið um bann við búrkum og níkab þar í landi , en stjórnarflokkarnir ákváðu að setja ekki almennt bann þar sem það stríddi gegn stjórnarskrá , en í menntastofnunum má með fullum rétti krefjast þess að bæði kennarar og nemendur sýni andlit sitt .
Í ýmsum tilfellum má krefja konur um að sýna andlit sitt í Danmörku , til dæmis þegar þær nota kort í strætisvögnum , lestum og ferjum .
Í Danmörku er þetta mikið hitamál og endurspeglar kannski frekar ótta við innflytjendur og að þeim fylgi vandamál en að það sé raunverulegt vandamál að konur hylji andlit sitt .
Samkvæmt rannsókn , sem Kaupmannahafnarháskóli gerði , klæðast aðeins þrjár konur í allri Danmörku búrku og 150 til 200 konur níkab .
Bann við búrkum hefur komið til tals víðar .
Í Aftenposten kemur fram að í Belgíu sekti yfirvöld í mörgum bæjum konur , sem brjóti staðbundið bann við slæðunotkun .
Á Ítalíu voru lög frá valdatíma fasistastjórnar Benitos Mussolinis sem banna notkun grímu notuð til að sekta múslímakonu sem klæddist búrku .
Á liðnu ári samþykktu Svisslendingar í þjóðaratkvæðagreiðslu að banna byggingu bænaturna við moskur og forsprakkar þeirrar atkvæðagreiðslu hafa talað um að búrkan væri næst á dagskrá .
Lítil umræða er um að banna búrkur í Þýskalandi og á Bretlandi þótt þar séu margir innflytjendur .
Of langt væri þó gengið að segja að umræðan á Bretlandi væri engin og er uppnámið , sem varð þegar Jack Straw , fyrrverandi utanríkisráðherra Bretlands , skrifaði grein fyrir nokkrum árum um að sér þætti óþægilegt að ræða við kjósendur sína þegar þeir hyldu andlit sitt .
Í Frakklandi eru þessi mál hins vegar mikið rædd þessa dagana og hafinn er undirbúningur að lagasetningu um að banna búrkur og níkab-slæður á opinberum stöðum .
Í Frakklandi var trúarlegum táknum úthýst úr opinberu lífi eftir byltingu og Frakkar hafa átt mjög erfitt með að taka á þeim birtingarmyndum íslams , sem fylgja múslímskum íbúum landsins .
" Búrkan er ekki velkomin á landi franska lýðveldisins , " sagði Nicolas Sarkozy Frakklandsforseti í ræðu í fyrrasumar .
Deilan um búrkurnar er birtingarmynd umræðunnar um það hvort og hvernig nýir íbúar í nýju landi eigi að laga sig að þeim háttum og siðum , sem fyrir eru .
Þessi deila á sér nú stað um alla Evrópu , en það er erfitt að sjá hvernig á að greiða fyrir aðlögun múslímskra innflytjenda með því að setja þeim boð og bönn , sem þeim finnst stríða gegn þeirra menningu .
Á hinn bóginn er sú krafa líka eðlileg að innflytjendur virði siði og gildi sem eru við lýði í nýjum heimkynnum .
Búrka og níkab Búrka er alklæðnaður , sem sumar múslímakonur bera yfir sínum venjulegu fötum utan heimilisins .
Orðið merkir andlitshula með opi fyrir augun .
Fyrir augunum er gagnsæ grisja .
Sú sem klæðist búrkunni sér út , en augu hennar sjást ekki .
Níkab nefnist slæða , sem notuð er til að hylja allt andlitið nema augun .
" Hataðasti maður Frakklands " Vikuritið Marianne segir Eric Besson , ráðherra innflytjendamála , " hataðasta mann Frakklands " og Nouvelle Observateur kallar hann " óforskammaðan þjón herra síns " , Nicolas Sarkozy .
Besson fæddist í Marrakesh í Marokkó og flutti til Frakklands þegar hann var 17 ára .
Nú er hann í eldlínu umræðunnar um það hvort banna eigi múslímakonum að hylja ásjónu sína .
Hann segist vilja að uppbyggileg umræða fari fram í föðurlandi mannréttindanna og telur að hægriöfgamaðurinn Jean-Marie Le Pen hafi of lengi fengið að sitja einn að því að móta þjóðarímyndina .
Til þess að þessi umræða gæti farið fram opnaði hann vefsíðu fyrir þjóðina .
Brátt birtust þar svo ógeðfelld ummæli að ritskoða þurfti síðuna .
Sósíalistar saka Besson um að beina sjónum frá hinum raunverulegu vandamálum , fjárlagahalla og atvinnuleysi .
Besson er sósíalistum ekki ókunnur .
Hann var ráðgjafi Ségolène Royal , frambjóðanda sósíalista , í forsetakosningunum 2007 og skrifaði þá um Sarkozy að hann væri " amerískur nýfrjálshyggjumaður með franskt vegabréf " .
Honum sinnaðist við sósíalista og gekk þá í raðir hægri manna .
Sagt er að hann hafi búið Sarkozy undir kappræðurnar fyrir seinni umferð forsetakosninganna og þá tekið að sér hlutverk Royal .
Fyrir rúmri viku skar frönsk þingnefnd úr um að setja bæri lög um að banna konum að hylja ásjónu sína á opinberum stöðum .
Konum í búrku eða með níkab yrði þá meinaður aðgangur að stofnunum , sjúkrahúsum , félagslegum skrifstofum , skólum og almenningssamgöngum .
" Ég held að við verðum að banna búrkuna – í þágu kvenna , " segir Besson .
