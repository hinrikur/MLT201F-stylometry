Lestur er lífsstíll eru einkunnarorð á mínum vinnustað og við rekum áróður fyrir því að foreldrar byrji að lesa fyrir börn sín strax eftir fæðingu .
Við viljum að til verði enn fleiri bókaormar og komandi kynslóðir fari ekki á mis við þann töfraheim sem í bókum býr .
Einnig er nauðsynlegt að fólk læri að njóta lestrarstunda í ró og næði í öllu áreiti nútímans .
Bókaormar segjast oft öfunda okkur , starfsfólk bókasafna , og halda að við gerum ekkert annað í vinnunni en lesa skemmtilegar bækur en þó við séum umvafin bókum alla daga þá höfum við ekkert meiri tíma til að lesa en aðrir .
Við höfum þó óneitanlega þau forréttindi að geta auðveldlega skoðað og flett nýjum og gömlum bókum á hverjum degi og þannig valið úr áhugvert efni og sett á leslistann okkar .
Ég er oftast með margar bækur í takinu í einu og þær af ýmsum toga .
Ástandið í samfélaginu hefur haft áhrif á mitt bókaval að undanförnu .
Ég er búin að lesa allar " kreppubækurnar " og svo tók við heimspeki og siðfræði Páls Skúlasonar og nú er ég að lesa bókina Hugsað með Páli : ritgerðir til heiðurs Páli Skúlasyni sextugum .
Þar eru 16 greinar eftir jafn marga fræðimenn um heimspeki Páls og hugðarefni .
Það er tímafrekt að lesa bókina , ein grein er lesin í einu og svo þarf maður góðan tíma til að hugsa um innihaldið á eftir .
Á mínum leslista eru núna t.d. ÞÞ í forheimskunarlandi eftir Pétur Gunnarsson og Karlsvagninn eftir Kristínu Marju Baldursdóttur .
Ég ætla einnig að lesa aftur bæði Gerplu og Íslandsklukkuna eftir Halldór Laxness áður en ég fer í leikhúsið en Íslandsklukkan verður þar að auki tekin fyrir á næstu tveim bókaspjallskvöldum á safninu .
Þá er alltaf að minnsta kosti ein glæpasaga á ensku við höndina .
Nú er ég að lesa bækur Elizabeth George aftur því erfiðlega hefur gengið undanfarið að finna áhugaverða nýja höfunda á því sviði .
Ekki má gleyma ljóðabókunum en þær eru aldrei langt undan og langar mig að ljúka þessum pistli , í tilefni kreppunnar , með upphafslínum ljóðsins " Vonin " úr ljóðabókinni Aðeins eitt blóm eftir Þuríði Guðmundsdóttur : Veiztu að vonin er til hún vex inn í dimmu gili og eigir þú leið þar um þá leitaðu í urðinni ...
