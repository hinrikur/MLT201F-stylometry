Eins og margir nemendur kannast við er allt komið á fullt í skólanum , nóg að gera og nóg að lesa .
Bækurnar á náttborðinu hjá mér eru því ansi margar og fjölbreyttar .
Þar hvíla skáldsögur við hlið latneskra málfræðibóka og segja má að ég lesi núna meira fyrir skólann en mér til skemmtunar þótt margar séu þessar bækur vissulega skemmtilegar .
Núna síðast lauk ég Auði eftir Vilborgu Davíðsdóttur og fannst hún frábær .
Hún er vel skrifuð , spennandi og auðlesin .
Ég vona að það komi framhald og það sem fyrst .
Vilborg hefur lengi verið í uppáhaldi og þá sérstaklega bækurnar um Korku .
Ég á enn eftir að finna mér aðra íslenska jólabók til þess að lesa .
Auður er sú eina sem ég hef lesið á nýju ári .
Ég byrjaði á Dóttur mæðra minna en gafst upp .
Mig langar að lesa Þegar kóngur kom því svo margir segja að hún sé góð .
Um jólin rataði bókin Shakespeare á meðal vor eftir Jan Kott á náttborðið og þar hefur hún dvalið síðan .
Hún lofar góðu og ég reyni að glugga í hana milli þess sem ég les Ódysseifskviðu , Illiónskviðu og leikritið Sölumaður deyr , allt skyldulesning .
Ódysseifskviða er reyndar virkilega skemmtileg og Ódysseifur mjög margbrotin persóna .
Shakespeare á meðal vor er eftir pólskan leikhúsmann , Jan Kott , og útskýrir hans nálgun á verk Shakespeares .
Sú nálgun er mjög áhugaverð en ég verð að játa að ég hef ekki lesið eins mörg leikrit eftir Shakespeare og ég vildi óska , hugsanlega ekki nógu mörg til þess að gera mér grein fyrir vísunum bókarinnar .
Þegar ég verð leið á því að lesa hámenningarlegar bækur og skólabækur má alltaf grípa til góðrar vinkonu minnar hennar Georgette Heyer .
Með henni hef ég varið ófáum stundum í heimi aðalsfólks á 18. og 19. öld og það er alltaf jafn skemmtilegt .
Hver bók er frekar stutt , hraðlesin og söguþráðurinn einfaldur .
Allt fer vel að lokum , sama hvað á dynur frá því að elskendur hittast í fyrsta skipti þangað til þau ná saman að lokum .
Sú sem ég er að lesa núna heitir Sprig Muslin og fjallar um unga stúlku í klípu og manninn sem bjargar henni , leiðin til björgunar er hlykkjótt og erfið , mjög algengt mótíf hjá Georgette , en allt virðist ætla að fara vel .
Það verður mikið að gera hjá mér á næstunni en ég veit að ég finn mér alltaf tíma til þess að lesa skáldsögur og í versta falli verður það kjörbókin sem ég þarf að finna mér í ensku .
Í tímahraki má alltaf lesa Hroka og hleypidóma í þúsundasta sinn .
