Bandaríski rithöfundurinn John Grisham er einhver vinsælasti spennusagnahöfundur samtímans en viðfangsefni hans eru oftar en ekki lagaflækjur þar sem aðalpersónurnar takast á í réttarsölum .
Bækur Grishams hafa selst í meira en 250 milljónum eintaka og vinsælar kvikmyndir hafa verið gerðar eftir sumum þeirra .
Í The Guardian er greint frá því að Grisham hyggist nú færa sig inn á unglingamarkaðinn með nýrri röð sagna um 13 ára ungling sem " veit meira um lög en flestir lögfræðingar " og dregst inn í morðrannsókn .
Grisham hefur gert samning um fyrstu tvær bækurnar um söguhetjuna Theodore Boone .
Útgefandi Grishams er spenntur fyrir verkefninu og hrósar væntanlegum bókum í hástert .
" Theodore Boone er dæmigerður Grisham-karakter : í sögunum eru frábær átök sem byggjast á lagaklækjum , hetjan er elskuleg og fær lesendur til að brosa , og lesandinn er dreginn áfram , " segir ritsjórinn .
Margir höfundar keppast við að komast inn í eyðuna sem hefur myndast á markaðinum eftir að JK Rowling lauk við að skrifa hinar ofurvinsælu Harry Potter-bækur .
Talið er að Grisham taki stefnuna þangað .
Hins vegar hafa margir höfundar sem alla jafna skrifa fyrir fullorðna spreytt sig á skrifum fyrir börn og unglinga ; nýlegt íslenskt dæmi er Hallgrímur Helgason sem sendi frá sér barnabók á dögunum .
Spennuhöfundurinn James Patterson sinnir hvoru tveggja jöfnum höndum , rétt eins og t.d. Gerður Kristný .
