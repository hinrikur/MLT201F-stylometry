Svo mikið er víst að þeir sem muna eftir tímamótamyndinni Taxi Driver , meistaraverki Martins Scorseses frá 1976 , hafa fæstir tekið því fagnandi þegar það fréttist að Lars Von Trier er að undirbúa sína eigin dönsku útgáfu .
Hann er í samningaumleitunum við Scorsese og Robert De Niro , em þremenningarnir eru allir staddir á Berlínarhátíðinni þessa dagana .
Von Trier hefur unnið til margra afreka á löngum ferli , en að ætla sér að leggja í eina bestu , umdeildustu og eftirminnilegustu mynd ofanverðrar síðustu aldar er óðs manns æði .
Þau verk eru til sem vandséð er að hægt sé að betrumbæta á nokkurn hátt og nálgast helgispjöll að hrófla við þeim .
Frankenstein að rísa úr duftinu eina ferðina enn Svo er ekki að sjá að framleiðendurnir Ralph Winter og Terry Botwick hafi verið búnir að rýna í aðsóknartölur skrímslamyndarinnar Wolfman þegar þeir ákváðu að gera ferska Frankenstein-mynd fyrir nýja öld .
Hún verður byggð á fjögurra bóka flokki Deans Koontz um skrímslið , sú síðasta er væntanleg í júní nk. eftir hinn afkastamikla hrollvekjumetsöluhöfund .
Í þetta skiptið er klassískt kvikmyndaskrímslið umsvifamikill kaupsýslumaður í New Orleans .
Þar leikur hann listir sínar uns þrír lögreglumenn , eldri en tvævetur , fara að reka sig á ýmislegt gruggugt og vélrænt í fari mannsins .
