Hvergi í heiminum sýndu konur jafnmikla samstöðu og baráttuvilja og íslenskar konur gerðu með því að fjölmenna á stærsta baráttufund Íslandssögunnar í tilefni af kvennaári Sameinuðu þjóðanna , föstudaginn 24. október árið 1975 .
Enda vakti fundurinn gífurlega athygli erlendra fjölmiðla .
Þennan sama dag urðu þau tímamót hérlendis að Ríkissjónvarpið hóf að senda út í lit – en líklega muna fáir sem engir eftir því .
Hefðu það þó þótt eftirminnileg tímamót alla jafna ! Ást er sameiginleg barátta " Gífurlegur fjöldi kvenna tók þátt í útifundi á Lækjartorgi í gærdag – og að mati lögreglunnar munu 20 til 25 þúsund manns hafa verið á fundinum .
Hann stóð í hartnær tvær klukkustundir og þrátt fyrir lengd fundarins stóðu fundarmenn allan tímann og hlýddu á dagskrá hans , enda var það mál manna að hún hefði í senn verið skemmtileg og óvenjuleg og ekki hlaðin sígildum útifundaræðum , sem jafnan eru betri þeim mun styttri sem þær eru , " sagði Morgunblaðið daginn eftir .
Greint var frá því að mannfjöldinn náði yfir allt Lækjartorg og upp eftir Bankastræti að Ingólfsstræti og í Lækjargötu var einnig mikill fjöldi , sem náði allt að Amtmannsstíg .
" Þá var mikill mannfjöldi í Austurstræti allt að Pósthússtræti .
Á sjálfu Lækjartorgi var staðið svo þétt að ógerningur var að komast yfir torgið .
Fundarmenn héldu á borðum og skiltum í tilefni dagsins og baráttunnar , sem verið var að leggja áherzlu á .
Sem dæmi má nefna orfá vígorð : " Ást er sameiginleg barátta " , Jafnrétti " strax í dag " , Við erum margar , hver er nakti maðurinn í listinni ? , Jafnrétti í stöðuveitingum ! , Kvennafrí , hvað svo ? ? ? ? , Ekki bara dömufrí .
" Alþingismannahvatning Meðal ræðumanna á fundinum voru alþingismennirnir Sigurlaug Bjarnadóttir úr Sjálfstæðisflokknum og Svava Jakobsdóttir úr Alþýðubandalaginu .
Héldu þær sameiginlega ræðu .
Morgunblaðið sagði svo frá að atriði þeirra nefndist alþingismannahvatning .
Þær sögðust komnar á svið til þess að sýna 2/3 hluta af þingliði kvenna á Alþingi .
" Ragnhildur Helgadóttir [ Sjálfstæðisflokki ] hefði þurft að fara utan á kvennasögusýningu á Norðurlöndum og þar með væri þriðjungur af þingliði kvenna fjarverandi og væri horfinn af landinu .
Þær gátu þess að á kjörskrá fyrir síðustu alþingiskosningar hefði verið 63.321 karl og hefðu þeir 57 fulltrúa á Alþingi eða 95% alþingismanna .
Konur hefðu verið ívið færri eða 63.070 talsins og hefðu fengið þrjá kjörna fulltrúa eða aðeins 5% alþingismanna .
Á þeim 60 árum , sem liðin væru frá því er konur fengu kosningarrétt og kjörgengi , hefðu aðeins níu konur verið kjörnar á Alþingi , en 257 karlar .
Kváðu þær hlutfallið vera ein kona á móti tuttugu og átta og hálfum karli .
Alþingismennirnir Sigurlaug og Svava sögðu að þetta hlutfall , þrjár konur á móti 57 , körlum væri staðreynd , sem sýndi að konur hefðu ekki notað þann rétt , sem þær hefðu hlotið fyrir 60 árum , á réttan hátt .
Þær töldu þjóðinni borgið , ef konur fengju að taka meiri þátt í mótun laga , en minntust á það einnig , að hlutverk móðurinnar í þjóðfélaginu og húsmóðurinnar innan heimilisins væri þess eðlis að í gegnum það gæti konan haft áhrif á hagsýslu og hagstjórn og mikils virði væri einnig að uppeldishlutverk hennar færi henni vel úr hendi .
Alþingismennirnir hvöttu konur til þess að standa vörð um réttindi sín og skyldur , kristilegt siðgæði og þjóðréttindi , " sagði í Morgunblaðinu .
