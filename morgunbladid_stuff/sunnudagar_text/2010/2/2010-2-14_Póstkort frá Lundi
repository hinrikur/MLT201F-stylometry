Lundur er borg á Skáni í Suður-Svíþjóð og hér snýst lífið mikið um Lundarháskóla sem er stærsti háskóli á Norðurlöndunum og má segja að borgin hafi byggst upp í kringum háskólann síðan hann var stofnaður 1666 .
Maður finnur vel fyrir því á sumrin hversu stór þáttur háskólinn er í bæjarlífinu þar sem bærinn fær ansi rólegt yfirbragð þegar um það bil fimmtíu þúsund nemendur hverfa til síns heima á sumrin eða um helmingur borgarbúa .
Þá minnir Lundur mann kannski helst á Akureyri .
Einfaldleiki er það sem einkennir Lund , fólk kann því vel að ferðast á milli staða á hjólum og ekki er óalgengt að sjá viðskiptajöfra í jakkafötum jafnt sem nemendur þeytast um á hjólum .
Þar sem hjól eru aðalsamgöngumáti bæjarbúa eru hjólastígar og -leiðir til fyrirmyndar og er ástæðan kannski sú að Lundur er þéttbyggður bær og lítið um brekkur og því þægilegt að fara á milli á hjólum .
Það er ekki laust við að það sé hreinlega mannbætandi að hjóla um gróin svæði Lundar og má segja að það séu hrein lífsgæði að geta notað hjólið sem samgöngutæki í stað bíls .
Lundur er vel gróinn staður og stór falleg tré setja óneitanlega mikinn svip á bæjarlífið á sumrin .
Lundargård er einn þekktasti garður Lundar , þar stendur elsta bygging háskólans umvafin fallegum trjám og yndislegum magnólíublómum á vorin .
Við hlið þessa garðs trónir síðan undarlega grálituð dómkirkjan sem var vígð árið 1145 og er vinsælasti ferðamannastaðurinn hér enda er þetta sérstakur staður með mikla sögu .
Miðbær Lundar er lítill og auðvelt er að komast leiðar sinnar gangandi .
Töluvert er af verslunum , veitingastöðum og kaffihúsum í kringum aðaltorgið , Stortorget , sem og á götunum sem liggja út frá því .
Matarmenning á veitingastöðum Lundar er lituð af því fjölþjóðasamfélagi sem hér er og hægt er að fá mat frá öllum heimshornum .
Háskólinn í Lundi er í góðum tengslum við viðskiptalífið og hér blómstra stór fyrirtæki .
Þar ber helst að nefna Sony Ericsson og Tetra Pak sem eru fyrirferðarmikil í borginni ásamt háskólasjúkrahúsinu .
Mikil þekking og reynsla býr því hér á ekki svo stóru landsvæði þar sem skólinn og fyrirtækin kjósa að sitja þétt saman til að mynda sem sterkustu tengslin .
Þá hefur Evrópusambandið ákveðið að hleypa af stokkunum tveimur mjög stórum samevrópskum rannsóknarverkefnum í Lundi 2012 sem kallast ESS og MAX IV og snúast um rannsóknir á nifteindum .
Þessi verkefni eru gríðarlega stór og áætlað er að allt að 35.000 manns flytji til Lundar á næstu árum vegna þeirra og því má búast við mikilli uppbyggingu hér á næstu árum .
Í Lundi búa margir Íslendingar .
Það er gott að geta átt samneyti við samlanda sína þegar langt er heim .
Margir búa þar sem ég bý í Norður-Lundi á svæði sem við heimamenn köllum " Kjammann " .
Hér er þétt félagsnet Íslendinga og fyrirbæri eins og félagsmiðstöðin Fagrihvammur , knattspyrnufélagið Tungur Knivur og saumaklúbburinn Húsmæðramafían þrífast vel .
Að búa á Kjammanum verður helst lýst sem langri sumarbústaðardvöl með góðum vinum .
Hér stekkur fólk á milli bústaða oft á dag til að fara yfir stöðuna og matarboð eru mikið stunduð , þannig að ekki er óvanalegt að fólk bjóði eða sé boðið nokkrum sinnum í viku í mat .
Á þennan hátt má segja að maður kynnist vinum með nánari og allt öðrum hætti en heima á Íslandi .
Fólk hefur einhvern veginn meiri tíma fyrir hvað annað og samkeppnin sem er hluti af kapphlaupinu heima á Íslandi er ekki til staðar .
Ragnar Fjalar Sævarsson 