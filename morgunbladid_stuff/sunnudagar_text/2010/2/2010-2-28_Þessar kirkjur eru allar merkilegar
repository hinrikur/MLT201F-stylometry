Á hverju ári koma nú út ný bindi merkilegs ritverks um friðaðar kirkjur á Íslandi .
Sífellt fleiri lesendur eru að uppgötva þessi verk og fræðast um þessar gömlu byggingar sem ritstjórarnir segja " ómetanlegt lista- og menningarminjasafn .
" Verkefnið er ríflega hálfnað en bækurnar verða alls 26 .
Fyrir nokkru komu út 13. og 14. bindi Kirkna Íslands , mikils ritverks sem hóf göngu sína árið 2001 .
Stefnt er að því að bindin verði alls 26 .
Í þeim er fjallað um allar friðaðar kirkjur landsins , 207 að tölu , og er miðað við að síðustu bindi verksins komi út árið 2015 .
Óhætt er að segja að Kirkjur Íslands sé óvenjulega metnaðarfullt og fallegt verk , og afar fræðandi .
Lesandinn kynnist kirkjunum og sögu þeirra , gripum , arkitektúr og merkilegum minningarmörkum .
Í nýjustu bókunum er fjallað um kirkjur í Borgarfirði en í fyrri verkunum hafa verið teknar fyrir kirkjur í Kjalarnesprófastdæmi , í Eyjafirði , Húnaþingi , Skagafirði og Árnessýslu .
Ritstjórar Kirkna Íslands eru þeir Þorsteinn Gunnarsson og Jón Torfason .
Þorsteinn hefur stýrt verkinu frá upphafi en Jón kom að því árið 2004 .
Í ritnefndinni eru auk Þorsteins , sem verið hefur formaður Húsafriðunarnefndar fram að síðustu áramótum , þau Margrét Hallgrímsdóttir þjóðminjavörður , Nikulás Úlfar Másson forstöðumaður Húsafriðunarnefndar og Karl Sigurbjörnsson biskup .
Þegar Húsafriðunarnefnd var sett á laggirnar árið 1969 var tekið að friða kirkjur og aðrar sögulega mikilvægar byggingar .
Alls nutu 23 kirkjur verndar árið 1989 en þegar lögunum var breytt árið eftir , tók friðunin til allra kirkna sem reistar voru fyrir 1918 , en þær eru 207 .
" Árið 1996 ákváðu Húsafriðunarnefnd og Þjóðminjasafn í sameiningu að minnast 1000 ára afmælis kristnitökunnar með því að ýta þessari menningarsögulegu úttekt úr vör .
Biskupsstofa kom síðan til liðs við okkur , " segir Þorsteinn .
Hann bætir við að þetta hafi ekki verið frumleg ákvörðun , því á Norðurlöndunum hafi slíkar bækur verið að koma út frá því um miðja 20. öld .
Hann sýnir dæmi um norskar , sænskar og danskar bækur um sögulegar kirkjur .
" Færeyingar gáfu út fimm bækur um sínar kirkjur og luku þannig verkinu , við erum síðust Norðurlandanna til að hefjast handa , " segir hann .
Rammi um trú , gleði og sorgir Markmiðið er að gera öllum þessum friðuðu kirkjum verðug skil í yfirgripsmiklu fræðslu- og kynningarriti .
" Þetta er ekki trúarlegt verk í eðli sínu heldur menningarsögulegt í víðri mynd .
Þessi mannvirki eru rammi um trú , gleði og sorgir , um heilagan anda , " segir Þorsteinn .
" Kirkjan er merkilegt fyrirbæri .
Vel heppnuð kirkja gefur okkur háleita tilfinningu , ekki bara í formi heldur líka í rými og upplifun .
Það á við um byggingarlistina , gripina , messuföngin , altaristöfluna .
Þessir gömlu smiðir og hagleiksmenn voru að vanda sig við verkið , að gera sitt besta .
Um aldir var kirkjan listasafn bændamenningarinnar , fólk fór þangað til að heyra guðs orð en líka til að horfa á dýrgripi sem það átti ekki kost á að sjá í híbýlum sínum .
" Þeir Jón segja að á þeim rúma áratug sem unnið hefur verið að útgáfunni hafi ríflega 50 höfundar skrifað í bækurnar : arkitektar , fornleifafræðingar , guðfræðingar , íslenskufræðingar , listfræðingar , náttúrufræðingur , sagnfræðingar , skjalaverðir , þjóðháttafræðingar .
Fleiri eiga eftir að bætast í hópinn , en fyrirhugað er að á þessu ári verði fjallað um kirkjur á Snæfellsnesi og í Dölum í tveimur bindum og um sjö kirkjur í Reykjavík í einu bindi .
Þá verða sex prófastsdæmi eftir , fyrir síðustu fjögur ár verkefnisins .
" Þau eru mörg smáatriðin sem þarf að huga að í hverju verki þegar tengja þarf saman greinar einstakra höfunda , velja myndir og teikningar og fella að textanum , en okkur finnst þetta ganga býsna vel , " segja þeir .
Samkvæmt lögum ber Húsafriðunarnefnd að kosta framkvæmd og útgáfu byggingarsögulegra rannsókna .
Húsafriðunarsjóður greiðir því helming útgáfukostnaðar en Þjóðminjasafn og Biskupsstofa sinn fjórðunginn hvort .
Húsafriðunarnefnd greiðir höfundarlaun þeirra sem skrifa um sögu kirkjustaðanna og bygginga en starfsfólk Þjóðminjasafns vinnur að gripalýsingum .
Þá hefur Ívar Brynjólfsson ljósmyndari safnsins tekið þorra ljósmyndanna en Guðmundur Ingólfsson hefur einnig myndað fyrir útgáfuna .
Inga Lára Baldvinsdóttir , fagstjóri Ljósmyndasafns Íslands , annast myndritstjórn .
Um tíma tók Fornleifavernd ríkisins þátt í verkefninu , Kristnihátíðarsjóður og Menningarsjóður hafa styrkt það og þá hafa prófastsdæmi einnig lagt hönd á plóginn sem og byggðasöfn heima í héruðum .
Kirkjur geta fuðrað upp á einni nóttu Við upphaf verkefnisins tók Þorsteinn saman ritsjórnarstefnu sem unnið hefur verið eftir , en hann er sérfræðingur í endurgerð friðaðra húsa og kirkna og eru steinhús frá 18. öld sérgrein hans .
Arkitekt var gerður út til að skoða allar þessar kirkjur og taka af þeim myndir , það var tveggja ára verkefni , áætlun var gerð um efnistök og þau voru rædd og skipulögð .
Þá voru skrifaðar upp allar vísitasíur um þessar kirkjur sem varðveittar eru á Þjóðskjalasafninu .
Vísitasíurnar og gögnin um kirkjurnar eru í möppum sem fylla margar hillur .
" Þá var ráðist í að gera uppdrætti af öllum kirkjunum , það hefur verið gríðarlegt verk , " segir Þorsteinn .
" Það eru til teikningar af örfáum þeirra , sem hægt var að nota , en annars þurfti að mæla kirkjurnar upp og teikna .
Við héldum á sínum tíma námskeið fyrir íslenska arkitekta , til að skerpa á mælingatækninni og svo voru þeir sendir út af örkinni .
En þetta var á uppgangstíma í byggingariðnaðinum og kollegarnir íslensku voru svo uppteknir við nýbyggingar að við fengum ekki nægilega marga í þetta .
Þá gerðum við samstarfssamning við arkitektaskólann í Árósum og á hverju sumri hafa komið hingað nemendur með kennara sínum , þeir hafa ferðast um landið og teiknað upp kirkjur .
Án þess hefðum við ekki náð þessu .
Þessi mæling og teikning er gríðarlega mikilvæg .
Um átta af hverjum tíu kirknanna eru úr timbri og eins og dæmin sanna , þá geta þær fuðrað upp á einni nóttu eins og gerðist í Krísuvík um daginn .
Þá eru þessi gögn svo verðmæt .
Mælingin og lýsingin á kirkjunni eru með ákveðnum hætti varðveisla á mannvirki sem getur hæglega glatast .
" Það er erfitt að velja eina Hver kirkja fær sinn kafla í bókunum og er honum skipt í sex greinar .
Fremst er ágrip af sögu kirkjustaðarins .
Staðháttum er lýst , greint frá eignarhaldi og merkum prestum og helstu ábúendum .
Í annarri grein er byggingarsaga kirkjunnar rakin og einnig birt vísitasía prófasts en lýsir kirkjunni nýreistri .
Í þriðju greininni er lýsing kirkjunnar eins og hún er núna , ytri og innri gerð .
Er lýsingin hugsuð þannig að jafnvel blindur maður geti upplifað mannvirkið við að heyra lýsinguna .
Þá er komið að kafla um byggingarlist kirkjunnar , en þar eru hlutföll hennar skýrð , sérkenni , og hún sett í byggingar- og listsögulegt samhengi .
Í fimmtu grein er fjallað um gripi og áhöld , sögu þeirra , listgildi og hlutdeild í guðsþjónustunni .
Séu þekkt deili á hagleiksmönnum er sagt frá þeim .
Þá er vikið að minjagildi fágætra gripa .
Í lokagrein hvers kafla er kirkjugarði lýst og sjónum beint að sérstökum minningarmörkum .
Skyldu ritstjórarnir eiga sér eftirlætiskirkjur af þessum rúma 200 sem fjallað er um í verkinu ? Jón brosir og segist meiri leikmaður hvað þetta varðar en nefnir tvær sem tengjast uppvexti hans í Húnavatnssýslum og hafa því tilfinningalegt gildi fyrir hann , kirkjuna á Þingeyrum og þá gömlu á Blönduósi neðan undir Sýslumannsbrekkunni .
" Þegar ég kom inn í þetta verkefni þekkti ég í raun ekki mikið til kirknanna og listgripanna í þeim , en hef fengið sívaxandi áhuga á viðfangsefninu .
Segja má að kirkjurnar sjálfar og gripirnir sem þær varðveita myndi samanlagt ómetanlegt lista- og menningarminjasafn íslensku þjóðarinnar , " segir Jón .
" Ég get ekki neitað því að Hóladómkirkja er mér afar kær , " segir Þorsteinn .
" Hún er elst íslenskra kirkna , frá 1757 , í henni eru margir dýrgripir og hún er teiknuð af einum fremsta arkitekt Dana .
Staðurinn og kirkjan búa yfir mikilli helgi .
" Hann hugsar sig um og bætir við : " Dómkirkjan í Reykjavík er mér líka afar kær .
Ég mun fjalla um hana í bindinu um kirkjur í Reykjavík .
Ég get líka nefnt Auðkúlukirkju og Knappsstaðakirkju , sem er elsta timburkirkja á landinu .
Ég hef taugar til hennar , og til Kálfatjarnarkirkju sem er meistaraverk Guðmundar Jakobssonar .
En það er erfitt að velja eina ; þessar kirkjur eru allar svo merkilegar .
" 