Útför Steingríms Hermannssonar var gerð frá Dómkirkjunni s.l. þriðjudag .
Hún fór fram á vegum ríkisins eins og venja stendur til .
Athöfnin var í senn virðuleg , hátíðleg og hófstillt og öllum sem komu að henni til sóma .
Athygli vakti hve ættjarðarlög voru fyrirferðarmikill hluti þessarar stundar .
Kórinn og hljómlistarfólkið flutti þau af nærfærni og kunnáttu .
Sjálfstæðisbaráttan og ættjarðarlögin Hin íslensku ættjarðarlög eru flest frá síðustu öld , einkum þó frá fyrriparti hennar og miðbiki .
Sjálfstæðisbarátta þjóðarinnar er hálfrar annarrar aldar gömul eða svo og þótt hún væri ekki blóðug eins og sums staðar var kostaði hún sín tár og svita , vonbrigði og langa bið .
Og flestum þótti því hægt miða .
En eins og enginn sér þess merki að dropinn sé að hola steininn , gerir hann það samt , og sjálfstæðisskrefin stuttu og ófullkomnu komu þjóðinni um síðir að lokamarkinu .
Og þótt skiptar skoðanir væru lengstum uppi um það hvernig bæri að haga baráttunni og oft örlaði á svikabrigslum milli baráttuhópa , áttu allir eina sannfæringu : þjóðinni myndi vegna betur sjálfstæðri en undir oki eða um flest háð fyrirsvari annarra þjóða .
Það hefur sannast .
Eftir áfangana stóru , heimastjórn , fullveldi og loks lýðveldisstofnun duttu ættjarðarkvæðin dálítið úr tísku og skáldin skotruðu augunum annað , og yrkisefnin urðu fjölbreyttari .
Sjálfsagt hefur flögrað að sumum að sjálfstæðisbaráttan væri að nokkru einnota .
Þegar lokapunktur fullveldis með innlendum stjórnvöldum frá toppi til táar ríkisvalds væri fengið ættu menn að snúa sér að öðru .
Og verkefnin voru vissulega óteljandi og ótæmandi , því landið var stórt og strjálbýlt og þjóðin hafði setið um aldir aftast á merinni .
En öðru hvoru er þjóðin þó minnt á , og það stundum óþyrmilega , að sjálfstæði hennar er ekki eilífðargripur , meitlaður í bjarg sem ekkert fái haggað .
Kannski þarf ekki sífellda varðstöðu um þetta fjöregg , en örugglega að huga reglulega að því og gefa góðar gætur .
Það þokaði ættjarðarlögunum niður á botn vinsældalistans að þjóðernisást og gleði og fögnuður henni tengd hafði átt fyrirferðarmikið skyldmenni , sem komið hafði óorði á alla fjölskylduna .
Það var þjóðarhrokinn og þjóðremban .
Þá dugði ekki að elska , dá og tigna land sitt og þjóð , heldur færðist aðdáunin á það stig að hún væri í raun öðrum betri og fremri að gáfum og burðum .
Því væri eðlilegt að aðrar þjóðir litu upp til afreksþjóðarinnar , fyrst af virðingu og svo af undirgefni , hlýðni og hollustu .
Mikil voðaverk voru framin í þessu nafni og fyrir þá réttlætingu .
Viðbrögðin urðu síðar að kenna þjóðernisvitundinni um , væntumþykjunni og tryggðinni .
Slíkir þættir væru vissulega sakleysislegir en væru í raun undirrót hins illa .
Pólitískur rétttrúnaður sem geymdur er á sífellt stærri bók tók eftir heimsstyrjöldina síðari til þessa þáttar .
Nú hefur aldrei verið sannað með óyggjandi hætti að heilbrigð þjóðernisást feli óhjákvæmilega í sér litninga eða gen þjóðrembu og yfirgang og hættu gagnvart öðrum .
Mikið geta menn elskað konu sína og dáð og sungið henni söngva og misvel rímuð kvæði án þess að leggja hatur eða fyrirlitningu á nágrannakonurnar eða seilast eftir auknu lífsrými í bakgörðunum þeirra .
Minningarbrot um gestakomu Bréfritari minnist þess að fyrir allmörgum árum sótti hann heim áhrifamikill stjórnmálamaður úr hjarta Evrópu og með honum allmargir aðstoðarmenn .
Áttu menn hið ánægjulegasta spjall um það sem þá var efst á baugi , bæði nær og fjær .
Eftir að dágott samtal hafði staðið góða stund vék gesturinn talinu að Evrópusambandinu .
Sagðist hann hafa orðið þess var í dvöl sinni að Íslendingar virtust hafa fremur lítinn áhuga á inngöngu í þann merka félagsskap .
Hverjar myndu vera helstu skýringar á því .
Bréfritari fór yfir helstu rök fyrir slíkri afstöðu , sem óþarfi er að rekja , enda lesendum kunn , og nefndi einnig nytsemi EES-samningsins , sem gestirnir þekktu vel til .
Í lokin var því svo bætt við að Íslendingar hefðu lengi beðið fullveldis og sjálfstæðis og hefðu aðeins skamma hríð notið enn sem komið væri og því kynni þjóðernis- og frelsisást hugsanlega einnig eitthvað að hafa með málið að gera .
Gesturinn sem hafði fram að þessu verið hinn ljúfasti og kurteisin ein spurði þá gestgjafann með töluverðum þjósti hvernig hann " dirfðist " að draga þjóðernisrök inn í þessa röksemdafærslu .
Vegna þessara þóttafullu viðbragða af gestsins hálfu ákvað bréfritari að láta ekki eiga meira inni hjá sér en nauðsynlegt væri .
Hann sagði því : Það er hugsanlega vegna þess að Íslendingar hafa aldrei átt þátt í að koma óorði á það hugtak .
Gesturinn spratt á fætur og samferðamennirnir með og sýndust helst ætla að rjúka á dyr .
Eftir skamma stund ( sem virtist þó álitlegur hluti af eilífðinni ) settust þeir aftur og umræðunni var beint inn á nýja brautir .
Þennan ágæta mann hitti bréfritari síðar erlendis og var engan kala hjá honum að finna .
Nú á tímum kemur ættjarðarkapp og metingur helst fram á íþróttaviðburðum af ýmsu tagi og er hyggilegt að veita slíkri þörf , ef hún þarf , útrás í slíkan farveg .
Sjálfstæðisbaráttan eilíf En þjóðirnar eru rækilega minntar á það reglubundið að sjálfstæðisbarátta ríkja er viðvarandi .
Sumir telja þá kenningu sniðugasta að menn verji best sjálfstæði sitt með því að fórna því .
Þessi kenning er bara sniðug en að öðru leyti ónýt .
Grikkir fórnuðu elsta sjálfstæða gjaldmiðli Evrópu og gengu inn í evruna .
Sumir halda því fram að þeir hafi þá beitt brögðum til að uppfylla sett skilyrði .
Hvað sem því líður þá fórnuðu þeir þar með stórum hluta efnahagslegs sjálfstæðis síns .
Nú standa þeir með pottlokið í hendinni eins og aumir beiningamenn og vonast til að verða leystir úr skuldafangelsinu .
Þrátt fyrir yfirlýsingar frá Brussel er enn óvíst um niðurstöðu , en fyrir liggur að forræði Grikkja á eigin efnahags- og launamálum verður af þeim tekið vilji þeir fá hjálp .
Sjálfstæð íslensk mynt er á hinn bóginn að auðvelda okkur leiðina út úr kreppunni og myndi vera lengra komin með það verk ef stjórnvöld hefðu ekki þvælst fyrir með getuleysi sínu og hugleysi .
Icesave-málið er enn í óljósum farvegi og tækifærin til að leika af sér eru enn til staðar og þau mörg .
Svavar opnar sig Svavar Gestsson fyrrverandi sendiherra lét nýverið hafa við sig blaðaviðtal og fór mikinn .
Sjálfsagt feginn því að hafa öðlast á ný rýmra tjáningarfrelsi .
Kom fram hjá honum efnislega , að hann teldi það hafa verið reginmistök að leggjast gegn fjölmiðlalögunum á sínum tíma og framganga forsetans í því máli hefði verið í alla staði óheppileg .
Sama gilti um synjun forsetans nú .
Morgunblaðið hvatti forsetann aldrei til að synja ríkisábyrgðarlögunum , en benti hins vegar á að vegna þess fordæmis sem hann gaf 2004 , og vegna fyrirvara hans sjálfs frá 2. september 2009 og vegna þess að hann hafði fullkomlega glatað trausti þjóðarinnar er hann stórlega oflék í hlutverki " klappstýru útrásar " , þá kæmist hann ekki hjá að synja lögunum staðfestingar .
Nokkur tilraun hefur verið gerð til þess að gera Svavar Gestsson að blóraböggli Icesave-málsins .
Ekki verður séð að sá málatilbúnaður sé eðlilegur eða sanngjarn .
Með sama hætti er ósmekklegt og óviðeigandi þegar stjórnmálamenn eru að reyna að hengja þá böggla , sem þeir sjálfir hafa bundið , um háls Baldurs Guðlaugssonar , fyrrum ráðuneytisstjóra .
Stjórnmálamenn eru misjafnrar gerðar og þótt þeir vilji flestir vel heppnast þeim ekki allt .
En það er ekki stórmannlegt af slíkum að hirða hrósið af því sem heppnast sæmilega en henda mistökunum í embættismennina og hlaupa í felur .
