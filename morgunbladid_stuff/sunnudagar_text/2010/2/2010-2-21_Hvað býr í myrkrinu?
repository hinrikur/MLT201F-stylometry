Sumt fólk sér liti þegar það heyrir tónlist .
Ég er ekki þannig gerður , en samt er ég með á hreinu að það er eitthvað myndrænt við tónlist Hafliða Hallgrímssonar .
Ég segi þetta ekki vegna þess að ég veit að hann teiknar myndir auk þess að semja tónlist .
Nei , það er stemning í tónverkum hans sem auðveldlega framkallar myndir í hugskoti manns .
Myrk tónlist Hafliða er full af hinu ósegjanlega , því sem ekki verður tjáð með orðum .
Glænýr sellókonsert eftir hann , sem Truls Mørk leikur með Skosku kammerhljómsveitinni undir stjórn Johns Storgårds , er enn eitt dæmi um það .
Tónmálið er fínlegt og raddir hljómsveitarinnar mynda þéttan , heillandi hljómavef .
Vefurinn magnar sellóið og lyftir því upp – það er engin samkeppni þar á milli .
Konsertinn er í einum kafla og einleikssellóið heyrist meira og minna allan tímann .
Það er í sjálfu sér ekki " samkvæmt hefðinni " .
Hljómsveitin virkar eins og framlenging af sellóinu .
Baráttan sem á sér stundum stað á milli einleikshljóðfæris og hljómsveitar í öðrum konsertum skapar enga spennu hér .
Fyrir bragðið verður hljóðheimurinn fókuseraðri , en e.t.v. ekki eins margbrotinn og hann hefði getað verið .
Þetta er samt enginn galli , konsertinn er fyrst og fremst ljóðrænt eintal sellóleikarans , ekki samræða .
Kannski er hlutverk hljómsveitarinnar að magna upp og holdgera skuggana sem sellóröddin myndar og varpar frá sér .
Á geisladiskinum er annað verk , Herma , sem einnig er sellókonsert .
Fyrir þá sem ekki vita er Hafliði sjálfur sellóleikari , og maður heyrir að hann þekkir möguleika hljóðfærisins ; hann kann að skrifa fyrir það .
Í Hermu er rödd sellósins einmitt það , rödd – eins og titillinn vísar til .
Sellóleikarinn hermir frá einhverju , en hvað er það sem hann segir ? Kannski er það hin myrka dulvitund sem hermir , eintal undirvitundarinnar , rammað inn af hljómsveitinni .
Herma er mun eldra verk , það er ekki eins lýrískt , ekki eins syngjandi , stemningin er jafnvel myrkari , ef ekki óþægilegri .
Það leynist margt undir yfirborðinu , og ekki allt huggulegt .
Truls Mørk er frábær sellóleikari , hann hefur áreynslulausa leiktækni og þykkan , safaríkan hljóm .
Túlkun hans er þrungin viðeigandi stemningu , hann kemur hugarheimi Hafliða til skila af aðdáunarverðri smekkvísi – og óhugnaði .
Hljómsveitin spilar sömuleiðis af einstakri vandvirkni , útkoman er magnaður skáldskapur , óþægilegur , dularfullur og undarlega heillandi .
Bravó ! Jónas Sen 