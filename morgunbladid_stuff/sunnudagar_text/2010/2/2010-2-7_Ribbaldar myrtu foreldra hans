Dagurinn hófst eins og hver annar dagur í borginni Kaduna í Nígeríu .
Hinn ellefu ára gamli Victor Moses var að leika sér í fótbolta ásamt félögum sínum .
Enginn hafði efni á leðurbolta , þannig að tuðran var gerð úr límbandi .
Þeir léku til skiptis á götunni og litlum velli með steyptu undirlagi .
Aðstæður hnepptu þó ekki draumana í fjötra , hetjur Victors litla voru ensku landsliðsmennirnir David Beckham og Michael Owen .
Hann var staðráðinn í að feta í fótspor þeirra þegar hann yrði stór .
Skyndilega dró ský fyrir sólu .
Frændi Victors kom hlaupandi og gaf honum fyrirmæli um að koma með sér – líf hans væri í bráðri hættu .
Ekki nóg með það .
Múslímskir ribbaldar höfðu ruðst inn á heimili hans og ráðið forelda hans af dögum .
Presthjónin , Austin og Josephine Moses , voru fórnarlömb trúarbragðastríðs sem braust út í Nígeríu í kjölfar upptöku hinna umdeildu Sharia-laga aldamótaárið 2000 .
Tvö ár voru liðin en fyrir lá að prestar hins kristna minnihluta í landinu yrðu áfram skotmörk íslamista .
Moses-hjónin hlutu sömu örlög og þúsundir annarra .
Sendur til Englands Victor litli , sem er einkabarn , fór huldu höfði dagana eftir víg foreldra sinna .
Ættingjar óttuðust að ódæðismennirnir vildu einnig ganga milli bols og höfuðs á honum .
Í öryggisskyni var Victor sendur til Englands og komið fyrir hjá fósturforeldrum í Lundúnum .
Það var mikil lífsreynsla fyrir unga manninn sem hafði ekki í annan tíma komið út fyrir Kaduna .
Við komuna til Lundúna fékk hann stöðu hælisleitanda .
Vistaskipti Victors bar svo brátt að höndum að honum gafst ekki einu sinni tóm til að taka ljósmyndir af foreldrum sínum með sér .
Hann hefur þurft að ylja sér við minninguna eina .
Victor hélt áfram að spyrna í Lundúnum og gekk til liðs við hverfisliðið .
Þar komu útsendarar B-deildarfélags Crystal Palace auga á hann og gerðu við hann samning .
Hæfileikarnir voru augljósir en þjálfurum Palace gekk illa að ná til Victors í fyrstu .
Hermt er að hann hafi varla tekið til máls fyrstu tvö árin í nýja landinu .
Skyldi engan undra .
Forsvarsmenn Palace vissu að Victor hafði orðið fyrir áfalli en það var ekki fyrr en snemma á síðasta ári að hann gerði þeim grein fyrir því hvað gerðist í raun og veru .
Þeim brá heldur betur í brún .
Í samtali við breska blaðið The Mirror á síðasta ári lýsti Neil Warnock , knattspyrnustjóri Palace , Victor Moses sem hlédrægum ungum manni sem færðist allur í aukana þegar hann stigi fæti inn á fótboltavöll .
" Allur sársaukinn sem fylgir honum hverfur eins og dögg fyrir sólu þegar hann er kominn með tuðruna á tærnar , " sagði Warnock , sem sjálfur missti móður sína á svipuðum aldri .
Hann bætti við að margur ungur sparkandinn , sem lítur á þægindin sem fylgja lífi knattspyrnumanna sem sjálfsagðan hlut , ætti að staldra við og hugsa um hvað Victor Moses hefur mátt þola til að ná settu marki í lífinu .
Sjálfur tekur Victor í sama streng .
" Þegar ég lít um öxl er ég staðráðinn í að gera eins vel og ég get og sjá til þess að ég sé á réttum stað , " sagði hann við The Mirror .
" Ég þrái gott líf og að láta gott af mér leiða .
Ég vil ekki vera rangur maður á röngum stað eins og foreldrar mínir .
" Victor Moses er nítján ára gamall , fæddur í Kaduna í Nígeríu 12. desember 1990 .
Hann vakti fyrst athygli þegar hann gerði fimmtíu mörk á einni og sömu leiktíðinni fyrir lið Crystal Palace skipað leikmönnum fjórtán ára og yngri .
Hann lék sinn fyrsta leik fyrir aðallið félagsins aðeins sextán ára , árið 2007 .
Alls lék Moses 69 leiki fyrir Palace , skoraði ellefu mörk og lagði upp sex til viðbótar .
Moses er breskur ríkisborgari og hefur leikið með öllum yngri landsliðum Englands , nema 21 árs liðinu .
Hann hefur gert níu mörk í fimmtán leikjum fyrir 17 ára liðið og tvö mörk í tólf leikjum fyrir 19 ára liðið .
Hann á að baki tvo leiki fyrir 16 ára liðið en ekkert mark .
Stefnir á sæti í enska landsliðinu Victor Moses , sem leikur ýmist sem miðherji eða útherji , hefur á undanförnum mánuðum verið einn eftirsóttasti leikmaðurinn utan ensku úrvalsdeildarinnar .
Ekki beið orðspor hans hnekki í haust þegar hann skoraði líklega mark ársins í ensku knattspyrnunni fyrir Crystal Palace gegn Barnsley á Selhurst Park .
Hann fékk þá sendingu , tók tuðruna á brjóstið rétt innan vítateigs og klippti hana aftur fyrir sig í bláhornið .
Markvörðurinn hreyfði hvorki legg né lið .
Moses var meðal annars orðaður við Chelsea og Arsenal en valdi Wigan Athletic fyrr í vikunni .
Kaupverðið var hálf þriðja milljón sterlingspunda .
Sjálfur er Moses ekki í minnsta vafa um að hann hafi tekið rétta ákvörðun .
" Það voru miklar vangaveltur í gangi en eftir að ég hitti stjórann ( Roberto Martínez ) og Brendu ( Spencer , framkvæmdastjóra Wigan ) hugsaði ég með mér : Þetta er rétta félagið fyrir mig .
Þau buðu mig hjartanlega velkominn , " sagði hann á heimasíðu Wigan í vikunni .
Moses hefur gegnt lykilhlutverki í yngri landsliðum Englendinga , nú síðast 19 ára liðinu , og hefur sett stefnuna á landsliðshóp Fabios Capellos .
" Núna þegar ég er kominn í úrvalsdeildina gefst mér vonandi tækifæri til að sýna hvað í mig er spunnið .
Það er skynsamlegast að taka eitt skref í einu og í bili mun ég helga Wigan Athletic alla mína krafta .
Það yrði samt ekki amalegt að komast í A-landsliðið í framtíðinni .
" Eðli málsins samkvæmt hefur Victor Moses ekki léð máls á því að leika fyrir hönd Nígeríu .
