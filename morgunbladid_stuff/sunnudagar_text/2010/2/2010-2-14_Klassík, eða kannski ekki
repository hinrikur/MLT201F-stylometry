Eins og fram kemur hér til hliðar eru menn enn að gefa út nýjar og gamlar upptökur með Jimi Hendix þótt fjórir áratugir séu síðan hann lést .
Það skýrist vitanlega að mestu af því hvílíkur yfirburðamaður hann var á tónlistarsviðinu ( enginn er að gefa út upptökur með Jim Morrison ) , en líka því hve afkastamikill hann var og leitandi ; flest sem hann gerði er þess virði að hlusta á það í það minnsta einu sinni .
Mér er það minnisstætt þegar ég heyrði í Hendrix í fyrsta sinn vorið 1972 þegar bróðir minn setti á fóninn plötuna Hendrix in the West sem var þá nýlega komin út ; hún kom út í janúar 1972 hjá Polydor í Bretlandi og stuttu síðar vestanhafs .
Á plötunni eru tónleikaupptökur úr ýmsum áttum frá árunum 1969-1970 og misgóðar eins og gengur .
Framan af stúderuðum við bræður plötuna fyrir geggjaða útsetningu hans á Eldgömlu Ísafold og frumlega örútgáfu á Sgt .
Pepper ' s Lonely Hearts Club Band , sem báðar voru hljóðritaðar þrem vikum áður en hann lést .
Í framhaldi af því kveikti Voodoo Chile í mér og svo Little Wing , sem var það fegursta sem ég hafði heyrt ( að frátöldum fjórða þætti níundu sinfóníu Beethovens ) .
Félagar Hendrix á þessum upptökum eru þeir Mitch Mitchell á trommur , Billy Cox á bassa í fimm lögum og Noel Redding á bassa í þremur lögum .
Það verður að segjast eins og er að ég kunni aldrei að meta Redding sem bassaleikara og vel má heyra hve miklu betri Cox er .
Enginn skyldi þó frýja Mitchell hæfileika , hann var frumlegur og ferskur , tilraunaglaður og traustur og gjarnan talinn með merkustu trommuleikurum rokksögunnar þótt fáir muni kannski eftir honum í dag .
Að þessu sögðu þá er Hendrix in the West ekkert sérstök skífa og kannski ekki einu sinni klassísk í ljósi þess hve margar plötur eru til með tónleikaupptökum hans sem hljóma betur , en málið er bara það að hann gat með einum skældum hljómi dimmu í dagsljós breytt – geri aðrir betur .
arnim@mbl.is 