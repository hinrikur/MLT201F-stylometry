Veitingastaðurinn Rub 23 við Kaupvangsstræti á Akureyri er leyndardómur sem sífellt fleiri uppgötva .
Staðurinn leggur sérstaka áherslu á fiskrétti ; Einar Geirsson segir að Rub hafi algjöra sérstöðu á íslenskum veitingahúsamarkaði og eigandinn segist raunar ekki vita af öðrum stað í heiminum sem bjóði upp á jafn fjölbreytta samsetningu matseðils með tilbúnum kryddblöndum sem gestir geta valið úr .
Eldar heima Einar býr ásamt fjölskyldu sinni , eiginkonu og þremur börnum í þéttbýliskjarnanum við Hrafnagil í Eyjafjarðarsveit .
Hann unir sér vel þar , í sveitasælunni .
" Ég elda alltaf þegar ég er heima , " segir Einar þegar blaðamaður sest niður hjá honum í eldhúsinu heima fyrir .
Hann er að taka til þorsk í kvöldmatinn og segist sjálfur mun meira fyrir fisk en annan mat og hafi alltaf verið ; er ekkert feiminn við að viðurkenna það þótt hann búi í þessu mikla landbúnaðarhéraði ! Enda er nóg framboð af góðum fiski við Eyjafjörð og sjálfur er Einar fæddur og uppalinn á Tálknafirði ; tengdist sjónum snemma .
Einar ákvað ungur hvað hann vildi verða þegar hann yrði stór og byrjaði snemma að dunda í eldhúsi .
" Ég vann við fiskvinnslu öll unglingsárin og í fjölskyldunni eru allir sjómenn eða tengdir sjávarútvegi á einhvern hátt .
Mamma var til dæmis kokkur á sjó þegar ég var gutti .
Ég prófaði sjálfur en fann fljótlega að það hentaði mér ekki að vera til sjós .
" Ungur í eldhúsið Einar var ekki nema 13 eða 14 ára þegar honum var ljóst hvert ævistarfið yrði .
" 12 ára var ég farinn að skella í hjónabandssælu þegar ég kom heim úr skólanum ef ekkert var til með kaffinu .
Maður græjaði þetta bara ! Það væri gott ef allir áttuðu sig svona snemma á því hvað þeir vildu verða , " segir Einar og glottir .
Strax eftir skyldunámið fór Einar til Reykjavíkur og hóf þar nám .
" Ég byrjaði í hamborgurunum , " segir hann – fyrsti staðurinn var nefnilega Hard Rock Café sem Tómas Tómasson rak .
Fljótlega , þegar sá sami Tommi ( sem nú er gjarnan kenndur við Hamborgarabúlluna ) onaði Ömmu Lú í Kringlunni færði Einar sig um set og lauk námi þar .
Nú er hollustan hins vegar í fyrirrúmi , bæði á veitingastaðnum og heima fyrir .
Soðin ýsa ...
Þegar spurt er með hvaða mat börnin hans séu ánægðust brosir Einar : " Sennilega vilja þau helst soðna ýsu með kartöflum og smjöri .
Eða ýsu í raspi .
Því meira sem maður leggur í matargerðina því óánægðari eru þau ! " Bætir svo við að auðvitað sé ánægjulegt að börnin vilji einfaldan og hollan mat , og þau borði nánast hvað sem er .
Staðurinn Einars og Kristjáns er þar sem áður hét Karolína Restaurant , en þeim fannst þurfa að vekja sérstaka athygli á matsölustaðnum því margir tengdu hann um of kaffihúsinu Karolínu og vissu hreinlega ekki af þeim á efri hæðinni .
Þeir tóku sig því til , breyttu nafni staðarins og áherslum í matargerð .
" Það sem skapar sérstöðu staðarins er hve fjölbreyttur matseðillinn er ; við erum með nokkrar fisktegundir og síðan getur viðskiptavinurinn valið úr mjög mörgum tilbúnum kryddblöndum , " segir Einar .
Þannig er þetta enska orð , rub ( að nudda eða núa ) komið á matseðilinn .
Kryddið er sett á matinn eða nuddað inn í hana og rub er farið að nota sem heiti yfir hinar ýmsu kryddblöndur á veitingastöðum víða um heim .
" Þeir Einar leggja einnig töluverða áherslu á sushi á veitingastaðnum og hann segir sífellt fleiri kunna að meta það .
Salan aukist jafnt og þétt , bæði á staðnum og að fólk panti og sæki .
Starfsmenn Rub 23 búa sjálfir til allar þær kryddblöndur sem notaðar eru á staðnum og Einar ræktar sjálfur töluvert af því sjálfur og notar vitaskuld einnig heima .
" Það munar auðvitað um það að geta ræktað kryddið sjálfur og það er líka mjög skemmtilegt .
Ég anna mestöllu sem veitingastaðurinn þarf yfir sumarið .
" Landsliðsmaðurinn fyrrverandi vill helst bjóða upp á einfaldan , hollan og góðan mat sem þægilegt er að elda .
Í þeim anda er uppskriftin að þorskréttinum sem hann gefur og sjá má hér til hliðar .
" Fyrrverandi " í þessu tilfelli þýðir vitaskuld ekki að skórnir séu komnir á hilluna eins og augljóst er en þeir sem skipa landslið matreiðslumanna vinna allt í sjálfboðavinnu og á þeim vettvangi sem öðrum kemur maður í manns stað .
Einar var Matreiðslumaður ársins á Íslandi árið 2003 en hefur ekki keppt síðan .
" Ég var búinn að lenda í 2. sæti og 3. sæti og ákvað svo að hætta keppni á toppnum eftir að ég vann ! Ég vil líka einbeita mér að þessu hér fyrir norðan .
" Einar er gríðarlega ánægður með hráefnið sem hann býður upp á og fær allt beint frá fiskverkendum .
" Það er ekkert verra en panta fisk á veitingastað og finna að hann er ekki ferskur .
" Þorskhnakkar með sítrus-rósmarín Uppskrift fyrir fjóra .
Einföld , fljótleg og góð , segir Einar Geirsson matreiðslumeistari .
Þorskrétturinn 800 g þorskhnakkar Salt og pipar Sítrus-rósmarínblanda ( " rub " ) ; 2 msk .
ferskt rósmarín , saxað , börkur af einni sítrónu + safi úr sítrónu , 1 tsk .
hvítlauksmauk , 1 bolli olía .
Penslið fiskinn með blöndunni og kryddið með salti og pipar , steikið síðan á pönnu , og notið afgang af blöndunni sem dressingu með fiskinum .
Kartöflu-ragu 2 bökunarkartöflur 1 sæt kartafla 1 paprika ½ rauðlaukur 3-4 hvítlauksgeirar Olía , salt , pipar , sítrónusafi .
Skerið allt í teninga , veltið upp úr olíu og smá sítrónusafa og kryddið með salti og pipar .
Steikið í ofni við 200 gráður í um það bil 20 mínútur .
Salatdressing 1 bolli olía ( soja , grapeseed ) ¼ bolli sítrónuolía 1/3 bolli Kikkoman soja 1 msk .
sesamolía Blandið öllu saman í skál .
Notið síðan dressinguna á ykkar eftirlætissalat .
