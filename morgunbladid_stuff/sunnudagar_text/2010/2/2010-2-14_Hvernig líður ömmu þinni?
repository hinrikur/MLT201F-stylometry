Einu sinni á ári , á degi íslenskrar tungu , setja landsmenn sig í stellingar og ákveða að tala nú íslensku – til tilbreytingar .
Þennan dag er andrúmsloftið í landinu mjög lævi blandið .
Allir eru líkt og á varðbergi hver gagnvart öðrum , tala hægar en endranær , velja hvert orð af varfærni og ef einhverjum verður á að missa út úr sér hversdagslega málvillu , slettu eða tökuorð , grípa menn fyrir munn sér , biðjast afsökunar og reyna að bæta skaðann .
Stundum tekst fólki að finna eitthvað annað í staðinn , sem oft getur verið til bóta , en getur líka verið eitthvað síst betra , eins og í sögunni um foreldrið , þegar það leiðrétti barnið sem sagði mér hlakkar í mig hlakkar , þegar hið rétta er ég hlakka .
Aðrir brosa vandræðalega og bæta við : " ...
eins og sagt er á góðri íslensku " og gera um leið gæsalappir með tveimur fingrum út í loftið til að sýna að þetta sé í rauninni ekki " góð " íslenska , og láta þær snúa eins og í ensku , af því þessa hreyfingu hafa menn lært af sjónvarpi eða í bíó , en ekki af því að skoða hvernig venja er að setja gæsalappir í íslensku lesmáli .
Á degi íslenskrar tungu 2009 voru spjallþættir ljósvakans að sjálfsögðu helgaðir tungumálinu .
Fjölmiðlamenn höfðu fengið málsmetandi fólk í þætti sína og upp hófst hin hefðbundna umræða um stöðu íslenskunnar , sem virðist á hverju ári vera í sömu föstu liðum og árið á undan .
Bæði stjórnandinn og viðmælandi hans virðast sammála um að tungan megi muna sinn fífil fegri – en óljóst er hvenær það var .
Ekki bregst að talað er um ýmis ellimörk tungunnar og feigðarboða .
Því til sönnunar er farið yfir helstu atriðin í slangri tölvunotenda , kötta , peista , seifa og delíta , upplýsa að unga fólkið sé farið að tileinka sér enskuskotið hrognamál á bloggi , msn og sms , og loks er bent á að þjóðin vilji helst bæði syngja og hlusta á sín eigin dægurlög á ensku , eins og fram kemur í evróvisjón-keppninni .
Þegar hér er komið sögu er talið leitt að örlögum írskunnar eða útdauðum tungumálum indíána í Ameríku , eins og gert sé ráð fyrir að íslenska sé á sömu leið , en bara spurning um hversu langt hún er komin .
Þetta er ekki sagt upphátt en allir skilja hvað við er átt .
Þessi árlega umræða um stöðu íslenskrar tungu er eins og ef menn eru spurðir : " Hvernig líður ömmu þinni ? " Spyrjandinn veit að gamla konan var orðin hrörleg í fyrra og til öryggis er sorgarsvipurinn settur upp ef vera skyldi að hún væri nú látin .
Svo ræða menn stundarkorn heilsufar ömmu .
Sú gamla hefur verið heilsugóð að eðlisfari og haldið andlegu og líkamlegu þreki með æfingum og með því að umgangast ungt fólk , en efni samtalsins snýst um kvefpestir , gigtarköst , lærbrot og læknisheimsóknir síðan síðast .
Vinirnir kveðjast að lokum með þá frómu ósk í brjósti að gömlu konunni megi heilsast sem best en báðir vita að um síðir mun gamla konan setja upp tærnar .
Viðmælendur í hinni árlegu umræðu um stöðu íslenskrar tungu bera ugglaust hlýjan hug til tungumálsins á sama hátt og þeir sem gjarnan vilja að amma njóti lífs og heilsu sem allra lengst .
Það hugarfar , sem býr að baki þessari hefðbundnu umræðu , er afar djúprætt og tengist sjálfsmynd okkar sem einstaklinga , menningarsamfélags og þjóðar .
Ef eitthvað ógnar framtíð íslenskrar tungu þá er það þetta hugarfar , því það sættir sig við enskt viðmót í tölvunum og ber feigðina í sér til næstu kynslóðar .
