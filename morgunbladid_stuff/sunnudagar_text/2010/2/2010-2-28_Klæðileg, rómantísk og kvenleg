Ég fékk fyrstu saumavélin frá henni móður minni þegar ég var fimm ára og hún gekk fyrir batteríum .
Ég hef alltaf verið að sauma og skapa en ég hef ekki gert mikið í því að koma mér á framfæri , " segir Þórhildur Jóhannesdóttir fatahönnuður .
Hún sigraði í fatahönnunarkeppninni Fresh Fish 2010 sem fór fram í Gautaborg um síðustu helgi .
Merki Þórhildar heitir TOTA og vinnur hún nú í því í samstarfi við systur sína , Írisi Jóhannesdóttur , að koma því á framfæri í Stokkhólmi þar sem hún býr .
" Eftir að hafa verið heima í nokkur ár ákvað ég að flytja hingað í apríl í fyrra því ég hafði búið hér áður í hálft ár .
Það er auðveldara að hafa tungumálið þegar maður er að reyna að byggja upp tengslanet og koma sér inn í bransann .
Ég á líka tvær systur hérna úti .
Bransinn hér er mjög lítill og það er erfitt að vera utanaðkomandi en þetta hefur gengið vel hjá mér enda höfum við unnið stíft að því að koma merkinu áfram .
Þegar ég kom til Stokkhólms byrjaði ég á því að halda tískusýningu til að opna smádyr og vekja athygli á mér og mér hefur gengið vel að kynnast fólki , " segir Þórhildur .
Hún hefur lítið auglýst fatamerki sitt á Íslandi og ekki verið með það til sölu .
" Ég hef haldið þrjár tískusýningar á Skólavörðustígnum en aldrei gert neitt meira úr því og aldrei selt hönnunina mína .
Nema núna , þegar ég kom út til Stokkhólms og fór að einbeita mér að því að koma mér áfram .
" Hápunkturinn Fatahönnunarkeppnin Fresh Fish , sem Þórhildur vann , var nú haldin í fjórða sinn , er hún stór í sniðum og með stóra styrktaraðila að baki sér að sögn Þórhildar .
Í sigurlaun mun hún vinna að nýrri fatalínu í samstafi við www.nelly.com sem er einn stærsti styrktaraðili keppninnar .
" Nelly.com er mjög stór netverslun og mun ég framleiða fatalínu fyrir hana .
Ég fékk líka tuttugu þúsund sænskar í peningum til þess að framleiða næstu línu og svo fékk ég ferð að eigin vali .
Sigur í þessari keppni er algjörlega það stærsta sem hefur gerst á mínum ferli .
Ég er að fara á fund með Nelly.com núna þar sem við munum ræða ferlið og skipuleggja línuna sem ég hanna fyrir þau .
Hún verður mjög mikið innblásin af mér en ég býst fastlega við að ég þurfi að taka inn í myndina þeirra markaðshóp sem er reyndar stór og breiður svo ég efast um að það verði settar á mig hömlur .
" Rúmlega 130 hönnuðir sóttu um að vera með í Fresh Fish í ár en aðeins 30 fengu að taka þátt .
Þórhildur dæsir þegar hún rifjar upp aðdragandann að keppninni .
" Ég vann dag og nótt fyrir þessa helgi en við vorum samt á síðasta snúningi .
Ferðin til Gautaborgar gekk svo brösulega , það var snjór og óveður og við komum seinastar á staðinn .
Allir fengu einn dag til að setja upp básana sína en við settum minn upp á þremur tímum .
Það var ekki beint æðislegt að byrja á svona stressi , " segir Þórhildur og hlær .
Nútímaleg og tímalaus Fresh Fish er bæði tískuráðstefna og hönnunarkeppni og stóð yfir heila helgi .
Framkvæmd keppninnar er á þann hátt að hver hönnuður setur upp 20 fermetra sýningarbás ásamt því sem fatnaður frá honum er sýndur á sýningarpalli þrisvar á dag .
" Það er mikið af bransafólki þarna og mörg fyrirtæki sem eru að leita sér að hönnuðum .
Þetta er hálfgert markaðstorg fyrir unga hönnuði og það getur skipt miklu máli að komast þarna að .
Ég setti upp litla búð í básnum mínum og sýndi einn heildarklæðnað þrisvar á dag yfir helgina .
Síðan fékk ég sem sigurvegari tískusýningu í lokin þar sem ég sýndi alla línuna .
Þá sýningu setti ég saman á hlaupum því ég áttaði mig ekki á því að ég hefði unnið .
Ég get alveg klappað mér á bakið ef ég á það skilið en ég hugsaði þetta aðeins sem gott tækifæri til að koma mér á framfæri og kynnast fólki , ég bjóst alls ekki við að vinna , " segir Þórhildur .
Í umsögn dómnefndar sagði m.a. um hönnun Þórhildar að hún einkenndist af munúð , hreinleika og kvenleika og henni tækist á mjög heillandi hátt að skapa hönnun sem væri í senn nútímaleg og tímalaus .
" Nú á tímum þegar margir reyna örvæntingarfullt að sækja í tilteknar stefnur stendur sigurvegarinn upp úr fjöldanum með greinilega þekkingu sína á sniðum og efnisgæðum .
Smekklegt , fallegt og nútímalegt , " klykkir dómnefndin út með í umsögninni .
" Nokkrir úr dómnefndinni töluðu við mig eftir á og sögðu að þetta hefði verið einróma ákvörðun , " bætir Þórhildur við og virðist enn vera hálfundrandi á sigrinum .
Innblástur úr daglegu lífi Það var haust- og vetrarlínan 2009-2010 sem Þórhildur kynnti í Gautaborg og færði henni sigurlaunin .
" Þessi lína er vel rómantísk og kvenleg , fötin eru ekki of flókin og þau eru mjög klæðileg en með einhvers konar tvisti sem gerir þau sérstök .
Þegar ég hanna leitast ég við að gera nýja hluti sem koma beint frá mér , ég vil ekki vera undir áhrifum frá einhverju öðru .
Það er mjög misjafnt hvaðan ég fæ innblástur en aðallega er það bara úr daglegu lífi .
Ég held að ég sé frekar opin fyrir mismunandi stílum og get yfirleitt séð eitthvað fallegt í öllu .
Það er líka hluti af því að hafa gaman af tískunni , tíska er ekkert heilög fyrir mér og mér finnst ekki gaman að fylgja ríkjandi straumum , " segir Þórhildur .
TOTA , merki Þórhildar , er nú til sölu í versluninni Tjallamalla sem er í Stokkhólmi og Malmö og er einnig netbúð .
" Mig langar rosalega mikið að koma fötunum heim en ég hef ekki komist í að vinna í því , en það er hægt að kaupa af mér í gegnum heimasíðuna mína , tota.is .
" Næsta á dagskrá hjá Þórhildi er að sækja um fatahönnunarnám í skólum í Svíþjóð eða London .
" Ég þarf að komast í skóla og læra tæknina á bak við fatahönnun betur .
Ég er lærður hárgreiðslumeistari og átti hárgreiðslustofuna Hárhönnun á Skólavörðustígnum þangað til ég flutti út og ég á reyndar hlut í henni ennþá .
Ég hef aldrei farið í neitt nám tengt fatahönnun , " segir þessi 27 ára hæfileikaríki Reykvíkingur .
Einhver lokaorð ? " Ég vil þakka fyrir allan þann áhuga sem fólk hefur sýnt mér og bara bið að heilsa Íslandi , " segir Þórhildur að lokum og hlær dátt .
