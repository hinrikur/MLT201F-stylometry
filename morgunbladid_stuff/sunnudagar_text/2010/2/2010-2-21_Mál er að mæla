Afar sjaldan eru gerðar athugasemdir við raddbeitingu , hrynjandi , áherslu eða tónfall hjá þeim sem flytja mál sitt .
Á talmiðlunum er rík áhersla lögð á að forða fréttamönnum frá því að einhver ambagan hrjóti af vörum þeirra .
Að ekki sé sagt mér langar eða vegna skattlagningu þar sem auðvitað á að segja mig langar eða vegna skattlagningar .
Ég vil ekki gera lítið úr mikilvægi þess að lögð sé rækt við málfræðina en mér finnst skjóta nokkuð skökku við að í talmiðlum skuli svo lítil áhersla lögð á talmálið sjálft .
En hvaða þættir eru það sem einkenna vandaðan flutning ? Þar kemur margt til , svo sem rétt raddbeiting , eðlileg hrynjandi , áhersla , tónfall og skýr framsögn .
Við þetta mætti bæta útgeislun , nánd , augnsambandi , klæðnaði og fleiru er tengist miðlum sem einnig hafa mynd .
En beinum sjónum nú að talmálinu .
Viðkvæði eins og " hún er svo leiðinleg " eða " hann er svo óþolandi " á oft rætur að rekja til rangrar raddbeitingar .
Ekki er óalgengt að fréttamaður í beinni útsendingu " æpi " eins og viðkomandi glími við að kalla fréttina landshorna á milli , þráðlaust .
Við það er raddsviðið hækkað og röddin verður skræk og skerandi .
Því er mikilvægt að þeir sem atvinnu hafa af því að tala kunni að beita röddinni rétt þar sem röddin og hljómur hennar skiptir hlustandann miklu máli .
Annar þáttur sem hefur þýðingu í talmáli er hrynjandi .
Í formlegum flutningi vill hrynjandin verða reglubundin og taktföst en það veldur því að áhersla fellur á orð sem ekki bera merkingu .
Þetta er stundum kallað flugfreyjutónfall en heyrist einnig oft í tilkynningakerfi stórmarkaðanna .
Hér mætti bæta við ákveðnum sönglanda sem fylgir hinum taktfasta flutningi .
Tónfall skiptir ekki minna máli í flutningi .
Í íslensku endum við setningar yfirleitt niðri , þ.e. tónninn hnígur í lok setningar .
Í afslöppu óformlegu spjalli raskast tónfallið almennt ekki .
Í lestri , og þó sérstaklega í texta sem hefur að geyma einhvers konar upplýsingar , afbakast það stundum og þá er um ýmislegt að velja .
Lesaranum hættir til dæmis til að enda setningar uppi .
Ég kalla þetta fræðaratónfall , enda nota kennarar það gjarnan í kennslustofunni .
Þess eru dæmi að fréttaþulur sjónvarpsins spanni allt að einni áttund þegar hann heilsar .
Einnig er stundum gripið til hins svokallað stakkató-tónfall sem lýsir sér meðal annars í því að samsett orð eru slitin í sundur og hvor þáttur orðsins fær þunga áherslu .
Þessi þungu högg koma einnig fyrir í heilum málsgreinum og þá bera nær öll orðin áherslu .
Þessu fylgir gjarnan höfuðhnykkur og jafnvel handahreyfingar en slíkt gerir höggin enn þyngri .
Í fræðum fjölmiðlanna er miðað við að sá sem talar hafi hámark 12 sekúndur til að fanga athygli hlustandans áður en hann skiptir um stöð eða slekkur .
Á 12 sekúndum gefst í hæsta lagi tækifæri til að leggja eyrun við hvert viðfangsefnið er , hvernig það er sett fram og flutt .
Því skiptir miklu máli að framsetningin sé vönduð , ekki bara málfarið heldur ekki síður raddbeitingin og tónfallið .
Hér hefur ekkert verið minnst á framburð sem þó skiptir kannski mestu máli fyrir hlustandann , þ.e. að hann heyri og skilji það sem sagt er .
Það bíður betri tíma .
