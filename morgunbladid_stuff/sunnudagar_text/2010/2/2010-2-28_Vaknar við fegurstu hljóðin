7:00 " Vakna við óendanlega fagurt hjal Matthíasar unga sonar míns .
Hann hjalar og talar oft í góða stund áður en við förum á fætur á morgnana .
Þetta eru fegurstu hljóð sem ég get hugsað mér .
" 8:45 " Skunda í Kramhúsið og stunda þar mjög svo góða pilates-taichi-styrkingarteygjuleikfimi .
Kramhúsið er einfaldlega frábær staður enda fer ég alltaf aftur þangað .
" 9:45 " Dett inn á Kaffitár í Bankastræti og geri síðustu ráðstafanir vegna blaðamannafundar í Kaupmannahöfn vegna opnunar sýningar okkar Íslensk samtímahönnun í Dansk Design Center á föstudaginn .
" 10:00 " Hitti Greip , verkefnastjóra HönnunarMars , á vikulegum fundi okkar á Kaffitári .
Við förum yfir nokkur mál , vinnum mikið og hlæjum líka mikið .
" 11:30 " Kem á skrifstofuna eftir langa en góða og markvissa yfirsetu á þessu stóra verkefni .
Tek stöðuna á blaðamannafundinum .
Hann gekk vel .
" 12:00 " Stjórn HönnunarMars kemur í létt hádegisspjall með okkur Greipi í Hönnunarmiðstöðinni í Vonarstræti 4 .
" 13:00 " Nýr fjölmiðlafulltrúi HönnunarMars , Björg , mætir og setur sig inn í verkefnið .
Ég sest niður með henni stutta stund .
Þess á milli vinn ég við tölvuna .
Það er mikið að gera þessa dagana og í mörg horn að líta .
Síminn hringir stanslaust og pósturinn hleðst upp .
" 14:30 " Fundur um komu erlendra gesta á HönnunarMars .
Soffía , sem sér um þau mál , og Greipur setja mig inn í málin og við vinnum fram eftir degi í boðsbréfum og að stilla saman strengi .
Áhuginn að utan er töluverður og yfirsýnin þarf að vera góð .
" 15:30 " Símtal vegna þátttöku iðnaðarráðherra í opnun sýningarinnar okkar í DDC .
Það er mikilvægt að stjórnsýslan og ráðamenn sýni í verki áherslur sínar í framgangi íslenskrar hönnunar .
Því er þátttaka ráðherrans okkur mjög dýrmæt .
Restin af deginum á skrifstofunni fer í að skrifa bréf til erlendra gesta á HönnunarMars ásamt því að vinna efni Hönnunarmiðstöðvarinnar í dagskrárbækling HönnunarMars 2010 .
" 17:30 " Kem heim og hitti syni mína tvo sem passa hvor annan .
Annar 18 ára en hinn aðeins 14 mánaða .
Tveir útverðir lífs míns sem ég dáist stöðugt að .
" 19:00 " Snæði góðan mat í faðmi fjölskyldunnar sem eiginmaður minn framreiðir af mikilli snilld .
" 20:00 " Les alla ritröðina um Dúa og finn oftast eitthvað til að brosa yfir við hvern lestur .
Það er mjög mikilvægt að barnabækur séu vel skrifaðar og myndskreyttar .
Ekki síst vegna sálarheillar foreldra .
" 21:00 " Tek vinnutörn .
Skrifa texta og fer yfir og svara pósti sem setið hefur á hakanum og hanna smáverk sem þarf að gera fyrir miðstöðina .
" 23:00 " Komið nóg af þessum annars ágæta degi .
Ég fer snemma í rúmið og les bók og svíf svo sæl inn í svefninn – eða þannig sko : ) " 