Ætli helgin mín verði ekki bara nokkuð svipuð mínum hefðbundnu helgum : Varið að mestu leyti við vinnu að einhverskonar tónlistartengdum verkefnum .
Laugardeginum eyði ég væntanlega heima hjá mér við að leggja lokahönd á að hljóðblanda nýju plötuna mína The Devils .
Ég er búinn að vera að dunda mér við að taka hana upp heima hjá mér í janúar og er núna alveg við það að klára hana .
Hún ætti að koma út í mars ef allt gengur eftir .
Á sunnudaginn fer ég svo sjálfsagt í Kolaportið að fara í gegnum vínilkassana og bókamarkaðina að leita að einhverju í safnið áður en ég fer á æfingu með hljómsveitinni minni The Deathmetal Supersquad .
Eftir þá æfingu gæti ég þó farið á aðra æfingu þar sem Fannar félagi minn ætlar að spila með mér á nokkrum My Summer as a Salvation Soldier-tónleikum á næstunni .
Á sunnudagskvöldum höfum svo ég og kærastan mín gjarnan reynt að kíkja í bíó og hugsa ég að þessi helgi verði engin undantekning .
Inni á milli mun ég svo reyna að elda góðan mat , lesa aðeins í bók , hlusta á plötur og jafnvel , ef tími gefst , kíkja í einhverja af sundlaugum borgarinnar .
