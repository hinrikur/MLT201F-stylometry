Útkall .
Mæðgin týnd á Langjökli .
Leitin hefst þó ekki í einu vetfangi .
Fyrsta verkefni björgunarsveitarmanna var að komast frá Bláfellshálsi upp að skálanum .
" Þar var líka mjög blint , " segir Þór Kjartansson , einn fjögurra félaga úr Flugbjörgunarsveitinni í Reykjavík , sem fundu mæðginin klukkan hálftvö um nóttina .
" Þar var mikið basl með bíla og kerrur vegna ísingar , skafbyls og blindu og þurftu menn að ganga á undan bílunum , sem var ekið meðfram og á vegi .
Það tafði hópana að komast upp í skála .
Á jöklinum sjálfum var enn meiri lausasnjór og þar af leiðandi var kófið enn þéttara og skyggnið það slæmt á köflum að við sáum rétt fram fyrir ljósgeislann á sleðunum .
" Engu að síður segir Þór að betra hafi verið að leita á vélsleðum en snjóbílum .
" Þá erum við með lágan ljósgeisla , stöndum á sleðunum og getum snúið okkur á alla kanta , en á móti kemur að töluvert erfiðara er að nýta vélsleða en snjóbíl .
Það er líka mikilvægt að við förum hraðar yfir og skynjum veðrið og aðstæður betur .
" Hann segir veðrið hafa verið lykilþátt í leitinni .
" Í þessu tilviki létum við veðrið vísa okkur leiðina .
Við fórum inn í þau hnit , þar sem líklegast var að þau hefðu orðið viðskila við hópinn og hrakist af leið .
Við vorum með gps-punkta og leiðina á hreinu og létum vindinn vísa okkur leiðina , fylgdum vindáttinni niður af jöklinum þar sem okkur fannst líklegast að þau hefðu helst úr lestinni .
" Ekkert má út af bregða Það lýsir vel aðstæðum , að það er eins og að stökkva í sjóinn að fara út í veðurhaminn eins og hann var um kvöldið og nóttina ; vindkælingin er gríðarleg og of seint er að laga útbúnaðinn eftir að lagt er af stað .
" Ekkert má út af bregða , " segir Þór .
" Ef maður tekur af sér hanskana einu sinni , þá kemst maður varla í þá aftur vegna frosts og kælingar .
Það sama gildir um hjálm og gleraugu og ekki þarf nema einn , sem sér ekki út um gleraugun vegna ísingar , þá stöðvast allur hópurinn .
Þannig að allt verður að vera í lagi áður en lagt er í hann – ekkert má klikka .
" Til marks um það fór einungis hluti af vélsleðamönnum upp á jökul út af veðurhamnum .
" Margir þurftu að snúa við út af því að sleðarnir drápu á sér vegna ísingar í loftinntökum og síðan er það árvekni og ákveðni lítils hóps að vinna svona verkefni , það gerist í litlum einingum , oft er það ákveðni og samheldni smærri hópa sem skipta sköpum .
" Útkallið barst klukkan 17.30 og það tók langan tíma að berjast að skálanum , að sögn Þórs .
" Fyrst var reynt að finna mæðginin á snjóbílum og beðið með að senda sleðana .
Ég kom þremur tímum seinna í útkallið , þar sem ég var staddur norður í landi , þannig að ekki hafði verið reynt að neinu ráði að fara á sleðum á jökulinn þegar ég kom .
Þar hitti ég minn hóp og við ákváðum að fara fjórir saman .
Við vildum ekki fleiri í hópinn til að tryggja að allt gengi snurðulaust fyrir sig og flækjustigið yrði ekki of mikið .
" Lagt var upp með að fara í slóð vélsleðahópsins og láta síðan veðrið á jöklinum og aðstæður stýra stefnunni sem tekin yrði .
" Það tók okkur ekki mikið meira en hálftíma frá því við lögðum af stað þar til höfðum fundið þau .
" Brugðust hárrétt við Ekki mátti tæpara standa .
" Við ræddum það inni á jökli þegar við lögðum af stað , að snúa ekki til baka fyrr en að fullreyndu .
Það kom ekki til greina að fara aftur í skálann og endurmeta stöðuna ; við vildum nota alla orku sem við ættum til , því við fundum í örfáum stoppum hvað mannskapurinn kólnaði fljótt , þrátt fyrir besta búnað sem völ var á .
Þegar horft var til þess hversu langur tími var liðinn , þá hefði verið algjört ábyrgðarleysi af okkur í sleðahópnum að leita ekki til hlítar eða hinkra eftir birtingu .
Leit í birtu og skafrenningu er margfalt erfiðari en í myrkri .
Við höfum allavega smáljósgeisla í myrkri en í birtu er allt hvítt .
Og þegar ég segi ábyrgðarleysi , þá er það byggt á okkar mati , að við vorum tilbúnir og treystum okkur til þess að vera uppi á jökli að leita og þess vegna töldum við brýnt að klára leitina sem allra fyrst , takast á við það í einni lotu , frekar en að láta tímann líða og bíða færis – eftir því að veðrinu slotaði .
Það var alveg ljóst í okkar huga , þó að við segðum það ekki upphátt , að þetta var kapphlaup við tímann .
" Þór segir að mjög hafi verið af móðurinni dregið þegar þeir fundu hana .
" Við þurftum að styðja hana , hún gat ekki gengið sjálf , hún var mjög stíf , og hún var orðin blaut í gegn út af veðurhamnum .
Við fundum það alveg , að þrátt fyrir hvað hún var í ótrúlega góðu ásigkomulagi miðað við aðstæður var ljóst að hún átti ekki jafnmikinn tíma eftir og hún hafði þegar þraukað .
Það voru örugglega ekki margir tímar í að hún hefði getað misst meðvitund .
Þetta gerist svo hratt þegar raunveruleg ofkæling byrjar ; þau höfðu verið úti í hálfan sólarhring og legið lengi grafkyrr .
" En strákinn sakaði ekki .
" Hann var í þannig aðstæðum í holunni og skjólinu sem hún hafði búið til , að það næddi ekki vindur um hann .
Hún tók alla vindkælinguna af stráknum , þar sem hún lá ofan á honum .
Hann lá það vel hnipraður saman , að þetta var bara venjuleg snjókæling .
" Þór segir ótrúlegt hversu rétt móðirin hafi brugðist við í þessum erfiðu aðstæðum .
" Reyndir vélsleðamenn myndu bregðast eins við , nota sleðann í svipuðum tilgangi til að mynda skjól og velta honum , því annars skefur undir beltið .
Með því að opna vélarhlífina myndast líka skjólveggur á tvær hliðar í stað einnar .
Þetta er merkilegt fyrir konu , sem enga reynslu hefur af sleðaferðum á jökli .
Og það er ekki síður magnað hvað strákurinn virtist halda ró sinni vel , vinna með móður sinni í að taka ákvarðanir og styðja hana í að halda einbeitingu .
" Það var líka rétt af mæðginunum að nema staðar í stað þess að halda áfram í þeirri von að komast úr veðrinu .
" Krafturinn í vindinum var þannig að hann hefði alltaf leitt hana af leið ef þau hefðu haldið áfram fótgangandi .
Þá hefði leitarradíusinn orðið stærri og stærri , sem hefði að líkindum leitt hana út af líklegu leitarsvæði .
" Óvenju varasamt Búnaður björgunarsveitarmanna skiptir miklu þegar veðrinu er storkað .
" Hann er persónulegur og sér hver um sinn sleða .
Það er mikilvægt að hver þekki sinn búnað , hvað virkar best , til dæmis undirfatnaður , skór , hanskar , hjálmur og gleraugu .
Ef eitthvað af þessu klikkar , þá ónýtir það leitarmann .
Það er engin leið að bjástra við það á vettvangi .
" Þekking á svæðinu hefur mikið að segja .
" Það er varasamt að fara um jökul , bæði sprungur og svelgir , sem eru brunnar þar sem vatn hefur borað sig niður í jökulinn .
Við vitum af þessum hættum , hvar svæðin eru , en nýleg dæmi sýna með hörmulegum hætti , að ástandið á jöklunum er stórvarasamt .
Því má líkja við það sem er venjubundið á haustin út af snjóleysi , en það þýðir að ekki er kominn öruggur snjór yfir sprungur og svelgi .
" Þór segir því að svæði sem eru almennt örugg yfirferðar um miðjan febrúar séu það ekki núna , sem bætist inn í skipulagninguna þegar í sortann sé komið á jöklinum .
" Til þess eru æfingar eitt , en við þurfum líka að nauðaþekkja landslagið .
Við leggjum gríðarlega mikið upp úr því , förum í útsýnisflug á haustin þegar sprungur eru ekki fullar af snjó og stúderum þær .
Svo förum við á jöklana þegar þær eru opnar og stundum hefur rétt skafið yfir þær .
Oft förum við á negldum mótorhjólum , því það er besta farartækið sem kemst yfir hála jöklana á þeim árstíma , og búum til öruggar leiðir , merkjum hættulegustu sprungurnar og svelgina .
Þetta skilar okkur gríðarlega miklu öryggi þegar leit hefst við svona erfiðar aðstæður .
" Fyrir ári lenti Þór raunar í óhappi , þar sem hann féll niður átján metra í jökulsvelg og var svo lánsamur að hann lenti í jökulvatni , svo hann sakaði ekki alvarlega .
" Það er lífsreynsla sem ég lifi með og hjálpar mér að meta aðstæður .
" Þrotlaus þjálfun Fleira býr að baki í árangri björgunarsveitanna .
" Dagsform og samhæfni hópsins sem fer til leitar skiptir alltaf máli , " segir Þór .
" Menn þurfa að treysta hver öðrum , taka réttar ákvarðanir og finna öryggið frá heildinni .
Þá treysta menn sér betur til að takast á við verkefnið .
" Að baki liggur því þrotlaus þjálfun .
" Við æfum okkur saman í flokknum , förum ákveðnar leiðir á jöklum , og síðan æfum við okkur fyrir utan hefðbundið björgunarsveitarstarf .
Þetta er áhugamál hjá okkur öllum og við ferðumst oft með öðrum vélsleðamönnum , sem er mikilvægt til að bæta í reynslusarpinn .
Við höfum líka farið utan , erum til dæmis nýkomnir úr ferð til Bandaríkjanna þar sem við æfðum með einum færasta brekkuvélsleðamanni Bandaríkjanna , en hann kenndi okkur að beita sleðanum á allt annan hátt en við höfum gert áður .
Bara það eitt getur hjálpað okkur í erfiðum aðstæðum , hvort sem er í leit eða björgun .
" Hátt í tvö þúsund útköll eru á hverju ári , en þeim hefur fækkað þar sem um algjöra leit er að ræða .
" Þetta snýst miklu oftar um það , að leitar- eða slysstaður er þekktur , og við þurfum að komast þangað til að bjarga eða hjálpa fólki , " segir Þór .
" Hefðbundnum leitum hefur fækkað , fyrst og fremst vegna þess að leiðsögutækjabúnaður er orðinn almennari meðal ferðamanna , þannig að það er auðveldara fyrir þá að láta vita af sér og gefa upp staðsetningu .
" Björgunarsveitarmenn þurfa að fá frí frá vinnu til að stökkva í útköll .
" Það mætir iðulega góðum skilningi á vinnustöðum þegar kemur að útköllum .
" Ekkert kemur af sjálfu sér Texti : Pétur Blöndal pebl@mbl.is Myndir : Þór Kjartansson Tvær björgunaraðgerðir hafa skilað árangri á Langjökli á skömmum tíma , sem hafa verið afar kröfuharðar og þarfnast björgunarfólks með mikla reynslu , þekkingu og þjálfun .
" Í þessu tilfelli þá var vitlaust veður á jöklinum , skyggni frá því að vera ekki neitt upp í þrjá metra , það heyrðist ekki mannsins mál og varla í fjarskiptatækjunum – menn rétt sáu hver annan til að halda sinni leitarlínu , " segir Jón Gunnarsson alþingismaður og fyrrverandi formaður Slysavarnarfélagsins Landsbjargar til margra ára .
" Þetta reynir ofboðslega á þolrif manna .
" Hann segir björgunarsveitarmenn hafa gert sér grein fyrir því , að ef mæðginin fyndust ekki um kvöldið eða nóttina , þá benti flest til að þau lifðu ekki af .
" Auðvitað var heppnin með þegar þeir keyrðu fram á þau , en það var engin tilviljun .
Þeir vita að eina leiðin til að finna þau er með þessum hætti .
Reynslan og þjálfunin skilaði sér , enda er þessi mannskapur nokkurskonar sérsveitarlið björgunarsveitanna .
Fjöldinn allur af reyndum sleðamönnum hefði gefist upp fyrir veðri og aðstæðum , eins og þeim sem voru á jökli er mæðginin fundust , en þessir menn héldu leitinni áfram .
" Hann segir að góður tækjabúnaður hjálpi líka til , sem hafi eflst gríðarlega á tveimur áratugum .
Sem dæmi má nefna að snjóbílum fjölgaði mikið í eigu björgunarsveitanna eftir átak sem farið var í árið 2004 þegar keyptir voru , frá sænska hernum , notaðir snjóbílar sem fóru um allt land .
Þeir eru nauðsynlegir við svo erfiðar aðstæður sem voru á jöklinum í þetta sinn , en þeirra hlutverk er m.a. að vera bækistöð og skjól fyrir leitarmenn og til að hlúa að þeim sem týndir voru .
" Þegar drengnum var bjargað úr sprungunni á Langjökli , sem var mjög mjó þar sem hann lá , fór björgunarsveitarmaðurinn niður með höfuðið á undan sér til að bjarga honum , " segir Jón .
" Þetta var í kolniðamyrkri og hann aðeins með hjálmljós .
Það mátti ekki tæpara standa við þá björgunaraðgerð " .
Og aftur reyndi mjög á þolrif björgunarmanna , þjálfun þeirra og reynslu .
" Þegar sagt er að mikil heppni hafi verið að mæðginin fundust á jöklinum er eitthvað til í því , " segir hann .
" En það kemur ekkert að sjálfu sér og í þeim tilfellum sem hér um ræðir var það fyrst og fremst þrotlaust þjálfun , mikil reynsla björgunarfólksins og hugrekki ásamt góðum búnaði sem skilaði þessum ánægjulega árangri .
" 