Einar Garibaldi Eiríksson opnar nú um helgina sýninguna Grand Tour í Gallerí Ágúst að Baldursgötu 12 .
Á sýningunni eru fundin málverk sem Einar hefur safnað á götum sögufrægra borga Ítalíu á undanförnum árum .
Einar starfar í Reykjavík en hann stundaði bæði myndlistarnám við Myndlista- og handíðaskólann og í Mílanó , en þaðan útskrifaðist hann árið 1991 .
Hann hefir haldið fjölda einkasýninga og var prófessor við LHÍ á árunum 2000 til 2008 .
" Þessi málverkasýning er í raun nátengd sýningu sem ég setti upp í Nýlistasafninu fyrir um tíu árum og nefndist Landslag , " segir Einar þegar hann er spurður út í sýninguna .
" Þar sýndi ég fundnu málverkin mín í fyrsta sinn , umferðarskiltið " Áhugaverður staður " , sem ég setti í ákveðna samræðu við listasöguna með vísunum í íslenska málaralist .
Þessi sýning byggist á svipuðum grunni , ég er búinn að fara minn " Grand Tour " um Ítalíu og safna þar saman fundnum málverkum , einu úr hverri borg sem ég hef komið til .
" Hóf ferðalagið fyrir áratug Með sýningunni vísar Einar til ferða norður-evrópskra mennta- og listamanna fyrri alda , er héldu suður til Ítalíu þar sem þeir máluðu , skrifuðu og upplifðu klassíska list fornaldar .
Ferðir þessar nutu einkum vinsælda á 18. öldinni en þær stóðu iðulega yfir mánuðum saman .
" Þessar ferðir voru oft lokahnykkurinn í listmenntun fyrri alda og menningarsagan er auðug af listaverkum og skáldskap er upphefur sögu og fegurð Ítalíu .
Ég hóf mitt ferðalag fyrir um áratug , í kjölfarið á þessum stóru málurum sem máluðu sólarlagið yfir Canal Grande í Feneyjum og útsýnið til Rómar í myndum sínum , " segir Einar .
" Hugsanlega tengist þetta líka vinnu minni sem leiðsögumaður á Ítalíu , þar sem ég fer iðulega með farþega mína í einhverskonar " Grand Tour " , en fyrst og fremst þá er þessi sýning óður til málaralistarinnar – þótt verkin séu kannski ekki málverk í hefðbundnum skilningi .
" Að vissu leyti er Einar Garibaldi í hlutverki safnarans á þessari sýningu , en hann segist líka vera að varpa fram spurningum um möguleika málverksins eftir að Marcel Duchamp skapaði sín myndverk á fyrri hluta 20. aldar .
Hin " fundnu málverk " hans má að vissu leyti skilja sem dagbókarfærslur hans á því ferðalagi , með tilvísun til listamanna sem tókust " Grand Tour " ferðina á hendur .
efi@mbl.is 