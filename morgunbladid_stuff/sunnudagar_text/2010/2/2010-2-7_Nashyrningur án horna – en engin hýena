Skotveiðimenn eiga þess yfirleitt ekki kost að " veiða og sleppa " sinni bráð .
Páll Reynisson veiðimaður fékk þó að kynnast " veiða og sleppa " -aðferðinni þegar hann skaut hvítan nashyrning með deyfiskoti í nóvember síðastliðnum .
Nashyrninginn veiddi hann á náttúruverndarsvæði í Limpopo-héraði í Suður-Afríku .
Það er í einkaeigu og kennt við Koh-i-Nohr-demantinn sögufræga .
Tilgangur veiðinnar var að svipta nashyrninginn stolti sínu og höfuðskrauti – sjálfum hornunum – til að forða honum frá því að verða veiðiþjófum að bráð .
Hvítir nashyrningar eru taldir vera í bráðri útrýmingarhættu .
Stór horn prýða haus beggja kynja og sækjast veiðiþjófar mjög eftir hornunum .
Góður markaður er fyrir hornin og afurðir úr þeim í ýmsum Asíulöndum , meðal annars vegna meintra jákvæðra áhrifa á kyngetu .
Heppinn að vera á svæðinu Páll var í Suður-Afríku að afla nýrra sýningargripa fyrir Veiðisafnið á Stokkseyri þegar honum bauðst að taka þátt í nashyrningsveiðinni .
Hann þáði boðið með þökkum , enda ekki á allra færi að taka þátt í löglegum veiðum á hvítum nashyrningum .
Páll segir að það kosti almennt 9.500 til 10.000 bandaríkjadali að skjóta hvítan nashyrning með deyfiskoti .
Þau örfáu veiðileyfi sem í boði eru til að fella hvítan nashyrning löglega kosta 65-75 þúsund bandaríkjadali eða um tíu milljónir króna hvert .
" Ég var svo heppinn að vera staddur á svæðinu þegar þessar veiðar fóru fram og vera boðið í þetta , " sagði Páll .
" Áður en ég fékk að skjóta nashyrninginn varð ég að sanna hæfni mína .
Þeir nota sérútbúinn riffil til að skjóta skotinu með deyfilyfinu .
Riffillinn var hlaðinn og mér bent á tré í um 20 metra fjarlægð og sagt að skjóta í tréð .
Upp úr stofninum gengu tvær greinar .
Ég spurði í hvora greinina ég ætti að skjóta .
Þessa til hægri , sögðu þeir .
Ég miðaði með Aimpoint rauðpunktssigtinu og skaut í miðja greinina .
Þeir kinkuðu kolli og ég var samþykktur .
" Töluvert umstang var í kringum veiðina , tíu til ellefu manns á þremur bílum og einni þyrlu .
Byrjað var á að leita að nashyrningum á stóru svæði en verndarsvæðið telur þúsundir hektara .
Loks fannst nashyrningstarfur með myndarleg horn og veiðimenn hröðuðu sér á vettvang .
Dýralæknir stjórnaði aðgerðum .
Hann var búinn að draga deyfilyf upp í örina , hlóð riffilinn og fékk Páli hann .
Viðskotaillir og skapstyggir " Ég læddist að nashyrningnum .
Þetta eru gríðarmiklar skepnur og geta vegið á fjórða tonn , " sagði Páll .
" Nashyrningar geta verið bæði viðskotaillir og skapstyggir en þeir sjá illa .
Þegar ég var kominn í gott færi , 27 metra frá , skaut ég skotinu mitt í hálsinn á nashyrningnum .
Honum brá lítið og ég dró mig í hlé .
Það fór allt af stað og dýrin hurfu sjónum .
" Páll sagði að dýralæknirinn hefði verið svolítið fyrir aftan hann með annað deyfiskot tilbúið ef á þyrfti að halda .
Þess þurfti þó ekki .
Þyrlan var kölluð til og staðsetti hún dýrin .
Þegar veiðimennirnir voru komnir á vettvang var lyfið farið að virka og þessi tröllaukna skepna var sýnilega reikul í spori .
Þegar nashyrningurinn var orðinn meinlaus , en ekki lagstur , hlupu menn til og settu teppi yfir augun á honum og komu böndum á hann til að geta stýrt því hvernig hann legðist .
Þegar tröllið var sofnað djúpum lyfjasvefni voru hornin mæld í bak og fyrir .
Þá dró dýralæknirinn upp sagir .
Aftara hornið var fyrst sagað af með stórri handsög og skiptust þrír á um að saga .
Sá fjórði hellti stöðugt vatni á sagarblaðið til að kæla sagarfarið .
Ekkert blæddi og engar taugar munu vera í hornunum sem eru úr vef líkum hári .
Þegar minna hornið var frá var dregin upp vélknúin keðjusög .
Tuskum var troðið í eyru nashyrningsins svo hann missti ekki líka heyrnina .
Dýralæknirinn brá keðjusöginni á hornið um fimm sentímetrum ofan við þar sem hornið mætti hausnum .
Fljótlega var það af .
" Það voru veiddir þrír nashyrningar þennan laugardag en alls veiddu þeir tuttugu nashyrninga í nóvember og hornskelltu , " sagði Páll .
Nashyrningaveiðar með deyfiskoti eru nú viðurkenndar af Safari Club International .
Það eru samtök sem mæla og skrá stærð og ýmis einkenni villtra dýra sem eru veidd á löglegan hátt .
Það geta t.d. verið horn eða vígtennur eða þá líkamsstærð sem er mæld .
Veittar eru viðurkenningar fyrir dýr sem skora hátt í mælingum .
Verðlaunagripaveiðar ( trophy hunting ) af þessu tagi stuðla m.a. að því að veidd séu elstu dýrin úr dýrastofnunum en ungviðinu hlíft .
Karldýr sem ekki eru lengur í blóma lífsins státa oft af stærstu hornunum eða tönnunum og eru því eftirsótt þeirra vegna .
Við að fella þau komast yngri og frískari dýr að til að viðhalda stofninum .
Páll sagði að nashyrningurinn sem hann skaut félli líklega í gullflokk .
Hann mun síðar fá afsteypu af nashyrningnum og verður hún til sýnis í Veiðisafninu .
Fjórða veiðiferðin til Afríku Páll á að baki fjórtán ferðir til Afríku , þar af fjórar veiðiferðir .
Hann hefur einungis veitt í Suður-Afríku .
" Ástæðan er einföld .
Þar eru bestu uppstoppararnir , " sagði Páll .
" Ef ég myndi veiða utan landamæra Suður-Afríku þá myndi ég alltaf senda dýrin til Life Form Taxidermy í White River í uppstoppun .
Þeir eru skammt frá Kruger Park-náttúruverndarsvæðinu í Mpumalanga-héraði .
Life Form hefur meðhöndlað meira en 150 þúsund gripi á síðustu þrjátíu árum .
Þetta eru alvöru uppstopparar .
" Safaríferðir , hvort heldur til dýraskoðunar eða dýraveiða , eru mikilvægur atvinnuvegur í Suður-Afríku .
Páll segir að slík ferðamennska komi næst á eftir gull- og gimsteinavinnslu í tekjuöflun landsins .
Erindi Páls til Suður-Afríku nú var að afla nýrra dýrategunda fyrir Veiðisafnið á Stokkseyri og einnig að komast í frí .
Nú eru í safninu 230-240 náttúrutengdir munir .
Auk þeirra eru hundruð veiðitengdra muna þar til sýnis .
Til dæmis eru að jafnaði til sýnis meira en 50 mismunandi skotvopn , flest útlend en einnig nokkur smíðuð hér á landi .
" Ég var í viku á veiðum , í viku á Kruger Park-náttúruverndarsvæðinu við ljósmyndun og dýraskoðun og svo í viku í fríi í Höfðaborg .
Ég hef ekki tekið mér sumarfrí í fimm ár svo þetta var kærkomið frí , " sagði Páll .
Áður en hann fór var hann búinn að velja tegundir sem hann vildi ná í fyrir safnið .
" Efst á lista voru strútur , krókódíll og hýena fyrir krakkana .
Það gekk allt eftir nema hýenan .
Svo voru veiddar antilópur : stóri sefbukkur ( common reedbuck ) , leirbukkur ( nyala ) , skrúðantilópa ( topi eða tsessebe ) og runnahafur ( bushbuck ) .
Ég skreið líka að krókódíl og skaut hann af 28 metra færi með skammbyssu .
Hvert dýr var fellt með einu skoti nema strúturinn .
Hann þurfti tvö skot .
Það var tiltölulega auðvelt að finna dýrin , en það gekk ekki með hýenuna .
Við vorum þrjár nætur í byrgi við æti án þess að þær létu sjá sig .
Það hafði komist hlébarði í ætið tveimur eða þremur nóttum áður en við fórum að veiða .
Það gæti hafa styggt þær frá .
Rúsínan í pylsuendanum var svo þessi uppákoma með nashyrninginn , " sagði Páll .
En hvers vegna hýenu fyrir krakkana ? " Þau spyrja svo mikið um hýenur .
Þetta kemur allt úr teiknimyndunum .
Þú veist að náttúrufræðsla fyrir börn kemur aðallega frá Disney-kompaníinu í Ameríku .
Það er ljótt að segja það en þannig er það ! Allt úr teiknimyndunum .
Sjáðu Tímon og Púmba .
Ég á Púmba – vörtusvínið – en mig vantar einn Tímon , sem er jarðköttur eða desdýr ( meerkat ) , og auðvitað hýenu .
Ég þarf bara að fara aftur og ná í hýenu fyrir krakkana .
" Páll veiddi öll dýrin , nema tvær antilópur og nashyrninginn , með Thompson Encore-skammbyssu eða handriffli í hlaupvídd .
30-06 Springfield .
Antilópurnar tvær veiddi hann með Sako-riffli í hlaupvídd .
300 Winchester Magnum .
Hann hlóð skotin sjálfur og notaði Norma Oryx 11,7 gramma ( 180 grains ) kúlur í öll skotin .
Metaðsókn í fyrra Veiðisafnið á Stokkseyri hefur nú verið starfrækt í fimm ár .
Nýtt starfsár hefst fyrstu helgina í febrúar ár hvert með viðamikilli byssusýningu .
Undanfarið hafa staðið yfir talsverðar breytingar og endurbætur á sýningarsölum auk þess sem sýningum hefur verið breytt .
" Það þarf stöðugt að endurnýja safnið og bæta við , breyta uppsetningu og setja upp nýtt til að hafa þetta lifandi .
Eins er alltaf verið að skipta út skotvopnum og öðrum munum .
Þetta er aldrei eins , " sagði Páll .
Í fyrra var slegið aðsóknarmet í Veiðisafninu .
Gestirnir koma úr öllum áttum .
" Hingað koma margir skotveiðimenn .
Hinn almenni erlendi ferðamaður kemur kannski ekki mikið en Íslendingar sem fá erlenda veiðitengda gesti koma mikið með þá .
Við höfum meira að segja opnað fyrir svoleiðis mönnum utan sýningartíma , " sagði Páll .
Á meðal gesta í fyrra var háttsettur yfirmaður frá samtökum skotvopnaeigenda í Bandaríkjunum ( NRA ) .
Eins kom í heimsókn hópur umboðsmanna og stjórnenda sænsku Norma-skotfæraverksmiðjanna .
Umboðsmennirnir voru víða að úr heiminum .
" Þeir fylltu heila rútu og sýndu safninu mikinn áhuga og velvilja .
Í kjölfarið sendi Norma okkur mikið af vörum sem við erum að nota .
Það segir sína sögu að í kvöldverðarboði síðasta kvöldið sem þeir voru hér á landi var hvorki minnst á Gullfoss né Geysi en bara talað um Veiðisafnið ! " Villidýraveiðar á stórafmælum Um 15-20 Íslendingar hafa stundað villidýraveiðar í Afríku á undanförnum árum .
Páll segir að eini Íslendingurinn sem hann viti til að hafi farið til villidýraveiða í Afríku á undan honum hafi verið flugmaður sem bjó í Lúxemborg .
Mögulega hafi einn annar Íslendingur stundað veiðar í Afríku á undan honum , en það sé óstaðfest .
Páll fór í fyrstu veiðiferð sína til Afríku árið 1996 .
" Ég var að veiða landsel norður í Víkum á Skaga vorið 1995 og var að bíða eftir að selurinn opnaði kjaftinn .
Ég ætlaði nefnilega láta stoppa hann upp með opinn munn og vildi sjá að tennurnar væru í lagi .
Það liðu tveir dagar þar til ég sá upp í hann .
Þar sem ég beið eftir því að selurinn glennti upp ginið hét ég því að vera í Afríku nákvæmlega ári síðar og skjóta sebrahest klukkan þrjú daginn sem ég yrði fertugur .
Það klikkaði .
Ég skaut hann klukkan hálffimm ! " Páll segist hafa reykt á yngri árum en hætt reykingum 9. mars 1993 – " níu þrír níu þrír " eins og hann orðar dagsetninguna .
Reykingapeningana ákvað hann að spara og safna fyrir veiðileyfi á ljóni .
" Ég var ákveðinn í að skjóta ljón með skammbyssu á fimmtugsafmælisdaginn minn – klukkan þrjú .
Það klikkaði líka .
Ég skaut það klukkan hálfníu um morguninn .
Það er ekki öll vitleysan eins , " sagði Páll .
Hann kvaðst ekki vera búinn að ákveða hvað hann ætlar að skjóta daginn sem hann verður sextugur .
" Það verður kannski fíllinn , " sagði Páll vongóður .
" Eigum við ekki að reikna með því að það verði klukkan þrjú ? " 