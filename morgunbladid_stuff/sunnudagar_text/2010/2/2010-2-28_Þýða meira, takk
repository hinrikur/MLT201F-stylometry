Það hefur sína galla að búa á litlu málsvæði , en líka sína kosti .
Gott dæmi um kosti þess að hér sé ekki talað heimsmál er það hve bókavinir njóta góðs af þýðingum .
Því þó maður geti kannski kraflað sig framúr bókmenntum á einhverjum erlendum tungumálum þá opna þýðingarnar fyrir okkur heim sem við hefðum annars ekki komist í .
Dæmi um það er fjallað um hér til hliðar , þar sem Kolbrún Bergþórsdóttir segir frá meistaraverki Stefans Zweigs , Veröld sem var , en þau eru nánast óteljandi .
Nú hnussar kannski í einhverjum að það sé nóg að kunna ensku og þá sé maður kominn með sæti við gnægtaborð heimsbókmenntanna , en því er öðru nær ; fáir eru eins latir við að þýða skáldverk á ensku og Englendingar – nema ef vera kynni að Bandaríkjamenn slægju þeim við .
Þar vestan hafs er málum nefnilega svo háttað að þýðingar eru ekki nema tvö til þrjú prósent af þeim bókum sem koma út árlega og það er þá á vegum smáfyrirtækja með takmarkaða dreifingu .
Hér á okkar litla málsvæði , örsvæði , búum við aftur móti svo vel að snar þáttur í útgáfu hvers árs er þýðingar á allskyns skáldverkum ; víst er oft verið að þýða það sem kalla má dægurbókmenntir og reyfara , en líka heilmikið af heimsbókmenntunum og því yfir litlu að kvarta .
Gott dæmi um það eru til að mynda þær bækur sem tilnefndar voru til Íslensku þýðingaverðlaunanna nú í desember : Málavextir eftir enska rithöfundinn Kate Atkinson , Öll dagsins glóð sem hefur að geyma safn portúgalskra ljóða , Ummyndanir eftir rómverska skáldið Publius Ovidius Naso , Kirkja hafsins eftir spænska lögfræðinginn Ildefonso Falcones og Yfir hafið og í steininn eftir finnska rithöfundinn Tapio Koivukari .
Vissulega eru þarna tveir reyfarar , en líka bókmenntaleg stórvirki og mjög forvitnileg nýsköpun .
( Verðlaunin verða afhent 23. apríl næstkomandi .
) Ég nefndi það áðan að þýðingar væri um 2-3% af skáldverkum sem gefin eru út vestan hafs .
Hér á landi er annað upp á teningnum því um 65% þess skáldskapar sem kemur út á hverju ári eru þýdd úr ýmsum tungumálum .
Þetta er einn af bónusunum við það að svo fáir tali íslensku en svo margir lesi bækur ; það eina sem útaf stendur er að ekki er nógu mikið þýtt af ljóðum .
