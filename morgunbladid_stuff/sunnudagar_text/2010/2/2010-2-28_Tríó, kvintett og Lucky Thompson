Í Hænuungunum hans Braga Ólafssonar , sem frumsýndir voru í Þjóðleihúsinu á laugardagskvöld , bregður fyrir blásaranum Eli " Lucky " Thompson , eða nánar tiltekið tónlist af skífu hans Tricotism , sem kom út 1956 hjá Impulse ! -útgáfunni .
Thompson var samtíðarmaður Johns Coltranes og blés í tenórsaxófón líkt og hann .
' Trane sló í gegn , varð svo vinsæll að segja má að hann hafi komið Impulse ! á kortið , en þótt menn dái enn Coltrane er Thompson gleymdur að mestu leyti og það að ósekju .
Músíkin á Tricotism var tekin upp í tveimur tveggja daga lotum , annarri í janúar og hinni í desember og sama skipan á í bæði skiptin ; fyrri daginn tríóupptaka og þann seinni kvintett .
Tríóið skipuðu Thompson á saxófón , Skeeter Best á gítar og Oscar Pettiford á bassa , en í kvintettinum voru auk Thompsons og Pettifords þeir Jimmy Cleveland á básúnu í öllum lögunum nema einu og Osie Johnson á trommur , líka í öllum lögunum nema einu , og svo skiptu Hank Jones og Don Abney píanóspilinu á milli sín .
Allt er þetta sjörnumannskapur og ekkert út á spilamennskuna að setja , en heldur eru þó kvintettópusarnir venjulegri , ef svo má segja , og mun skemmtilegra að hlusta á tríóupptökurnar .
Í þeim blómstrar Thompson , gengur lengra í spunanum .
Best er fyrirtaks gítarleikari , smekklegur og nákvæmur og Pettiford fer líka á kostum á bassann og sérlega gaman að heyra spilamennskuna hjá þeim félögum öllum í laginu Tricotism .
Af Lucky Thompson er annars það að segja að viðurnefnið átti alls ekki við hans ævi ; hann missti móður sína ungur og ólst upp við mikla fátækt og erfiðleika .
Hann féll snemma fyrir saxófóninum en komst ekki í alvöru hljóðfæri svo hann æfði sig á kústskafti sem hann hafði tálgað hnappa á .
Hann komst svo yfir saxófón fyrir algjöra hundaheppni og spilaði síðar með mörgum af helstu djasssveitum Bandaríkjanna .
Á áttunda áratugnum dró hann sig út úr tónlistinni og bjó á götunni árum saman .
arnim@mbl.is 