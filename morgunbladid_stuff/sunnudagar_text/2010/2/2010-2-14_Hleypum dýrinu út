Æ hvað það getur verið þreytandi til lengdar að lemja niður dýrið sem býr hið innra .
Það getur verið bagalegt í meira lagi að þurfa að ganga um með loga í lendunum og láta eins og ekkert sé .
Og mega ekki bara teygja sig í næsta mann til að leita fróunar .
Það kætir ekki beinlínis geðið að þurfa sífellt að sussa á , skamma og sannfæra skepnuna sem ólmast undir hauskúpunni um að hún eigi engan tilverurétt .
Henni sé bara alls ekki boðið í partíið .
Með alls konar lögum og reglum , skráðum og óskráðum , erum við sífellt að hefja okkur yfir málleysingjana , dýr merkurinnar .
Þykjumst eitthvað merkilegri .
En samt er það svo að þeir sem eru hvað duglegastir í fullyrðingum sínum um andstyggð á dýrslegu eðli mannsins eru oftast gripnir við svæsnustu aðstæðurnar .
Þetta segir allt sem segja þarf um að það virkar sem olía á eld að bæla blessaða skepnuna um of .
Augljóslega myndi skapast af því mikill glundroði ef allir létu eftir sér að eiga mök við alla þá sem vekja löngun þeirra .
Ekki gengur það til lengdar að karlar hagi sér eins og stóðhestar í merahópi og fari á hverja þá konu sem ilmar af eðlunarfýsn .
Og ekki gengur heldur að konur stökkvi á hvern þann karl sem þær langar í þá stundina .
Það sama á auðvitað við um þá sem sólgnir eru í fólk af sama kyni .
Næsta víst er að ef dýrið í okkur fengi alfarið að ráða myndi ríkja algert kaos og hjónabönd færu fyrir lítið .
En er ekki hægt að fara einhvern milliveg ? Mætti ekki hvetja fólk til að njóta dýrsins , án þess að það bitnaði illilega á einhverjum öðrum ? Ég mæli með að við göngumst við dýrinu , fóðrum þessa skepnu reglulega og látum okkur annt um hana .
Það er góð byrjun að tala saman .
Tjá sig óheft við maka sinn um fantasíur og skrýtnar langanir .
Heitbundin pör eiga það nefnilega til að lifa í þeim misskilningi árum saman að hinn aðilinn vilji ekki eitthvað í kynlífinu sem hann kannski dauðlangar til að gera .
Þegar hinir einhleypu hafa fengið sig fullsadda á tepruskap og herpitúttuhætti samferðafólksins getur verið freistandi að sleppa kvikindinu út .
Hver kannast ekki við þá frelsandi tilfinningu ( þegar farið er til veiða út á galeiðuna ) að hitta fyrir bólfélaga sem losar þannig um hömlur að dýpstu og dýrslegustu hvatir fá að njóta sín óheftar ? Þá verða nú sumir bara eins og kýrnar á vorin sem sleppt er út eftir heilan vetur bundnar á bás inni í fjósi : Þær kunna sér ekki læti , skvetta upp rössum og halarnir vísa til himins .
Sumar konur eru orðnar hundleiðar á þessum nútímalegu væmnu metro-karlmönnum sem nálgast þær hálfvælandi og þykjast vera voða mjúkir .
Þær vilja miklu frekar karlmennsku þar sem penheit eru látin lönd og leið .
Konungur ljónanna sem bítur í hnakkadrambið á ljónynjunni þegar hann tekur hana með áhlaupi er miklu meira sexí en lúpulegur hundur sem þorir ekki að beita kröftunum .
Víst getur það verið þó nokkur kúnst að lifa í sátt og samlyndi við sitt spendýrseðli .
Að stíga þann dans án þess að brjóta reglur og meiða annað fólk .
En til hvers eru allir þessir hormónar sem láta okkur langa í allt þetta fólk í tíma og ótíma ? Þarf virkilega að vera svona mikið af þeim til að tryggja viðgang mannkyns ? Mætti ekki endurforrita okkur og losa okkur undan allri þessari ásókn hvatanna , fyrst ekki má fullnægja þeim hvar og hvenær sem er ? 