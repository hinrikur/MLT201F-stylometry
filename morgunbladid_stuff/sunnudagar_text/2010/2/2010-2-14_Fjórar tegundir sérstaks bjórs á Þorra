Fjórar tegundir af íslenskum þorrabjór eru fáanlegar í Vínbúðunum að þessu sinni .
Takmarkað magn er framleitt og mjöðurinn aðeins seldur á Þorra ; frá bóndadegi til konudags .
Um er að ræða Egils þorrabjór , Kalda þorrabjór frá Árskógssandi , Þorrajökul frá Miði í Stykkishólmi og Suttungasumbl frá Brugghúsinu í Ölvisholti .
Suttungasumbl er , samkvæmt heimasíðu Brugghússins , undir miklum áhrifum frá bjórmenningunni í Belgíu .
Notað er belgískt ger sem gefur áberandi ávaxta- og kryddkeim .
Síðan er bætt út í bjórinn eftir gerjun bláberjum og krækiberjum frá Vestfjörðum til að koma af stað seinni gerjun .
Mjöðurinn er 7,2% að styrkleika .
Þorrabjór Ölgerðarinnar er að þriðja hluta gerður úr íslensku byggi sem er ræktað á bænum Belgsholti í Melasveit .
Hann er 5,6% að styrk og er í stíl við þýskan festivalbjór .
Þorrajökull frá Miði , brugghúsi í Stykkishólmi , er 5,5% að styrkleika .
Bjór Mjaðar er bruggaður eftir þýskri bjórhefð úr íslensku vatni og gæðamalti og humlum úr bæverskum sveitum Þýskalands .
Þorra Kaldi er 5% að styrkleika .
Bjórinn frá Kalda er allur ógerilsneyddur og hvorki sykri né rotvarnarefnum er bætt í hann .
Kaldi er bruggaður eftir aldagamalli tékkneskri hefð en í hann er notað tékkneskt bygg og þrjár tegundir af tékkneskum humlum , auk íslenska vatnsins .
