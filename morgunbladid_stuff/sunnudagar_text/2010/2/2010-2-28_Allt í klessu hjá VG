Djúpstæðari klofningur er kominn upp í Vinstrihreyfingunni – grænu framboði en forystumenn flokksins hafa viljað viðurkenna opinberlega .
Í flokknum er uppi djúpstæður málefnalegur ágreiningur um aðildarumsókn Íslands að ESB , um vinnubrögð í Icesave-málum , um róttækar aðgerðir í skuldamálum heimilanna í landinu og um hlutverk Alþjóðagjaldeyrissjóðsins .
Það má halda því fram með góðum rökum að tveir flokkar séu í Vinstrihreyfingunni – grænu framboði í dag .
Í öðrum flokknum , sem raðað hefur sér í kringum Ögmund Jónasson , fyrrverandi heilbrigðisráðherra , eru Guðfríður Lilja Grétarsdóttir , formaður þingflokks VG , Jón Bjarnason , sjávarútvegs- og landbúnaðarráðherra , Lilja Mósesdóttir , Ásmundur Einar Daðason og Atli Gíslason .
Samkvæmt samtölum við flokksmenn VG telur þessi armur VG brýnt að Ögmundur Jónasson taki sem fyrst sæti í ríkisstjórn á nýjan leik , því þessir þingmenn treysta því , að með hann við ríkisstjórnarborðið sé tryggt að sú rödd heyrist , sem þau vilja að heyrist .
Röddin sem talar fyrir breyttum og bættum vinnubrögðum og að horfið verði frá gamaldags vinnubrögðum , leyndarhyggju og baktjaldamakki .
Einn þingmaður VG orðaði það þannig við mig í gær , að það væri spurning hversu lengi þessi hluti VG gæti stutt óbreytta ríkisstjórn .
Gagnrýna vinnubrögðin Í hinum flokknum , sem er nánasta hirð Steingríms J. Sigfússonar , eru Álfheiður Ingadóttir heilbrigðisráðherra , Árni Þór Sigurðsson , Björn Valur Gíslason , 8. þingmaður Norðausturkjördæmis , Svandís Svavarsdóttir umhverfisráðherra og – það sem ekki er þýðingarminna í þessu samhengi – dóttir Svavars Gestssonar , formanns samninganefndar Steingríms J. um Icesave .
Katrín Jakobsdóttir menntamálaráðherra , Þuríður Backman , 5. þingmaður Norðausturkjördæmis og varaforseti þingsins , og Lilja Rafney Magnúsdóttir , 6. þingmaður Norðvesturkjördæmis , eru þeir þingmenn VG sem ekki er hægt að skipa beint í aðra hvora fylkinguna , eftir því sem ég kemst næst .
Raunar er skiptingin ekki jafnskýr og greint er hér að ofan , því að vissu leyti fer hún eftir málefnum .
Þannig má segja að Lilja Rafney og Þuríður Backman séu ekki samstiga þeim sem styðja Ögmund í gagnrýninni á málatilbúnað og vinnubrögð formannsins og ríkisstjórnarinnar í Icesave-málum , a.m.k. ekki opinberlega , en hins vegar eru þær á mjög svipuðu róli í andstöðu sinni við umsókn um aðild að Evrópusambandinu og þau Lilja Mósesdóttir , Guðfríður Lilja Grétarsdóttir , Jón Bjarnason , Ásmundur Einar Daðason og Atli Gíslason .
Ögmundur er á hinn bóginn ekki andvígur aðildarumsókninni , þótt hann sé vissulega andvígur inngöngu Íslands í ESB .
Hann sagði fyrir kosningarnar í fyrra að það yrði að fá þessa Evrópuumræðu hreinsaða út úr íslenskri pólitík og eina leiðin væri sú að fá fram þjóðaratkvæðagreiðslu um málið .
Hann taldi að slík þjóðaratkvæðagreiðsla fengist ekki fram í samstarfi við Samfylkinguna , nema sú leið væri farin að sækja um aðild .
Kallað eftir gegnsæi Vitanlega hefur verið stirt á milli þeirra Stengríms J. og Ögmundar , allar götur frá því að Ögmundur sagði af sér sem heilbrigðisráðherra .
Hann hefur sagt að hann gæti ekki setið í ríkisstjórn , þar sem skýlaus krafa væri um það að allir töluðu einni röddu í Icesave-málinu .
Ögmundur Jónasson hefur ítrekað sagt opinberlega , að hann teldi að forræðishyggja og vinnubrögð leyndarhyggju hafi skipt máli í hruninu .
Hann og fleiri þingmenn VG , eins og Guðfríður Lilja , Lilja Mósesdóttir , Atli Gíslason og Ásmundur Einar , hafa verið mjög gagnrýnin á vinnubrögðin í Icesave-málinu og raunar haldið því fram að forræðis- og leyndarhyggja hafi ráðið för .
Þau hafa kallað eftir hinum nýju vinnubrögðum , gegnsæi , opinni umræðu , samráði og aðkomu allra stjórnmálaflokka að Icesave-málinu .
Þannig verði Ísland miklu sterkara út á við , gagnvart viðsemjendum Íslands og einnig inni á Alþingi .
Ágreiningur þessara tveggja fylkinga sama flokks snýst ekki um mjög margt , en samt sem áður um grundvallaratriði , eins og umsókn Íslands um aðild að Evrópusambandinu og ekki síður um vinnubrögðin og málatilbúnað allan í Icesave-málum og niðurstöður .
Steingrímur J. er gagnrýndur harðlega af flokksfólki sínu fyrir það hvernig hann hefur haldið á Icesave-málum .
Ákveðnum þingmönnum VG er meira en nóg boðið , hvernig formaður þeirra , ásamt aðstoðarmanni sínum , Indriða H. Þorlákssyni , hefur gengið fram fyrir skjöldu , í því eina markmiði að verja mannorð Svavars Gestssonar , fyrrverandi formanns Alþýðubandalagsins sáluga , sem þessir sömu þingmenn telja að hafi samið skelfilega af sér fyrir hönd þjóðarinnar , þegar hann gekk frá samkomulagi við Breta og Hollendinga í júní í fyrra .
Því er haldið fram að höfuðverkefni formanns VG , aðstoðarmanns hans , Indriða , Svandísar Svavarsdóttur umhverfisráðherra og vitanlega Svavars Gestssonar sjálfs hafi frá áramótum , þegar forsetinn synjaði Icesave-lögum staðfestingar , verið að verja eða reyna að endurheimta mannorð Svavars Gestssonar .
Betri samningsniðurstaða Fyrir margt löngu sé ljóst , að slíkt verk sé óvinnandi vegur , þar sem einfaldlega hafi komið á daginn , með starfi nýrrar viðræðunefndar , undir formennsku hins þaulreynda og sjóaða bandaríska sérfræðings Lees Buchheits , að hægt hefði verið að ná mun betri samningsniðurstöðu en Svavar og hans menn náðu .
Það sé einfaldlega ekki hægt að verja hans störf sem formanns viðræðunefndarinnar og eigi alls ekki að vera í verkahring VG að gera það .
Slíkur málatilbúnaður sé einungis skaðlegur VG og til þess fallinn að draga úr trausti á flokknum .
Af skiljanlegum ástæðum sér Svandís Svavarsdóttir ekki heila brú í þessari röksemdafærslu og raunar eru margir sem virða það bara við þennan kvenskörung , hversu vasklega hún tekur til varna fyrir föður sinn .
En hið sama gildir ekki um formann flokksins , Steingrím J. Sigfússon , enda er fullyrt , að annars konar hvati sé að baki þeirri áráttu hans að verja störf Svavars út yfir gröf og dauða : nefnilega hvatinn til þess að halda í sjálfum sér pólitísku lífi .
Ef hann viðurkennir að það hafi verið misráðið af honum að velja einn og hjálparlaust Svavar , eins konar guðföður sinn í pólitík , til formennsku í þessari þýðingarmestu viðræðunefnd sem nokkur ríkisstjórn hefur teflt fram á alþjóðavettvangi í áratugi , þá er hann um leið að fremja pólitískt harakiri .
Steingrímur getur ekki viðurkennt mistökin og því er hann fastur í þessari klemmu , sem skaðar ekki bara hann sjálfan , heldur Vinstrihreyfinguna – grænt framboð eins og hún leggur sig , að mati fjölmargra flokksmanna VG .
Formaður VG situr uppi með ónýtan Icesave-samning , sem Svavar Gestsson og Indriði H. Þorláksson kokkuðu fyrir hann .
Formaðurinn segist enn ætla að segja já við samningnum , komi til þjóðaratkvæðis hinn 6. mars nk. , kjósi hann á annað borð , þótt hann viti að nýja viðræðunefndin , undir forystu Buchheits , hefur þegar kallað fram tilboð frá Bretum og Hollendingum sem er tugmilljörðum hagstæðara en samningur Svavars , þótt því tilboði Breta og Hollendinga hafi verið hafnað .
Einn þingmaður VG sagði í gær : " Flokkshagsmunir og þjóðarhagsmunir fara ekki endilega alltaf saman .
Ég held að við verðum að vera stór í sniðum í þessu máli og hugsa fyrst um þjóðarhag , ekki flokkshagsmuni .
Okkar hlutverk er að reyna að breyta og bæta samfélagið og rífa það upp eftir hörmulegt hrun .
" Þingmaðurinn óttast að Steingrímur J. hafi tekið sína persónulegu hagsmuni framyfir þjóðarhagsmuni .
Við lá að syði upp úr á milli Samfylkingar og VG síðdegis á miðvikudaginn var , þegar efnt var til sameiginlegs þingflokksfundar hjá þingflokkum Samfylkingar og VG , þar sem m.a. var rætt um aðildarumsókn Íslands að Evrópusambandinu .
Samfylkingu var það mjög í mun að vanda um við þingmenn VG sem ýmsir samfylkingarþingmenn telja að gangi fram af fullmikilli hörku í andstöðu sinni við aðildarumsókn Íslands að ESB .
Samfylkingin vildi sem sé biðja þingmenn VG að halda skoðunum sínum og andstöðu við aðild að ESB fyrir sig .
Þeir ættu ekki að vera að reifa skoðanir sínar opinberlega og geyma baráttu sína gegn inngöngu Íslands í Evrópusambandið til þess tíma , þegar kemur að kosningabaráttu um aðildarsamning .
Eftir því sem næst verður komist dugðu umvandanirnar ekki hót , ekki frekar en við Tótu tindilfættu , í laginu góða .
Þingmenn VG töldu að Samfylkingin væri með grófa íhlutun í innanflokksmál þeirra og lýstu því yfir að þeir hefðu mál- og skoðanafrelsi og tækju ekki við slíkum fyrirmælum frá samstarfsflokknum .
Talast ekki lengur við Það er einnig farið að há innra flokksstarfi VG að þeir Steingrímur J. Sigfússon og Ögmundur Jónasson talast ekki lengur við .
Fjölmargir hafa sagt mér að það sé staðreynd , sem ekki verði horft framhjá og smiti vitanlega út frá sér og sé til þess fallin að kljúfa flokkinn í fylkingar .
Þetta hefur verið staðfest , bæði af þingmönnum í Samfylkingu , Sjálfstæðisflokki og Framsóknarflokki , en sumir þingmenn VG eru enn að reyna að bera klæði á vopnin og gera því lítið úr ágreiningi þeirra fyrrverandi vina og félaga , Steingríms og Ögmundar .
Þá hefur Jón Bjarnason , sjávarútvegs- og landbúnaðarráðherra , ekki beinlínis auðveldað fjármálaráðherra sínum og formanni lífið , með þeim einleik sem hann leikur í sjávarútvegsmálum .
Einn þingmaður orðaði það svo : " Í fyrsta lagi þá veldur Jón Bjarnason miklum óróa í samstarfsflokknum , Samfylkingunni , með yfirlýsingum sínum um Evrópusambandið .
En hann veldur formanni VG , Steingrími J. Sigfússyni , ekki síður erfiðleikum , ég vil segja búsifjum , því gífurleg óánægja er með fyrningarfrumvarp ráðherrans hvað varðar skötuselinn .
" Samtök atvinnulífsins og Alþýðusamband Íslands hafa mótmælt frumvarpi sjávarútvegsráðherra harðlega og samkvæmt heimildum Morgunblaðsins hafa Samtök atvinnulífsins sent forsætisráðherra bréf þar sem samtökin hóta öllu illu , verði ekki horfið frá flutningi þessa frumvarps sjávarútvegsráðherra .
" Það verður æ ljósara , að formaður VG , Steingrímur J. Sigfússon , ræður ekkert við Jón Bjarnason sjávarútvegsráðherra og einleikaratilburði hans .
Ég hefði haldið að formaður VG hefði úr nægum vandamálum að moða í eigin ráðuneyti , án þess að Jón Bjarnason væri eitthvað sérstaklega að þvælast fyrir honum og valda honum vandræðum með einhverju fáránlegu skötuselsfrumvarpi , " sagði þingmaður í gær .
Þingmenn VG benda á hinn bóginn á að Jón Bjarnason njóti víðtæks stuðnings í eigin flokki í tilraunum sínum við að reyna að breyta kvótakerfinu .
Það sé einfaldlega opinber stefna VG .
Þeir benda líka á , að þótt Samfylkingunni sé mjög í mun að losna við Jón Bjarnason úr ríkisstjórn , vegna harðrar andstöðu hans við inngöngu Íslands í Evrópusambandið , þá verði samstarfsflokkurinn að bíta í það súra epli að hann raðar ekki til sætis í ráðherrastóla VG .
