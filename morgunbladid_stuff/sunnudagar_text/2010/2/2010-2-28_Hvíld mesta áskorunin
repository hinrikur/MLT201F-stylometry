Inga er fjallakona , hlaupari og leiðsögumaður .
Hún er með gráðu í líffræði og nemur sjúkraþjálfun við Háskóla Íslands , ásamt því að vinna á Veðurstofunni við kortagerð .
Inga segir að hreyfing og útivist séu sér ástríða og hefur stundað íþróttir frá því að hún man eftir sér .
" Ég hef alltaf verið á kafi í íþróttum , bæði sem barn og unglingur .
En svo varð vendipunktur þegar ég varð sautján ára , þá ákvað ég að ganga í Hjálparsveit skáta í Reykjavík og varð alveg ofvirk í því starfi í tíu ár .
" Inga segir nýliðaprógrammið hafa verið mjög strangt og að þar hafi hún lært allt um fjallamennsku og skyndihjálp .
Hún segist aðeins hafa róast með árunum , enda orðin tveggja barna móðir .
Hún fer þó reglulega á fjöll en það skemmtilegasta sem hún gerir er að fara á skíði .
" Ég er mikið á gönguskíðum , tegund sem kallast telemark og þá labbar maður upp á fjöll og skíðar niður eða fer í nokkra daga göngur , " segir Inga og bætir því við að vetrarfjallamennskan höfði sérstaklega vel til hennar .
Aðspurð hvar hún fari í þessar gönguskíðaferðir nefnir hún Snæfellsjökul , Vatnajökul , Eyjafjallajökul og Tröllaskagann .
Hún segist þó frekar stunda fjöllin í nágrenni Reykjavíkur á veturna en segir möguleikana óþrjótandi .
Erfitt að hreyfa sig ekki Inga er líka mikill hlaupari en það eru rúm þrjú ár síðan hún smitaðist af hlaupabakteríunni .
Hún hefur hlaupið þrjú maraþon og farið Laugaveginn tvisvar sinnum og stefnir á að fara í þriðja skiptið í sumar og bæta tímann sinn sem er mjög fínn , 6:14 : 45 .
Aðspurð hvað sé eiginlega svona gaman við að hlaupa segir hún um ákveðna útrás að ræða og að það sé gaman að setja sér ögrandi markmið til að keppa að .
Sjálf fór hún að hlaupa eftir að hafa verið í bootcamp .
" Það var mikil orka í gangi og keyrsla og hlaupin voru bara eðlilegt framhald , viðbót .
Og svo þegar maður fer að sjá að maður getur hlaupið fimm kílómetra , tíu kílómetra , þá fer maður að hlaupa maraþon , og það hentaði mér mjög vel , ég get hlaupið endalaust þó að ég sé ekkert endilega að fara rosa hratt , " segir hún .
Í fyrra lenti Inga í því að meiðast aftan á læri og segir að fyrir hreyfifíkil eins og sig hafi það verið gríðarlega erfitt að vera þolinmóð .
" Ég gat ekki tekið þátt í þeim hlaupum sem ég ætlaði mér að taka þátt í , til dæmis Laugaveginum .
Og þetta var mjög krefjandi tímabil , maður verður að stoppa og hvílast og endurskipuleggja allt saman .
Það er bara erfitt , " segir hún og hlær .
Ekkert mál að byrja Inga segir að sér finnist gaman og að það gefi sér mikið , að koma öðrum af stað til að hreyfa sig .
Hún segir að fólk þurfi alls ekkert að fara langt , það sé nóg að fara til dæmis í Úlfarsfellið , Mosfell eða bara í göngutúr út í Gróttu .
Það sé alls ekki nauðsynlegt að eiga einhvern ofurfínan búnað en hún ítrekar að góður fótabúnaður , hvort sem um er að ræða göngu- eða hlaupaskó , sé grundvallaratriði .
Inga hefur stundum starfað sem leiðsögumaður fyrir Íslenska fjallaleiðsögumenn og fór meðal annars upp á Hvannadalshnjúk í fyrrasumar með 80 konur .
Í hópnum voru eingöngu kvenkyns leiðsögumenn og segir Inga stemminguna og orkuna í hópnum hafa verið einstaka .
" Það var bara jákvæðni og góður andi yfir hópnum .
Konur þurfa kannski stundum meiri hvatningu og það er svo mikill sigur , ég tala nú ekki um fyrir konur komnar yfir fertugt , fimmtugt sem hefur lengi langað að gera svona hluti , að drífa sig af stað og þá verður upplifunin svo mikil .
Og ég held að það smiti út frá sér , " segir hún .
Hún segist verða vör við meiri samheldni hjá konunum , en ef karlar séu í hópnum þá sé oft verið að keppa að því að komast á toppinn og fara svo hratt niður aftur .
Inga hvetur alla sem eru að velta því fyrir sér að byrja í fjallamennsku að láta verða af því .
Hún segir það lykilatriði að komast í góðan hóp fólks sem hafi sama áhugamál , bæði af því að það sé mjög hvetjandi og af því að góður félagsskapur sé einn mesti kostur útivistar og hreyfingu .
Hún bendir fólki á að kynna sér ferðafélög þar sem hægt er að komast í gönguhópa og að oft sé boðið upp á ferðir sem eru auðveldar til að byrja með en verða erfiðari þegar líður á árið og / eða dagskrána .
Inga segir mikla frelsistilfinningu fylgja því að komast út í náttúruna .
" Útivistinni fylgir ákveðið frelsi og kyrrð og ró , og svo er það náttúrulega ekki síst það að vera í góðra vina hópi .
Takast á við náttúruna og manneskjuna sjálfa , eigin kosti og bresti .
" 