Fáar rokksveitir státa af jafn tilkomumikilli arfleifð og breska síðpönksveitin Joy Division .
Áhrifin snerta fjölmörg svið og þeirra gætir enn í allra handa framsæknu rokki .
Hvort heldur sem menn sækja í angistarfulla , tilvistarkreppulega texta söngvarans Ian Curtis ( sem framdi sjálfsmorð eftir að þessi plata , önnur plata sveitarinnar , kom út árið 1980 ) eða þá að þeir afrita stíl sveitarinnar nánast 100% ( Interpol , Editors o.fl. ) .
Á dögunum renndi ég í gegnum ágæta heimildarmynd um sveitina frá árinu 2007 sem kallast einfaldlega Joy Division .
Þar kemur m.a. fram að Joy Division hafi verið fyrsta sveitin sem nýtti sér hugmyndafræði pönksins , þ.e. reiðina og brjálæðið , til að virkja eitthvað dýpra .
Innri togstreitu , tilfinningaflækjum og angist var veitt út í myrkum textum Curtis og tónlist sem var eins og sniðin að ömurðinni sem lék um niðurníddar verksmiðjuborgir þessa tíma , en Joy Division gerði út frá Manchester .
Ferill sveitarinnar var stuttur og aðeins komu út tvær plötur , báðar algjör meistaraverk .
Frumburðurinn , Unknown Pleasures , kom út 1979 og lokaplatan , Closer , ári síðar .
Sveitin hafði þá þróast á ljóshraða og gull og grænir skógar virtust bíða .
Curtis hengdi sig aftur á móti degi fyrir fyrsta Ameríkutúrinn .
Hann var tuttugu og þriggja ára gamall .
Undir lok myndar rifjar hönnuðurinn Peter Saville , sem átti mikinn þátt í ímynd sveitarinnar með kaldhömruðum , minimalískum umslögum , það upp að það hafi því verið óheppilegt að hafa grafhvelfingu utan á umslaginu .
En það var helber tilviljun eins og svo margt í sögu þessarar stórmerku sveitar .
arnart@mbl.is 