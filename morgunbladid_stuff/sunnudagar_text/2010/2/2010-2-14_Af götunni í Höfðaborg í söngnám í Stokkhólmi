Kuldinn læsti klóm sínum í líkama hennar .
Hún leitaði skjóls undir vegg .
Fann gegnblautan pappa og lagði hann á jörðina , hann var betri einangrun en engin .
Hún hjúfraði sig að vinum sínum sem þrátt fyrir ungan aldur höfðu gengið í gegnum raunameiri ævi en flestir sem háum aldri ná .
Smávaxnir líkamarnir náðu ekki upp hita svo hún dró upp límið .
Hellti líminu í skítuga dulu , sniffaði og fann ylinn flæða um sig .
Hún lét límið ganga , svo fjölskylda hennar gæti yljað sér undir áhrifunum .
Fjölskyldan á götunni var ekki tengd henni blóðböndum , að Ronnie systur hennar undanskilinni .
Þetta voru vinir hennar , að mestu drengir , sem sinntu verndarhlutverki fjölskyldunnar .
Hún sniffaði aftur og hungurverkirnir hurfu .
Hún heitir Frieda Darvel og var götubarn í Höfðaborg í Suður-Afríku í tæp sjö ár .
Hún var aðeins ellefu ára gömul þegar hún sagði skilið við fjölskyldu sína og skóla og tók lífið á götunni fram yfir lífið undir þaki foreldra sinna .
" Ég tók þá ákvörðun sjálf að flytjast á götuna .
Mamma reyndi í fyrstu mikið að fá mig heim aftur .
Ég fór nokkrum sinnum heim en valdi alltaf götuna aftur .
Það fór svo þannig að mamma gafst upp .
" Þegar Frieda var spurð hvers vegna hún hefði valið götuna fram yfir heimili sitt vildi hún ekki gefa upp ástæðuna .
Það er þó ekki erfitt að geta sér til um að heimilisaðstæður þurfa að hafa verið ansi harðar til þess að ellefu ára barn taki svo afdrifaríka og erfiða ákvörðun .
Frieda er þriðja yngst af 12 systkinum og alin upp í mikilli fátækt .
Foreldrar Friedu hafa glímt við eigin djöful er við kemur neyslu og fátækt og hefur föðurnum bæði reynst erfitt að fá vinnu og eins að halda henni , en hann hefur ætíð verið eina fyrirvinna fjölskyldunnar .
" Pabbi vann lengst í nokkur ár í verksmiðju en henni var svo lokað .
Hann er nú að vinna sem húsvörður í skóla og fær sem nemur 500 íslenskum krónum fyrir vinnudaginn .
Það er mög erfitt að fá vinnu í Höfðaborg ef maður er ekki með menntun og það er erfitt að mennta sig ef maður á ekki peninga , " sagði Frieda .
Elsti bróðir Friedu , sem líka bjó á götunni , lést fyrir rúmu ári síðan úr berklum og hefur það reynst Friedu afar erfitt að takast á við þann mikla missi .
Frieda sveipar sjálfa sig engum fegurðarljóma þegar hún rifjar upp æskuna .
" Ég var mjög erfið .
Hlýddi ekki heimilisreglum , byrjaði ung að reykja og vinir mínir voru vandræðakrakkar .
Þegar ég svo flúði heimilið , gat ég gert það sem ég vildi , á þann hátt sem ég vildi .
Á götunni fékk ég frelsi og ótakmarkaðan aðgang að vinum mínum og eiturlyfjum .
" Hópurinn sem Frieda umgekkst samanstóð af um tíu börnum .
Flest þeirra eru látin í dag eða í fangelsi .
Þó að tíðni morða sé hærri í Kólumbíu en í Suður-Afríku er ekkert annað land eins grimmt gagnvart börnum og Suður Afríka .
66,3% barna á aldrinum 15-19 ára sem létust í Suður-Afríku á árunum 1999-2000 voru myrt .
Fékk aðra til að ræna fólk fyrir sig Frieda og vinir hennar unnu saman að því að skaffa sér bæði fæði og eiturlyf .
Um það sagði Frieda : " Við betluðum og rændum fólk og það er bara hluti af því að búa á götunni .
Við brutumst inn í bíla og tókum það sem við gátum , útvörp , síma og annað .
Ég gat reyndar aldrei rænt fólk , svo ég fékk aðra til að gera það fyrir mig , en ég fór síðan með þýfið og seldi það og fékk eiturlyf fyrir .
Það var í rauninni miklu auðveldara að betla en það var þeim vandkvæðum háð að við fengum svo sjaldan pening .
Fólk vildi frekar gefa okkur mat .
Við þurftum á peningum að halda svo við gætum keypt lím og eiturlyf .
Límið var okkur nauðsynlegt til að hlýja okkur , losa okkur við áhyggjur og gleyma því hversu svöng við vorum .
" Algengasta dópið á meðal götubarnanna er fyrst og fremst límið og svo krakk og " man drugs " en það er samblanda hinna ýmissu lyfja .
" Ég prófaði einu sinni kókaín og það var ekki gott .
Ég breyttist í aðra manneskju og gerði hluti sem ég hefði aldrei annars gert .
Þetta var algjör bilun , " sagði Frieda .
Frieda telur að krakkarnir á götunni eigi sér flestir svipaðan bakgrunn .
" Ég held að það sé mög algengt að börn fari 12-13 ára á götuna .
Þau eru þá að flýja ofbeldi og misnotkun .
Sum eiga foreldra sem eru alkóhólistar og dópistar .
Mér finnst samt eins og það sé meira af yngri börnum á götunni í dag en þegar ég var á götunni , þó ég viti það ekki fyrir víst .
En það er og hefur alltaf verið töluvert meira um stráka á götunni en stelpur , " sagði Frieda .
Á götunni er ofbeldi , nauðganir , vændi , eiturlyf , sjúkdómar og morð daglegt líf og getur verið erfiðara fyrir ungar stúlkur en stráka að lifa í slíku umhverfi vegna stöðugra ógnana .
" Það getur verið erfitt að verjast strákunum á götunni og þess vegna langaði mig fljótt að eignast kærasta , sem ég gerði .
Hann hét Boeta og þó að hann hafi kannski ekki verið fyrirmyndardrengur þá sinnti hann hlutverki verndarans .
" Hann lést fyrir tvítugt úr berklum .
Á hverjum degi greinast 1.000 manns með HIV í Suður-Afríku en skömmin sem fylgir sjúkdómnum er svo mikil að þetta skelfilega vandamál er sjaldan rætt meðal fólksins .
Það er áætlað að 80-90% götubarna í Suður-Afríku séu smituð , en þeirra á milli er talað um vírusinn , þá sjaldan hann er ræddur .
Börnunum gefst kostur á fríum lyfjum og aðhlynningu en aðbúnaðurinn er afar fátæklegur .
Lyfjagjöfin þarf líka að vera regluleg og börnin þurfa sjálf að leita sér lækninga , sem þau oft ýmist gleyma eða sækjast ekki eftir .
Þar sem götubörnin eru svo mörg HIV-smituð ræða þau aldrei um að alnæmi hafi dregið vini þeirra til dauða og oftast segja þau að vinirnir hafi dáið úr TB , eða berklum .
Frieda upplifði mikinn hrylling þau ár sem hún var á götunni .
Margt þykir henni ekki neitt tiltökumál og ofbeldi gagnvart konum svo algengt að varla taki að nefna það .
Hún ber stærðarinnar ör á fæti og baki eftir að fyrrverandi kærasti hennar , þó ekki Boeta , lamdi hana með járnstöng .
Það fannst henni samt ekki svo slæmt .
Systir hennar lá kjálkabrotin í margar vikur á spítala eftir sinn mann og það þótti henni verra .
" Ég varð líka einu sinni vitni að því að vinkonu minni var nauðgað .
Næsta dag hitti ég strákinn sem nauðgaði henni og hann sagði að ef ég myndi segja frá myndi hann drepa mig .
Ég geymi ennþá þetta leyndarmál og hef ekkert sagt .
Vinkonu mína hef ég ekki séð síðan henni var nauðgað og ég veit ekkert hvað varð um hana .
" En hvort sem börn búa á götunni í Suður-Afríku eða í upphituðu húsi á Íslandi þá eiga þau sér flest hver drauma .
Frieda hefur sungið frá því hún man eftir sér og átt þann draum lengi að verða fræg söngkona .
Árið 2002 , þá búsett á götunni , reyndi hún fyrir sér í sjónvarpsþættinum Pop-Stars í Suður-Afríku .
Sá þáttur er byggður á sömu hugmyndafræði og Idol Stjörnuleit sem sýnd hefur verið hér á Íslandi .
Með sína undurblíðu rödd komst Frieda áfram í 50 manna úrslit , sem þykir mjög gott í svo stóru landi .
Saga hennar vakti athygli , enda ekki á hverjum degi sem götubörn reyna fyrir sér í poppbransanum .
Kvikmyndagerðarmennirnir Helgi Felixson og Titti Johnson voru einmitt stödd í Höfðaborg á þessum tíma vegna vinnu sinnar , þeim þótti Frieda og saga hennar áhugaverð , komu að máli við hana og úr varð að um hana var gerð heimildarmyndin Undir stjörnuhimni .
Myndin naut mikilla vinsælda , bæði í Svíþjóð og Suður-Afríku og Frieda varð á augabragði þekkt í löndunum tveimur .
" Mér fannst í fyrstu erfitt að treysta Helga og Titti en svo fóru þau að tala við okkur krakkana og sýna okkur áhuga og þá byrjaði samband okkar að vaxa .
Mér fannst stundum erfitt að hafa myndavélina í andlitinu en vandist því samt fljótt .
Krakkarnir stálu líka oft frá Helga og Titti , símum og öðrum hlutum og brutust einu sinni inn í bílinn þeirra .
Þannig að þau þurftu að ganga í gegnum ýmislegt við gerð myndarinnar , " sagði Frieda .
Helgi og Titti tengdust Friedu það sterkum böndum við gerð myndarinnar að þau gátu ekki hugsað sér að skilja hana eftir á götunni þegar þau héldu til Svíþjóðar .
Þau buðu henni nýtt líf í Svíþjóð , sem hún þáði .
" Ég var ekki búin að vera lengi í Svíþjóð þegar ég uppgötvaði að ég var ekki tilbúin að yfirgefa götulífið .
Ég gerði mér vissulega grein fyrir að þarna fengi ég tækifæri til að breyta lífi mínu en ég var í svo mikilli neyslu á þessum tíma og því var tími minn í Svíþjóð mjög erfiður því þar gat ég ekki nálgast nein vímuefni .
Að sjálfsögðu saknaði ég líka Boeta kærasta míns og vina minna en þeir voru mér allt .
Ég fór því aftur til Höfðaborgar til þess að búa á götunni þar sem ég hafði ekki hugrekki þá til að yfirgefa það líferni .
Helgi og Titti gáfust aldrei upp á mér og það er þeirra vegna sem ég fer enn tvisvar á ári til Svíþjóðar og læri söng og syng með gospelkórum og án þeirra hefði ég aldrei fengið tækifæri á að heimsækja Ísland , " sagði Frieda .
Tók fyrst eftir snjónum En hvað ætli Friedu finnist um Ísland ? " Það fyrsta sem ég tók eftir var snjórinn .
Það snjóar aldrei í Höfðaborg en svo sá ég fljótt að það er líka mikill munur á fólkinu .
Íslendingar ganga fram hjá manni , líta jafnvel framan í mann en heilsa hvorki né brosa .
Í mínu landi væri því öfugt farið .
Við brosum og heilsum ókunnugum .
Maturinn hér er líka svolítið skrítinn .
Mér finnst fiskurinn góður en ég er ekki mjög hrifin af neinu öðru .
Það sem stendur samt upp úr hjá mér er ferð mín að Gullfossi og Geysi .
Ég hef aldrei séð neitt jafn fallegt í náttúrunni .
Ég tók mikið af myndum til að sína vinum mínum heima , " sagði Frieda .
Þegar Frieda var orðin átján ára gömul áttaði hún sig á því að hún var ekki tilbúin að vera á götunni til æviloka .
Hún hafði séð á eftir fjölmörgum vinum sínum , bæði í fangelsi og eins yfir móðuna miklu .
" Allt í einu var ég bara komin með nóg .
Ég fann ekkert gott við götulífið .
Hvert ár var öðru líkt , þó að erfiðleikarnir væru misjafnir .
Einn daginn hringdi ég í Linzi Tomas , en hún er stofnandi My-Life verkefnisins í Höfðaborg sem aðstoðar götubörn við að koma undir sig fótum .
Ég sagði henni að ég gæti ekki lifað svona lengur og hún kom mér í My-Life ferlið .
Þangað kemst maður ekki nema maður sé sjálfur tilbúinn til þess , því það er eingöngu hægt að hjálpa fólki sem vill láta hjálpa sér .
" sagði Frieda .
Gatan kallaði í sífellu á Friedu í fyrstu og hún strauk frá heimilinu aftur á götuna til að nálgast eiturlyf og vera með vinum sínum .
Þeir sem vinna með götubörnum vita hve aðdráttarafl götunnar getur verið sterkt þegar þú hefur einu sinni búið þar og eru því umburðalyndir gagnvart slíkum hliðarskrefum .
Frieda er núna 24 ára og hefur ekki neytt vímuefna í sex ár .
Hún stundar tónlistarnám í Svíþjóð og á sér þann draum heitastan enn í dag að verða heimsfræg söngkona og í framhaldi af því að kaupa stórt hús fyrir fjölskyldu sína í Höfðaborg .
Hún er í góðu sambandi við Helga og Titti og býr hjá þeim þegar hún dvelur í Svíþjóð .
Nú stendur yfir gerð framhaldsmyndar um Friedu sem fjallar um líf hennar eftir götuna .
Hún er þakklát reynslu sinni af götunni og sér ekki eftir henni .
Hún segir götuárin hafa mótað sig og kennt sér að vera þakklát fyrir líf sitt .
