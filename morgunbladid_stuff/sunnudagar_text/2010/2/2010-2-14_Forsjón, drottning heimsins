Carmina Burana eftir Orff , einnig verk eftir Ravel og Borodin .
Flytjendur : Sinfóníuhljómsveit Íslands , Óperukórinn ( Garðar Cortes stjórnaði ) og Gradualekór Langholtskirkju ( Jón Stefánsson stjórnaði ) .
Einsöngvarar : Mark Tucker , Hallveig Rúnarsdóttir og Jón Svavar Jósefsson .
Stjórnandi : Rumon Gamba .
Fimmtudagur 11. febrúar .
Óperukórinn var í banastuði á fimmtudagskvöldið .
Hann kom fram með Sinfóníuhljómsveit Íslands , og aðalrétturinn á matseðlinum var hin safaríka kantata eftir Carl Orff , Carmina Burana .
Texti verksins er samansafn ljóða fyrrverandi munka sem hafa fengið nóg af klausturlífinu , halda út í heim til að njóta lífsins .
Gæfuhjólið , forsjónin , er þekktasti kafli tónlistarinnar , upphafið og endirinn sem rammar inn gleði og ógæfu , græðgi , ást og dauða .
Lífsgleðin er allsráðandi í tónlistinni , og þegar lokakaflinn hefst á maður að fá gæsahúð .
Gæsahúðin er á vissan hátt mælikvarðinn á gæði flutningsins .
Hvað mig varðar fékk ég gæsahúð og svei mér ef ég fékk ekki tár í augun líka .
Óperukórinn var tær , þéttur og kraftmikill , söngurinn var í góðu jafnvægi , bæði innbyrðis og líka í rétta sambandinu við hljómsveitina .
Sömu sögu er að segja um Gradualekór Langholtskirkju , hann söng sérlega fallega , af yndisþokka sem var ekki af þessum heimi .
Hljómsveitin var í ágætu formi , slagverksleikararnir voru með allt sitt á hreinu , pottþéttir í rytma og hæfilega sterkir .
Píanóleikararnir tveir voru einnig flottir og sömuleiðis allir aðrir hljóðfæraleikarar .
Einsöngvararnir stóðu sig með prýði , þau Hallveig Rúnarsdóttir , Mark Tucker og Jón Svavar Jósefsson .
Tucker var frábær svanur sem verið var að steikja á teini , skrækur og skerandi án þess að það færi út í öfgar .
Söngur Hallveigar var notalega barnslegur og hreinn og Jón Svavar var framúrskarandi í hlutverki sínu .
Hann var allt í senn , ástríðufullur , nánast tryllingslegur , en líka viðkvæmur og blíður .
Það var einhver undiralda í söng hans , illskilgreinanleg – en hún hæfði tónlistinni fullkomlega .
Rumon Gamba stjórnaði ( þótt kórunum hafi í raun verið stjórnað af Garðari Cortes og Jóni Stefánssyni ) .
Hann hélt öllu í rétta gírnum , en var að vísu stundum í hraðari kantinum , sem kom á köflum niður á stígandinni .
Fínlegri blæbrigði voru ekki alltaf nægilega vel mótuð , og ýmsar dramatískar þagnir í tónlistinni nutu sín ekki sem skyldi .
Þrátt fyrir það var lokakaflinn merkilega áhrifamikill .
Tvö önnur smærri verk voru á dagskránni , Bolero eftir Ravel og Dansar frá Polovetsíu eftir Borodin .
Boleroið er óttaleg klisja ( hundleiðinleg ) , en Sinfónían flutti hana af glæsimennsku .
Dansarnir eftir Borodin voru skemmtilegri , þar söng Óperukórinn af sjaldheyrðu listfengi , einstaklega fallega , bæði mjúkt en líka af upphafningu sem kom vel út .
Jónas Sen 