Íslenskan er , eins og öll tungumál , rík af orðum .
Að opna orðabók er eins og komast í ómetanlegan fjársjóð – en rétt eins og fjársjóðir verða engum til gagns ef þeir gleymast undir gömlu viðargólfi , mega orð ekki daga uppi í bókum .
Við auðgum og dýpkum tjáningu okkar með því að nota flest þeirra sem oftast .
Mörg orðanna eru ævaforn og slípuð af aldalangri notkun , sum hverfa hljóðlega úr málinu vegna breyttra lífshátta en önnur eru spriklandi fersk þó að óvíst sé um langlífi þeirra .
Öll ganga þau hins vegar í endurnýjun lífdaga þegar þau spreyta sig í nýju samhengi í mæltu máli eða riti .
Sumar orðabækur geyma orð sem hljóta að úreldast , eins og slangur , en þær góðu fréttir bárust í vikunni að nú væru tveir ungir menn að efna til nýrrar slangurorðabókar á netinu enda þarf hver kynslóð að eiga sína .
Það kemur á óvart hve orðaforði íslenskra fornsagna , eins og Íslendingasagna , er lítill og hve mjög orðasjóðurinn þyngist þegar skáldskaparmálinu er bætt í .
Skáldin höfðu ástríðu fyrir orðum .
List dróttkvæðanna fólst í ríku myndmáli , margbreytilegu orðfæri og sífelldri nýbreytni í kenningasmíð .
Orðasmíðin var skáldunum auðvitað til skemmtunar og yndisauka en hún endurspeglar einnig þankagang þeirra og hugarheim .
Í Þulum sem varðveittar eru með Skáldskaparmálum Snorra Eddu er beitt alkunnri aðferð minnislistarinnar , að festa fróðleik eins og orðaromsur í minni í bundnu máli .
Þetta gerum við enn .
Þulurnar geyma lista yfir samheiti eða heiti eins og þau eru kölluð í skáldskaparfræði , aragrúa nafnorða yfir svo til sama fyrirbærið : sverð , spjót , hræfugla , eyjar , fiska og svo mætti lengi telja .
Þessir listar vekja aðdáun einmitt vegna þess að af þeim geislar brennandi áhugi á orðum og þvermóðskulegt viðnám gegn allri kyrrstöðu .
Það er gaman að kenna börnum endalausar þulur og láta þau búa til nýjar .
Leyfa þeim að ríma , hugsa um fjölbreytni orðanna , íhuga hvernig ólíkt hljómfall breytir blæbrigðum málsins og hvernig örlítil viðskeyti umturna merkingunni .
Ungir krakkar hafa unun af orðaleikjum og leyndardómum tungunnar enda sprettur hér fram eðlislæg þörf þeirra fyrir að tjá sig .
Við öðlumst ekki leikni í tungumálinu eða þjálfun í tjáningu nema með æfingu og þá ekki aðeins með því að vanda framsetningu , heldur með því að ræða saman og skrifa um allt milli himins og jarðar .
Jafnvel þó að fæst okkar séu skáld eða orðasmiðir langar mig að nota tækifærið til að hvetja alla til að nota eitt nýtt orð á hverjum degi eða jafnvel eitt nýtt í hverri viku .
Lesa má nýjan orðapistil vikulega á heimasíðu Stofnunar Árna Magnússonar í íslenskum fræðum ( www.arnastofnun.i s ) .
Lyftum upp hálfgleymdu lýsingarorði , sögn eða nafnorði sem sokkið hefur djúpt ofan í orðasjóðinn og leyfum því að leika aftur á tungunni .
Ég er viss um að við verðum öll þreytt á því að heyra sömu orðin hrjóta aftur og aftur af munni okkar , þegar við vitum að svo mörg snjöll eintök eru geymd í orðaforðanum .
Slík tilbreytni í máli er ekki aðeins leikur að orðum og skreytni heldur þroskar fjölbreytni í tungutaki hugsun okkar og nákvæmni í tjáningu , eins og Hrafnhildur Ragnarsdóttir prófessor lýsti svo vel í útvarpsviðtali við Pál Skúlason og Ævar Kjartansson fyrir réttum hálfum mánuði ( hlustið á ruv.i s ) .
Og um leið njótum við unaðar orðanna .
