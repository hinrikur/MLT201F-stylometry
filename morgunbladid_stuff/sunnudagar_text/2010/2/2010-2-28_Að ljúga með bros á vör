Ég held að það sé ekkert til sem misbýður okkur blaðamönnum meira en þegar við stöndum viðmælendur okkar að lygum .
Okkar starf snýst um það að afla upplýsinga , helst glænýrra upplýsinga , skrifa svo fréttir úr upplýsingunum , vegna þess að við erum að þjóna lesendum okkar , áheyrendum eða áhorfendum , allt eftir því hjá hverskonar fréttamiðli við vinnum .
Ég held að við blaðamenn eigum það allir sammerkt að sá sem einu sinni hefur orðið uppvís að ósannindum hefur glatað traustinu með öllu .
Að þessu sögðu finnst mér ég mega til með að rifja upp ákveðinn fréttaflutning okkar hér í Morgunblaðinu af málefnum tryggingafélagsins Sjóvár og bótasjóði þess , frá því í októberlok árið 2008 , eða fyrir réttum 16 mánuðum .
Ekki finnst mér síst nauðsynlegt að rifja upp og setja í samhengi svör þáverandi forstjóra Sjóvár , Þórs Sigfússonar , á þessum tíma hér í Morgunblaðinu við spurningum sem ég bar upp við hann .
Þór var þegar þetta var ekki bara forstjóri Sjóvár , heldur var hann formaður Samtaka atvinnulífsins og aukinheldur var hann hvorki meira né minna en stjórnarformaður Árvakurs hf. , útgáfufélags Morgunblaðsins .
Hinn 27. október 2008 birtist frétt í Morgunblaðinu undir fyrirsögninni " Bótasjóðir stóðust storminn " og í þeirri frétt gerðu forstjórar tryggingafélaganna grein fyrir því hversu mikilli snilld þeir og félögin sem þeir stýrðu hefðu beitt er fjárfestingastefnu félaganna var breytt .
Þessi frétt í Morgunblaðinu varð aftur til þess að ég fékk ábendingar um að eitthvað færi nú á milli mála sannleiksgildi frásagna forstjóra tryggingafélaganna og var Þór Sigfússon sérstaklega tilgreindur í þeim efnum .
Mér var sagt að Fjármálaeftirlitið væri með þrjú stærstu tryggingafélögin ( TM , Sjóvá og VÍS ) til nákvæmrar skoðunar vegna þess að ekki þætti tryggt að bótasjóðir félaganna stæðu jafntraustum fótum og forstjórar félaganna hefðu sagt að þeir gerðu og því var haldið fram við mig að það vantaði a.m.k. 15 milljarða króna í bótasjóð Sjóvár .
Vitanlega fór ég á stúfana og kannaði sannleiksgildi þessara merku ábendinga og eftir svolítið japl , jaml og fuður fékk ég það staðfest hjá FME að félögin og bótasjóðir þeirra væru til rannsóknar hjá FME , einkum Sjóvá og bótasjóðir hennar .
Í þeirri staðfestingu fékkst jafnframt upplýst að FME teldi að aðsteðjandi vandi tryggingafélaganna væri tilkominn vegna fjárfestingarstefnu þeirra og að þau hefðu lent í erfiðleikum vegna tengsla við önnur fjármálafyrirtæki og fjárfestingar þeirra .
Ég skrifaði forsíðufrétt um þetta sem birtist sem fimm dálka frétt efst á forsíðu Morgunblaðsins hinn 30. október 2008 undir fyrirsögninni : " FME skoðar tryggingafélögin " og í undirfyrirsögn sagði : " Eðlilegt þegar fjármálamarkaður verður fyrir jafnmiklu áfalli og nú að FME sé í nánu samstarfi við okkur , " segir forstjóri Sjóvár .
FME kannar hve mikið fé vantar í bótasjóði tryggingafélaganna .
" Raunar eru ummæli forstjórans á forsíðu Morgunblaðsins fyrir 16 mánuðum með ólíkindum þegar hann segir : " Við teljum að félagið eigi ágætar eignir á móti tjónaskuld .
Við erum einnig dótturfélag sænska fjármála- og tryggingafyrirtækisins Moderna í Svíþjóð en það félag stendur traustum fótum .
Við erum þess vegna með góðan bakhjarl .
" Forstjórinn , stjórnarformaður útgáfufélags þess fjölmiðils sem hann var að tala við , og formaður Samtaka atvinnulífsins , var ekkert að víla fyrir sér hagræðingu á sannleikanum á forsíðu Morgunblaðsins .
Forstjórinn sem hafði nákvæmlega átta mánuðum áður undirritað lánasamninga frá Sjóvá til Milestone , upp á samtals 15,7 milljarða króna , sem nam 1,5 földu eigin fé Sjóvár í árslok 2007 , lét eins og allt væri í himnalagi og það væri bara gott mál að FME væri í " nánu samstarfi við okkur " .
Þegar ég horfði á hið ágæta Kastljós nú fyrr í vikunni , þar sem farið var yfir vitnisburð þessa sama Þórs Sigfússonar í yfirheyrslum hjá sérstökum saksóknara frá því í fyrrasumar , rifjaðist þessi frétt upp fyrir mér og mér fannst eiginlega borðleggjandi að rifja hana upp fyrir ykkur einnig , lesendur góðir .
