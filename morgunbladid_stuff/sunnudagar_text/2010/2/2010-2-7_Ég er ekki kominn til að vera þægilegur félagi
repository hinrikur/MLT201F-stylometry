Bankahrunið haustið 2008 hefur valdið umróti í stjórnmálunum og kallað fram kröfu um endurnýjun .
Í prófkjöri Samfylkingarinnar í Reykjavík fyrir borgarstjórnarkosningarnar í vor skaust Hjálmar Sveinsson í fjórða sætið , óreyndur í pólitík en með mikla reynslu í fjölmiðlun .
" Með hruninu fór ég eins og svo margir aðrir að hugsa að eitthvað mikið hefði brugðist í samfélaginu , hin pólitíska stétt hefði brugðist , kannski hefðu fjölmiðlar líka brugðist .
Nú þyrfti að eiga sér stað einhvers konar nýtt upphaf og hvar ætlaði ég þá að vera .
" Í framboð þrátt fyrir fjölda áskorana Hjálmar segir að þá hafi hvarflað að sér að fara í pólitík , en það hafi ekki verið fyrr en um miðjan desember 2009 sem hann hafi farið að ræða málið við félaga og kunningja , sem hafi margir tekið hann á orðinu og sagt honum að kýla á það , hann ætti örugglega góða möguleika .
En það átti þó ekki við um alla .
Klisjan um stjórnmálamanninn , sem segist kominn í framboð vegna fjölda áskorana , er þekkt en Hjálmar getur sagt að hann hafi farið í framboð þrátt fyrir fjölda áskorana um að gera það ekki .
" Ástæðan var ekki sú að þeir hefðu svona litla trú á mér , heldur að þeim fannst íslensk pólitík vera svo ömurlegt fyrirbæri og höfðu bara um hana neikvæð orð : Þetta er ormagryfja , það skemmast allir sem fara út í þetta og verða spilltir .
" Hjálmar kveðst aldrei hafa gengið með pólitíkus í maganum , metnaður hans hafi legið annars staðar .
" En þegar að því kom að taka þetta skref kom bara Samfylkingin til greina .
Ástæðan er ósköp einfaldlega sú að ég er jafnaðarmaður og hef alltaf verið frjálslyndur jafnaðarmaður og þar að auki alþjóðasinni og hef talsverðar áhyggjur af þjóðernishyggju , sem mér finnst hafa komið upp í kringum Icesave-málið .
Það má líka kalla þetta einangrunarhyggju , sem einkennir ákveðinn væng Sjálfstæðisflokksins , einnig Vinstri grænna og Framsókn að einhverju leyti líka .
Þetta tvennt útilokaði í mínum huga aðra flokka en Samfylkinguna þó að ég hafi aldrei verið virkur í pólitísku starfi eða þátttakandi í pólitískum flokki .
Ég hef ekki verið hrifinn af öllu , sem Samfylkingin hefur gert , mér finnst að hún hafi eins og aðrir íslenskir stjórnmálaflokkar gert mistök undanfarin ár í efnahagsstjórninni .
" Hjálmar segir að í raun sé hægt að yfirfæra þetta á borgarmálin .
" Þrátt fyrir að bæði R-listinn og líka Samfylkingin hafi gert mörg mistök , til að mynda í skipulagsmálum , tel ég að þar hafi besta stefnan verið mótuð .
Ég get tekið sem dæmi að árið 2000 þegar verið var að undirbúa bæði aðalskipulag og svæðisskipulag fyrir allt höfuðborgarsvæðið fór fram mjög vönduð vinna í sambandi við það sem kallað er þétting byggðar .
Svæðisskipulagið gerir ráð fyrir miklu samráði sveitarfélaganna á sviði landnotkunar , byggðaþróunar og samgangna .
En blekið er varla þornað á pappírunum árið 2002 þegar sveitarfélögin fara að sækja um undanþágur .
Samkomulagið varð strax ónýtt plagg .
Síðan verða allar þessar áætlanir , sem eru allar rétt hugsaðar – sjálfbærni er til dæmis rauður þráður , ákveðin þétting byggðarinnar , aukin lífsgæði – að engu .
Gríðarlegir peningar fara að flæða um samfélagið eins og við þekkjum .
Mistökin í skipulagsmálunum liggja kannski fyrst og fremst í því að of mikið er látið eftir ýtrustu kröfum fjárfesta og verktaka .
Ég verð líka að segja að söngur sjálfstæðismanna á þessum tíma um lóðaskortsstefnu R-listans var óábyrg hentistefna .
Sjálfstæðismenn verða að horfast í augu við það .
" Tókst ekki að framfylgja stefnunni Hjálmar nefnir Höfðatorgsreitinn , sem hann hefur fjallað mikið um í þáttum sínum , sem dæmi um deiliskipulag þar sem niðurstaðan varð allt önnur en lagt var upp með .
" Þetta var kallað Vélsmiðjureitur – upplagt svæði til þéttingar og byggðin þarna var að mestu leyti lítilfjörleg .
Upphaflega , í tíð R-listans árin 2000 og 2001 , var gert ráð fyrir að þarna risi atvinnubyggð og að einhverju leyti íbúðabyggð , fjögurra hæða hús , sem mynduðu eins konar randbyggð .
Síðan var gert ráð fyrir einu stærra húsi , sem gæti orðið allt að 12 hæðum .
Árið 2006 , þegar nýr meirihluti hefur tekið við í borginni , er þessu deiliskipulagi kollvarpað , lóðin stækkuð og á örfáum vikum kemur fram deiliskipulag , sem kveður á um að þarna komi 19 hæða , 16 hæða og 14 hæða turnar og hús , sem eru ekki lengur fjögurra hæða , heldur sjö og níu hæða .
Verktakar og fjárfestar komust upp með það í allt of ríkum mæli , bæði hér í Reykjavík og í Kópavogi og Hafnarfirði , að braska með byggingareiti .
En það er mjög erfitt fyrir sveitarstjórnarmenn þegar koma metnaðarfullir og duglegir fjárfestar og segjast ætla að byggja glæsihallir og stórkostleg ný borgarhverfi að segja : Nei , við viljum þetta ekki .
Mér fannst stefnumótun Samfylkingarinnar í skipulagsmálum vera rétt en það tókst ekki nógu vel að framfylgja henni og R-listinn og Samfylkingin verða að horfast í augu við að þar voru gerð mistök rétt eins og í Sjálfstæðisflokki og fleiri flokkum .
" Hjálmari varð tíðrætt um það í prófkjörinu að hann vildi slíta náin tengsl verktaka , fjárfesta , embættismanna og stjórnmálamanna .
" Ég hef ekki útfært nánar hvernig eigi að gera það en eitt er reyndar þegar byrjað að gera og það er að tryggja að stjórnmálaflokkarnir séu ekki háðir þessum aðilum fjárhagslega .
Það til að mynda að byggingarfélagið Eykt hafi styrkt Framsóknarflokkinn um fimm milljónir á ekki að gerast og má ekki gerast .
Jafnvel þó að maður gefi sér að Eykt hafi ekki verið að kaupa sér velvilja – sumir halda fram að þeir hafi verið að gera það , en við skulum gefa okkur að svo sé ekki – er algerlega óbærilegt fyrir borgarbúa , að ég tali ekki um íbúa í nágrenni svæða þar sem Eykt er að byggja háhýsi , að þurfa að sitja uppi með þær grunsemdir að staðið hafi verið óeðlilega að málum og hugsanlega skapast einhvers konar bandalag sérhagsmunanna , bandalag byggingaverktakans , fjárfestisins og einhvers tiltekins stjórnmálaflokks .
Verktakar fái ekki alltaf meira Númer eitt er að ljúka þeim skrefum , sem þegar er byrjað að taka , að hvorki frambjóðendur né flokkar séu fjárhagslega háðir einkafyrirtækjum á þessum sviðum – og einkafyrirtækjum yfirleitt .
Í öðru lagi þarf að efla stjórnsýsluna , efla skipulagsvinnuna frá hendi Reykjavíkurborgar þannig að komi fram kröfur um ýtrasta byggingarmagn á tilteknum reit eigi stjórnsýslan mjög skýrt svar : Þið keyptuð þennan reit dýrum dómum og það er ykkar áhætta .
Þið getið ekki velt áhættunni yfir á samfélagið .
Hafi reiturinn verið keyptur fyrir of mikið fé verðið þið að sitja uppi með það .
Við ætlum ekki að leyfa ykkur að byggja átta hæða hús vegna þess að þið vissuð alltaf að hér átti að vera fjögurra hæða hús .
" Hjálmar segir að hingað til hafi verktakar og fjárfestar einfaldlega getað gert ráð fyrir að fá að byggja meira , en kveðið væri á um í skipulagi , og telur að þetta sé blanda af agaleysi og spillingu .
" Við það bætist þessi ótti til dæmis hér í miðborginni , sem sögð var í stöðugri hnignun , við að segja nei við þá sem komu með mikið fjármagn vegna þess að þeir vildu byggja miklu meira en upphaflega stóð til .
" Hjálmar segir að við gerð deiliskipulags sé gætt faglegra og lýðræðislegra sjónarmiða .
Fyrst vinna fagaðilar sitt verk með eins vönduðum hætti og kostur er og síðan hafa íbúar , félagasamtök og allir sem eiga hagsmuna að gæta rétt til að koma með athugasemdir sem yfirvöldum ber að svara .
" Þetta er örugglega besta leiðin til að tryggja lýðræðisleg og fagleg sjónarmið .
Deiliskipulag er eins konar sáttargjörð milli borgaryfirvalda , verktakans og íbúanna .
Að verktakinn komist upp með það tveimur þremur árum síðar að knýja fram helmingi meira byggingarmagn og deiliskipulagið þar með úr gildi fallið er mjög slæmt og leiðir til lausungar .
Það eru óbein skilaboð um að þótt settar hafi verið reglur viti menn að þeir komist upp með nánast hvað sem er .
Stjórnsýslan í sveitarfélögunum verður að geta tekist á við þetta .
" Cheerios-pakki við hlið eldspýtustokks Hjálmar víkur máli sínu aftur að Höfðatorgsreitnum og segir að verið geti góð og gild rök fyrir því að reisa þar háhýsi og turninn , sem þar er risinn , sé ekki ljótur arkitektúr eins og sumir haldi fram .
" En þarna er byggt alveg ofan í gamalgróið íbúahverfi , Túnin .
Íbúum voru kynntar fyrstu tillögurnar , sem gerðu ráð fyrir miklu lægri byggð , og þeir sögðu við mig að þeim hefði fundist þetta mikið , en gert sér grein fyrir að það væri sennilega óhjákvæmilegt .
Síðan var þessu breytt á mjög stuttum tíma og þá fannst þeim þetta allt of mikið og bitna mikið á hverfinu .
Þarna kæmi risastór Cheerios-pakki við hliðina á litlum eldspýtustokk , eins og einn orðaði það , þannig hefði sér liðið í sínu húsi .
Þarna gerist það að verið er að selja glæsilegar íbúðir og glæsilegt skrifstofuhúsnæði þar sem er mjög sólríkt og stórkostlegt útsýni , en hinir þurfa að sitja í skugganum .
Stundum heyrist að þetta séu svo miklir peningahagsmunir og það er út af fyrir sig rétt og þetta eru miklir hagsmunir fyrir borgina og þá er borgin komin í siðferðislega klemmu .
Hún fær mikil fasteignagjöld , miklar fasteignatekjur , en getur maður sagt að minni hagsmunir eigi alltaf að víkja fyrir meiri hagsmunum ? Það er ekki hægt að segja það .
Þar með er verið að segja að íbúar í Túnunum hafi alls engan rétt og þetta er vandinn .
Það er engin einföld lausn en þetta sýnir hvað þarf að vanda til verka þegar á að koma með svona róttækar breytingar þar sem er byggt þétt ofan í gamalgróna byggð og auðvitað varð þetta til að af stað fóru miklar samsæriskenningar meðal íbúa í Túnunum um að borgaryfirvöld og byggingarverktakinn hefðu bundist bandalagi .
Það þótti síðan staðfest með leigusamningi borgarinnar frá 2007 þar sem hún fer með framkvæmdasvið og nokkur önnur svið og leigir húsnæði fyrir þau af Eykt til næstu 25 ára fyrir nokkra milljarða króna án þess að eiga neitt í húsnæðinu að þeim tíma loknum .
Svona andrúmsloft er ferlega slæmt og þetta er óréttlátt .
Ég fjallaði mikið um þetta og tók viðtöl við íbúa þarna .
Vonbrigðin voru gríðarleg .
Ég þekki fólk sem flutti í burtu .
Borgaryfirvöld fullyrtu að þetta myndi gera hverfið mjög nútímalegt og glæsilegt og þeir , sem byggju þarna , gætu bara verið ánægðir .
Þar að auki lofaði borgin , þáverandi meirihluti Sjálfstæðisflokks og Framsóknarflokks , að farið yrði í miklar umbætur á Túnunum .
Hins vegar gerðist það að byrjað var að kaupa upp hús vegna þess að af stað fóru hugmyndir um að rífa allt hverfið og halda áfram að reisa þarna háhýsi .
Nú er staðan sú að þau hús , sem voru keypt , eru til leigu og hverfið er í ákveðinni niðurníðslu .
Íbúarnir , sem áður fannst frábært að vera þarna því að það er skjólríkt og sólríkt og heilmikil lífsgæði þótt arkitektúrinn sé kannski ekki merkilegur , sitja eftir í hverfi , sem þeim finnst hafa verið eyðilagt .
Verðmætin hafa minnkað og erfitt er að selja húsin .
Þarna hefur verið gengið mjög freklega á hagsmuni þessara íbúa .
" Hjálmar segir að þessir íbúar séu í vanda staddir en það sé skylda borgarinnar að standa við það sem var lofað .
Bæta þurfi aðgengi og fegra hverfið með einhverjum hætti .
Leiðarljósið sem hvarf " Þetta er dæmi um hugmynd , sem upprunalega var góð – þétting byggðarinnar – en endar á því að við taka blind öfl sem valta yfir allt og alla og keyra þetta í kaf .
Nú er þessi stóri turn að minnsta kosti að einhverju leyti tómur og mér er mjög til efs að hinir turnarnir verði byggðir , að minnsta kosti ekki á næstunni .
Þessu mótmæltu íbúarnir og minnihlutinn harðlega á sínum tíma og bentu á að þetta væri allt of mikið en það var ekki hlustað á það .
Ég hef kallað þetta skipulag auðnarinnar .
Það er líka táknrænt að turninn er svo hár að hann skyggir á vitann á Sjómannaskólanum þannig að sjófarendur sjá ekki lengur réttu leiðina .
Ljósið , sem átti að vísa mönnum rétta leið , hvarf og það er nákvæmlega það sem gerðist .
" Hjálmar segir að fleiri dæmi séu um slík skipulagsslys .
Björgólfi Guðmundssyni og Portusi hafi til dæmis verið afhent allt skipulagsvald við austurbakka hafnarinnar .
Þar hafi þeir ekki aðeins ætlað að gera tónleika- og ráðstefnumiðstöð , heldur líka höfuðstöðvar Landsbankans , alþjóðlega fjármálamiðstöð , hótel og jafnvel listaháskóla .
" Díllinn var sá að þeir myndu reisa æðislegt tónleikahús en fengju þá allt svæðið og gætu skipulagt það , " segir hann .
" Höfuðstöðvar Landsbankans áttu vægast sagt að vera geggjaðar .
Þær áttu að standa beint fyrir framan Arnarhól .
Húsið hannaði Bjarke Ingels sem er einn af spútnikarkitektum heimsins í dag .
Það er úr gleri , níu hæðir , sem áttu að mynda eins konar stafn , sem vísaði norður .
Stafninn er greinileg tilvísun í einhvers konar víkingaskip .
Aðalinngangurinn átti að vísa á móti Arnarhóli og átti líka að vera eins konar svið .
Menn sáu þá fyrir sér að í þessu skjóli bankans gætu Íslendingar haldið þjóðhátíð .
Ekki bara Þjóðleikhúsið , Ríkisútvarpið og Listasafn Íslands áttu að vera í boði Landsbankans , heldur líka þjóðhátíðin .
Á mynd á heimasíðu Ingels , big.dk , hefur Björgólfur Guðmundsson verið fótósjoppaður inn í skrifstofu í glerstafninum og táknlega má lesa það þannig að þarna standi víkingurinn , sem hefur farið í austurveg .
Hann kemur með skipið drekkhlaðið gulli til að reisa glæsihallir og verðugt umhverfi fyrir þjóðina til að halda þjóðhátíð .
Í dag finnst manni þetta algjörlega bilað , svo ég leyfi mér að orða það þannig , en fyrir einu og hálfu ári þótti þetta bara smart .
Við hljótum líka að spyrja o9kkur hvort skipulagshæfileikar Björgólfs Guðmundssonar hafi ekki verið ofmetnir .
" Nú hefur verið malbikað yfir reitinn þar sem höfuðstöðvar Landsbankans áttu að rísa og þar er bílastæði á stóru flæmi .
" Ég man að Gísli Sigurðsson , fyrrverandi Lesbókarritstjóri , skrifaði fyrir löngu frábæra grein um þetta gráa flæmi , sem í raun ætti að vera gimsteinn í borginni miðri .
Við sitjum enn þá uppi með þetta gráa flæmi .
Þetta tímabil – undanfarin tíu ár – skilur eftir auðn og þó höfum við aldrei haft jafn mikið af vel menntuðum arkitektum , skipulagsfræðingum , peningum og metnaði .
Þetta tímabil hefði átt að geta af sér frábæran arkitektúr sem tæki mið af íslenskum aðstæðum og væri vistvænn , mannvænn og á einhvern hátt frumlegur og við gætum verið stolt af alla 21. öldina .
Það má taka sem dæmi byggingar , sem voru reistar hér á kreppuárunum , Austurbæjarskóla , sem er stórkostleg bygging og ein aðdáunarverðasta framkvæmd Reykjavíkur .
Sama má segja um svæðið Sólvallagötu , Ásvallagötu og Hringbraut .
Þar fer saman fagurfræðilegur metnaður og samfélagsleg vitund .
Þetta hefur vantað undanfarin ár .
Svona arkitektúr býr til umgjörð um samfélagið okkar , en slæmt skipulag er ömurlegt því að það skapar ekki umgjörð fyrir þau lífsgæði sem við sækjumst eftir .
" Hjálmar hrósar Faxaflóahöfnum og Reykjavíkurborg fyrir að átta sig á því að þrátt fyrir hrunið mætti ekki láta staðar numið í þróun hafnarsvæðisins og efna til samkeppninnar sem haldin var á liðnu ári .
" Þar var allt hafnarsvæðið lagt undir , ekki bara Austur- og Miðbakki , " segir Hjálmar .
" Hér hefur reitahugsun verið ríkjandi , en það er fráleitt annað en að hugsa hafnarsvæðið sem eina heild .
Mér fannst þetta því hárrétt hjá borgaryfirvöldum .
Skotinn Graeme Massie vann keppnina , en hann hefur líka unnið á Akureyri og í Vatnsmýrinni .
Að mörgu leyti eru góð rök fyrir því að hann skyldi fá verðlaunin því hans hugmyndir eru skýrar og klárar .
Gert er ráð fyrir mikilli og metnaðarfullri uppbyggingu .
Ég gagnrýni hins vegar að sýningin á niðurstöðunum og verðlaunatillögunum var haldin einhvers staðar úti á Granda í jólamánuðinum og fór fram hjá flestum .
Mér finnst sinnuleysi að hafa fyrir því að halda samkeppni og hafa ekki einu sinni fyrir því að kynna borgurunum þetta .
Það hefði átt að vera stór sýning í Ráðhúsi Reykjavíkur , hún hefði átt að standa í hálft ár og borgin hefði getað efnt til umræðufunda um kosti skipulags Massies og annarra áhugaverðra , en gerólíkra hugmynda , sem fram komu .
Þarna er ekki bara við sjálfstæðismenn að sakast , heldur alla flokka .
Oft eru gerð róttæk inngrip inn í borgina og hálfóskiljanlegar teikningar eru sýndar á einhverju rislofti inni í Borgartúni .
Ég kalla þetta doða , skort á ástríðu fyrir borginni .
Ég skil þetta ekki , mér finnst borgarsambýli stórkostlegt fyrirbæri og þess vegna fór ég að fjalla svona mikið um þetta í útvarpinu og skrifa greinar um þetta .
" Fyrir Hjálmari eru borgarmálin brýn og ekkert síður mikilvæg en svokölluð landsmálapólitík .
" Mannkynið er í stórum stíl komið inn í borgir og er á 21. öldinni að flytja sig í stórum stíl inn í borgirnar .
Talað er um að 80 til 90% Vesturlandabúa muni búa í þéttbýli árið 2030 .
Meirihluti mannkyns býr núna í þéttbýli .
Bara það segir okkur að borgarumhverfið er stærsta umhverfismál mannkynsins .
Þar eru teknar ákvarðanir um mál á borð við samgöngur .
Ef menn hafa til dæmis áhyggjur af koldíoxíðslosun er það mjög stór áhrifaþáttur .
Ein ástæðan fyrir því að Íslendingar koma ekki sérlega vel út úr koldíoxíðlosun á mann þrátt fyrir hið mikla forskot út af heita vatninu og vatnsorkunni er þessi brjálæðislegi bílafloti .
Íslendingar eru miklir borgaraðdáendur .
Einu sinni fóru allir Íslendingar til Majorka en nú eru borgarferðir vinsælar .
Fólk elskar að koma til Berlínar , Prag , Barselóna , allir eiga sínar uppáhaldsborgir vegna þess að þar eru einhver æðisleg lífsgæði .
Hins vegar er eins og hér hafi verið einhvers konar þegjandi samkomulag eða uppgjöf og menn hafa sagt sem svo að þetta sé bara hægt í Kaupmannahöfn eða Barselóna en gangi aldrei hér .
Þetta er rangt .
Nákvæmlega sami hlutur var sagður í Kaupmannahöfn þegar Strikið var gert að göngugötu og Grábræðratorgið og hin torgin .
Kaupmannahafnarbúar sögðu að það væri tóm vitleysa að ýta bílunum í burtu og hafa borð úti .
Það væri bara hægt á Ítalíu .
Við vitum að þetta er hægt hér .
Austurvöllur er frábært dæmi um það og mætti benda á marga aðra staði .
Sjálfur er ég farinn að stunda langhlaup á miðjum aldri og hef gert það í tvö ár .
Ég hef hlaupið í Reykjavík , Berlín og París .
Mér finnst Reykjavík æðisleg hlaupaborg .
Reykjavík og höfuðborgarsvæðið býr yfir miklum möguleikum til að verða æðislegt borgarumhverfi en það hefði getað tekist svo miklu betur en undanfarin ár .
Áratugur tækifæranna Ég sá að í þýska blaðinu Der Spiegel var verið að fjalla um síðustu tíu ár og þau voru kölluð hinn glataði áratugur .
Að sumu leyti getum við sagt að þetta hafi verið hinn glataði áratugur hér .
Árið 2000 höfðu menn miklar hugmyndir um þétta borgarbyggð , orðið sjálfbærni var komið í tísku , en við sitjum uppi með eitt hræðilegt klúður og auðn þar sem átti að vera iðandi mannlíf .
En ég held að það ætti að vera hægt að læra af mistökunum og næsti áratugur verði þá áratugur tækifæranna .
Þá verði auðmýktin meiri , meira raunsæi og eitt , sem ég legg sérstaka áherslu á , að við losum okkur við smákóngakerfi sveitarstjórnanna .
Það gengur ekki að vera með átta sveitarfélög með átta sveitarstjórum , sem hver er með sína skipulagsstefnu .
Við ættum kannski að breyta stjórn samvinnunefndar sveitarfélaganna í nokkurs konar höfuðborgarstjórn , sem hefði takmarkað vald , en skýrt , yfir landnotkun , byggðaþróun , samgöngum og umhverfismálum .
" Hjálmar segir að ekkert samhengi hafi verið á milli þess sem verið var að gera í sveitarfélögunum og ekki heldur áhugi á því breyta því .
" Ég talaði fyrir um þremur árum við nýútskrifaðan verkfræðing , sem ætlaði að búa sér til vinnu í hálft ár með því að búa til nákvæma skrá yfir það sem væri verið að byggja í hverju sveitarfélagi .
Hann fór á milli sveitarfélaganna og spurði hvort þau hefðu áhuga og áhuginn var enginn .
Þetta var sem sagt blind samkeppni og örugglega ægilega gaman fyrir þá sem stóðu í henni en við sitjum uppi með algjört gjaldþrot og mikla sóun .
" Maður er berskjaldaður í prófkjöri Hjálmar lýsir prófkjörsbaráttunni , hvernig umfangið jókst smám saman og hversu erfitt var að halda kostnaðinum í böndum .
Hins vegar hafi verið gott að Samfylkingin skyldi setja 500 þúsund króna þak á kostnað við prófkjörsbaráttuna .
" En maður er líka ótrúlega berskjaldaður í prófkjöri .
Ég var þarna einn og óboðinn .
Ég kom utan að , var ekki beðinn um að koma í þeirra raðir heldur bankaði upp á og sagðist hafa ástríðufullan áhuga á borgarmálum .
" Hjálmar segir að sér hafi verið tekið vel .
" Sumir hvöttu mig eindregið og sögðu að ég væri góður liðsauki fyrir Samfylkinguna en aðrir að þetta væri lokað prófkjör og tiltöluleg ánægja væri í Samfylkingunni með þá sem fyrir væru og ég ætti því litla möguleika .
" Hjálmar kveðst hafa gætt sín á því í prófkjörinu að bera sig ekki saman við aðra frambjóðendur og sömuleiðis forðast að mynda bandalög .
" Einnig var spurning eftir hvaða sæti ég ætti að sækjast , " segir hann .
" Einhver sagði við mig að ég ætti að bjóða mig fram í fyrsta til fjórða sæti og það fannst mér rosalega sniðugt .
En þá sagði fólk , sem hugsar strategískt , að með þessu væri ég að ögra öllum fjórum og fengi alla á móti mér .
Þá myndi fólk segja að hann Hjálmar væri hættulegur og rétt að setja hann í fimmta til sjöunda sæti .
Þá ákvað ég að sækjast eftir þriðja sætinu .
Ég hef ekki tekið þátt í flokksstarfi og ekki einu sinni verið öruggur kjósandi flokksins en ég hef skýrt erindi .
Ég hafði engan áhuga á að fara þá leið að byrja á að sækjast eftir sjöunda sæti og færa mig síðan ofar eftir fjögur ár og finnst ég ekki hafa tíma til þess .
Ég ákvað því að bjóða mig fram í öruggt sæti , en ég hef ekki heldur áhuga á að vera einhver sólóisti , þannig að ég gaf skýrt til kynna að ég hefði áhuga á að vera í forustunni en ætlaði mér ekki að verða skipstjórinn .
Með því var ég að segja að ég bæri virðingu fyrir þeim , sem fyrir væru , en hefði metnað til að vera í brúnni .
Eftir á að hyggja reyndist þetta rétt ákvörðun og útkoman varð miklu betri en sumir raunsæismenn þorðu að vona .
" Hjálmar talar um að hann vilji ekki vera s ólóisti og setur um leið fram skýra sýn á sína pólitík .
Stjórnmál eru hins vegar jafnvægislist og þar kemur að gera þarf málamiðlanir , sem þarf að lifa með .
" Þegar ég tala um að ég vilji ekki vera sólóisti geri ég það í þeim skilningi að vilja ekki alltaf vera að lyfta sjálfum sér , " segir hann .
" Á Ríkisútvarpinu segjum við að góður dagskrárgerðarmaður upphefji ekki sjálfan sig , hann upphefji efnið .
Hann getur engu að síður markað sér mjög skýra rödd og ég vil virka þannig .
Ég vil ekki vera sólóisti í þessum fyrrgreinda skilningi en ég ætla að halda minni krítísku nálgun .
Verður að fara í endurskoðun Ég segi að ætli Samfylkingin að ná einhverjum árangri í borgarstjórnarkosningunum í vor verði hún að hafa trúverðugleika .
Til þess að hafa trúverðugleika verður hún að fara í ákveðna endurskoðun .
Samfylkingin verður til dæmis að endurskoða hvernig hún hefur verið styrkt peningalega , hvernig sumir frambjóðendur hennar hafa fengið háa styrki frá stórfyrirtækjum .
Samfylkingin verður að fara í gegnum það af hverju hún sem flokkur jafnaðarmanna og félagshyggju gerði sér ekki betur grein fyrir hvers konar hætta lá í þessu valdi sem peningamenn og auðmenn fengu í samfélaginu .
Samfylkingin verður að vera trúverðug , annars á hún engan séns og ég vil meðal annars virka í þessa átt .
Að því leyti ætla ég mér ekki að falla inn í hópinn , ég er ekki kominn til að verða þægilegur félagi .
Ég vona líka að kosningabaráttan í vor verði ekki í þessum pólitísku skotgröfum .
Borgarmálapólitíkin þarf ekki að vera það .
Í þeim efnum má benda á hvernig Gísli Marteinn Baldursson hefur þróast sem borgarfulltrúi .
Ég er mjög hrifinn af hans grænu áherslum og er mjög hissa á sjálfstæðismönnum að setja hann ekki ofar í prófkjörinu .
Mér fannst fyrirlestrarnir sem hann hélt frábærir .
Nákvæmlega svona á frambjóðandi að vera , halda innihaldsríka fyrirlestra um sína sýn og þá veit kjósandinn fyrir hvað hann stendur .
Frambjóðendur eiga ekki að vera kafbátar .
Á sínum tíma tók Gísli Marteinn þátt í þessari þráhyggju Sjálfstæðisflokksins um það að mikilvægasta framkvæmdin á Reykjavíkursvæðinu væri að byggja þriggja hæða mislæg gatnamót við Kringlumýrarbraut og Miklubraut , sem er algerlega galin hugmynd .
Hún er óheyrilega dýr og hún eykur umferðarvandann í stað þess að minnka hann .
En nú hefur hann horfið frá því og ég vil ekki vera sá pólitíkus , sem segir : Gísli Marteinn sagði þetta 27. ágúst 2007 en nú segir hann ekki sama hlutinn og þess vegna er hann ómarktækur .
Mér finnst þetta fínt og ég á eflaust eftir að skipta um skoðun á einhverjum tilteknum málum sjálfur .
Stjórnmálamaður verður að kunna að hlusta og læra .
En þetta er ekki í anda pólitískrar umræðuhefðar á Íslandi .
Þess vegna er ég líka feginn að fá Bjarna Karlsson í fimmta sætið því að ég held að hann geti hjálpað okkur að hefja umræðuna upp .
Ég held að Íslendingar séu leiðir á þessu flokkspólitíska karpi , ég varð var við það , hundleiðir , og fólk sem hringdi fyrir mig sagði að ég hefði notið þess mjög að tilheyra því ekki því að það væri svo algengt að fólk segði að það væri sami rassinn undir þeim öllum .
Samfylkingin og aðrir flokkar líka verða að komast upp úr þessum skotgröfum og temja sér dýpri umræðu .
" Hitlersskegg og rispa á glansmynd Hjálmar segir að það hafi verið mjög erfitt að fara í hlutverk frambjóðandans og hann hafi alls ekki áttað sig á því í upphafi hvað það þýddi að heyja kosningabaráttu .
" Ég hélt einhvern veginn að það væri nóg að skrifa tvær , þrjár greinar í blöðin og halda kannski einhvers staðar erindi og meira þyrfti ekki sem er kannski fáránlegt af reyndum fjölmiðlamanni .
En ég gerði mér fljótlega grein fyrir því að þetta dygði ekki .
Við vorum svo heppin að fá litla skrifstofu á þriðju hæð ofarlega á Laugaveginum .
Við komumst að þeirri niðurstöðu að margir þekktu ef til vill í mér röddina en vissu ekki hvernig ég liti út .
Því létum við gera stórt plakat af mér og það var sett á rúðu í götuhæð .
Þetta var á fimmtudagskvöldi , 7. janúar .
Mér fannst dálítið erfitt að sjá þessa mynd af mér sem frambjóðanda , óvanur þessum stellingum .
Morguninn eftir kom ég þarna tiltölulega snemma og þá var búið að mála á mig feitt , kolbikasvart Hitlersskegg og niður yfir varirnar láku einhverjir geðveikistaumar .
Ég neita ekki að ég fékk sjokk þegar ég sá þetta en sé mest eftir að hafa farið á taugum þurrkað skeggið af í stað þess að hlaupa heim og ná í myndavél .
Þannig að ég er einn til frásagnar .
En einhvern veginn fannst mér óbærilegt að margir Reykvíkingar myndu ganga þarna fram hjá og sjá mig með Hitlersskegg en skil ósköp vel þá sem gerðu þetta .
Þeir hafa hugsað með sér að þarna væri einhver gaur að fara fram í pólitík , örugglega ömurlegur spilltur pólitíkus , málum á hann Hitlersskegg .
Þetta er líka ágæt áminning , kannski er einhver Hitler í okkur , sérstaklega okkur sem förum í stjórnmál .
Ég var svo heppinn að myndin var prentuð á plast þannig ég náði þessu af með tusku en eftir þetta var alltaf rispa á andlitinu á mér , þannig að ég fékk strax á mig rispur , fyrsta daginn nánast .
En ég lærði eitt og það er að maður á ekki að vera allt of viðkvæmur fyrir sjálfum sér .
" Hjálmar segir að sér hafi þótt undarlegt í fyrstu að hringja í ókunnugt fólk og biðja það um að kjósa sig , en hann hafi áttað sig á að í raun væri ekkert væri eðlilegra .
Sér hafi verið bent á að fleiri þyrftu að taka þátt í að hringja í fólk og til hans hafi komið sjálfboðaliðar , sem hann þekkti ekki neitt .
" Það er sérkennilegt að sitja í herbergi og þar er fólk að hringja í síma og segja hvað þú sért æðislegur , " segir hann .
" Það tók mig smá tíma að komast yfir þetta og fara ekki á taugum heldur hugsa þannig að maður sé til brúks , en ekki postulínsstytta uppi í hillu .
" 