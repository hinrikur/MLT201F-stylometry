Mmmm , hún er heit og góð ! Þannig tók ung stúlka til orða fyrir tæpum tveimur árautugum , þar sem hún var stödd í fjósi og pabbinn prófaði að mjólka beint upp í hana úr spenanum þar sem Auðhumla eða Huppa , eða hvað sem kusan hét , stóð bundin á básnum .
Enn finnst stúlkunni mjólkin góð , komin á fullorðinsár , en ekki leið á löngu eftir að komið var úr fjósinu á sínum tíma að heit mjólk heillaði barnið ekki lengur en ekkert jafnaðist á við hana kalda .
Einstaka sinnum hafa komið fram efasemdaraddir um að mjólk sé jafn holl og góð og af er látið , að minnsta kosti eins og hún er unnin í seinni tíð .
Fróðlegt er að glugga í svar Björns Sigurðar Gunnarssonar matvæla- og næringarfræðings við þeirri spurningu á Vísindavef Háskóla Íslands fyrir nokkrum árum .
Hann segir : " Þegar litið er til innihalds mjólkur af næringarefnum er ekki hægt að segja annað en að mjólk sé bráðholl .
Í raun er mjólk næringarríkasta einstaka fæðutegundin sem völ er á , ef frá eru talin vítamín- og steinefnabætt matvæli , eins og morgunkorn ýmiss konar .
" Björn Sigurður bendir á að auk þess að vera próteinrík sé mjólk mikilvæg uppspretta 11 lífsnauðsynlegra vítamína og steinefna í fæðunni .
Tvö mjólkurglös gefi nærri því 100% af áætlaðri dagsþörf 19-30 ára kvenna af kalki , svo dæmi sé nefnt .
Hann nefnir að sérstaða mjólkurinnar felist kannski fyrst og fremst í hve góður kalkgjafi hún er , en mjólk sé langbesta kalkuppsprettan í fæðunni .
" Kalk er , eins og flestum er kunnugt , mikilvægur hluti af byggingu beina , og því er mikilvægt að tryggja næga kalkinntöku , sérstaklega á uppvaxtarárum þegar kalkforðinn er að safnast fyrir í beinum .
Því meiri kalkforði sem kemur í beinin áður en fullum vexti er náð um tvítugt , þeim mun þéttari verða beinin og minni líkur á beinþynningu á efri árum .
" Í vinnslu venjulegrar mjólkur er hún gerilsneydd og fitusprengd .
Við gerilsneyðingu er gerlainnihald lækkað mjög með hitameðferð , sem nægir til að útrýma öllum sjúkdómsvaldandi bakteríum sem geta hugsanlega verið fyrir hendi .
" Þá er eftir í mjólkinni örlítið af gerlum sem eru ekki sjúkdómsvaldandi en geta valdið skemmdum á mjólk , til dæmis súrnun eða fúlnun , nái þeir að fjölga sér nægilega .
Í gerilsneyddri mjólk er ólíklegt að þetta gerist nema mjólkin sé orðin gömul eða hafi staðið lengi við stofuhita .
" Hann minnir líka á að ýmsar kenningar hafi verið á lofti um óheilnæmi fitusprengingar mjólkur fyrir þann sem neytir .
" Til að mynda kom fram kenning á sjötta áratugnum um að ákveðið efnasamband sem eykst í mjólk við fitusprengingu tengist æðaskemmdum og hjarta- og æðasjúkdómum .
Vísindarannsóknir hafa hvorki náð að staðfesta þessa kenningu né aðrar og verður því að teljast ólíklegt að fitusprengd mjólk sé óhollari en önnur .
" Hann bendir þó á að mjólk sé ekki með öllu gallalaus .
" Til dæmis er hörð fita í mjólk , en hún er tengd hjarta- og æðasjúkdómum .
Því ættu allir fullorðnir og jafnvel börn líka að neyta fituskertra mjólkurafurða eins og fjörmjólkur eða undanrennu í stað nýmjólkur og svo framvegis .
" Þá bendir hann einnig á að margar mjólkurvörur innihalda viðbættan sykur , en það er vitaskuld önnur saga .
