Snjónum kyngdi niður sunnan við verslunarmiðstöðina Glerártorg á Akureyri í gærmorgun .
Bara sunnan við .
Snjókoman hófst á slaginu klukkan 10 .
Sólin skein og himinninn var heiður og blár eins og venjulega í höfuðstað Norðurlands og léttklætt fólk á ferli , nema á þessum litla bletti .
Ég viðurkenni að það var ekki alveg nógu vel skafið af framrúðunni en samt var ekki um að villast , þar sem ég kom akandi löturhægt í átt að verslunarmiðstöðinni ; skafl var að myndast við suðurhlið hússins .
Ég sá ekki betur en að þarna væru dúðuð leikskólabörn í snjókasti .
Þegar ég ók nær sé ég glitta í Guðmund Karl Jónsson , forstöðumann skíðasvæðisins í Hlíðarfjalli , gamlan slökkvibíl og að því er mér sýndist , rauða málningardós á hjólum .
Upp úr henni spýttist hvít málning og dreifðist yfir bílastæðið .
Sérkennilegt .
Guðmundur genginn til liðs við slökkviliðið ? Eða slökkviliðið gengið til liðs við Guðmund ? En hvað skýrir málningardósina ? Um daginn fylltist bærinn af snjó af náttúrulegum orsökum og starfsmenn bæjarins og verktakar hömuðust við það dögum saman að hreinsa bæinn .
Þarna kom í ljós að menn voru í óðaönn að búa til snjó .
Málningardósin var sem sagt snjóbyssa og hlutverk slökkvibílsins virtist vera að dæla vatni í byssuna svo skothríðin stöðvaðist ekki .
Nýstárleg leið til að skapa vinnu fyrir snjóruðningstækjamenn og slökkviliðið samtímis .
Búa til snjó til þess að ryðja honum burt ! " Átt þú ekki að vera upp í fjalli ? " spyr ég Guðmund .
Hann brosir .
Ég heyrði auglýst í útvarpinu í gær eða fyrradag að nýr snjór væri í Hlíðarfjalli .
" Vorum að taka upp nýja sendingu , " minnir mig að þulurinn hafi lesið .
Ég bið Guðmund um að taka niður pöntun ; mig vanti einn bílfarm heim á bílastæði svo ég hafi eitthvað að gera um helgina .
Alltaf gaman að moka stéttina svo blaðberinn komist auðveldlega að dyrunum ; góð hreyfing og skemmtileg tilbreyting frá því að liggja í sófanum og horfa á enska boltann .
Guðmundur segist ekki þurfa að skrifa pöntunina niður .
Minnið sé gott .
Ég skuli fara heim og pússa skófluna .
Hann minnti mig svo á að vetraríþróttahátíð ÍSÍ hefst í dag .
Guðmundur stóðst ekki mátið að búa til svolítinn skafl fyrst sex stiga frost var í sumarleyfisparadísinni og snjóinn á að nota um næstu helgi , þegar skíðagöngukeppni fer fram á Glerártorgi .
Á ganginum inni ! Líklega er fullseint að færa ólympíuleikana sem eiga að hefjast í Vancouver eftir viku .
En þar er lítill sem enginn snjór og við erum hjálpsamir , norðanmenn .
Gætum boðist til að halda göngukeppnina á Glerártorgi .
Kannski er meira að segja hægt að stökkva í kirkjutröppunum .
skapti@mbl.is 