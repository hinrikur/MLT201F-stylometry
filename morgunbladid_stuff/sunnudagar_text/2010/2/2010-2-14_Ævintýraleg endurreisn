Í júlímánuði 1942 handtók franska lögreglan hina 39 ára gömlu skáldkonu Irene Nemirovsky samkvæmt fyrirmælum frá þýska hernámsliðinu en sök hennar var sú að vera gyðingur .
Nemirovsky kvaddi tvær ungar dætur sínar , Denise sem var tíu ára og Elísabetu fimm ára , með orðunum : " Ég er að fara í ferðalag .
" Mánuði síðar dó Nemirovsky í gasklefanum í Auschwitz .
Stuttu síðar var eiginmaður hennar sendur til Auschwitz þar sem hans biðu sömu örlög .
Lögreglan leitaði dætra hjónanna en barnfóstran lagði á flótta með þær og fór með þær frá einum stað til annars , þar sem þær voru í felum til stríðsloka .
Eldri dóttirin , Denise , tók með sér á flóttanum pappíra móður sinnar og geymdi í ferðatösku sem hún skildi aldrei við sig .
Denise leit svo á að pappírarnir væru minning um móðirina sem hún yrði að varðveita og rogaðist því með töskuna milli fjölmargra bæja og borga .
Ef ekki hefði komið til þessi staðfasta þrjóska eldri dótturinnar hefðu þessir pappírar glatast og staða Nemirovsky í bókmenntasögu 20. aldar væri allt önnur og miklum mun lakari en hún er í dag .
Gleymska og endurreisn Nemirovsky var rússnesk en flutti ung að árum með foreldrum sínum til Frakklands .
Hún var átján ára gömul þegar hún byrjaði að skrifa og varð þekkt skáldkona í Frakklandi á sinni tíð .
Tvö skáldverk hennar , David Golder og Le Bal urðu að kvikmyndum .
Eftir dauða hennar gleymdust verk hennar að mestu .
Denise , dóttir hennar , geymdi pappíra móður sinnar í sextíu ár án þess að lesa nokkurn tímann nákvæmlega það sem þar stóð .
Hún stóð í þeirri trú að þetta væru dagbókarfærslur og vildi ekki leggja á sig þá þjáningu að lesa hugsanir látinnar móður sinnar .
Það var ekki fyrr en hún og systir hennar ákváðu að koma pappírunum fyrir á frönsku skjalasafni sem Denise komst að því að það sem hún hafði talið vera dagbókarfærslur var skáldverk .
Verkið Suite Francaise kom út í Frakklandi árið 2004 og vakti gríðarlega athygli .
Háværar raddir kröfðust þess að hin látna Nemirovsky hlyti virtustu bókmenntaverðlaun Frakka , Prix Goncourt .
Suite Francaise varð metsölubók sem hefur verið þýdd á 38 tungumál og selst í tæpum þremur milljónum eintaka .
Gagnrýnendur voru flestir sammála um að fundur handritsins og útgáfa þess væri einn af bókmenntaviðburðum 20. aldar .
Nú er nafn Nemirovsky iðulega nefnt í handbókum , fræðibókum og uppflettiritum um merkustu rithöfunda 20. aldar .
Stöðugar endurútgáfur Bækur Nemirovsky eru nú gefnar út víða um heim við einlæga aðdáun bókmenntamanna .
Nýlega kom út í enskri þýðingu skáldsagan The Dogs and the Wolves , sem gerist í Úkraínu og París , og hlaut jafn hlýjar móttökur og önnur verk hennar .
Og þá var enn einu sinni rifjuð upp hin fræga saga um ferðatöskuna sem hin trygga dóttir geymdi í minningu látinnar móður sinnar .
Skáldsagan Suite Francaise er það verk Nemirovsky sem fyrst og fremst heldur nafni hennar á lofti , og hefur verið kallað meistaraverk .
Önnur skáldverk hennar bera vissulega vitni um hina miklu hæfileika hennar , stílfærni , ríkan mannskilning og sálfræðilegt innsæi .
En Suite Francaise er þroskaðasta og merkilegasta verk hennar , en þar setur hún samtímaviðburði í skáldskaparform stuttu eftir að þeir gerðust .
Nemirovsky hafði ætlað að skrifa bók í fimm bindum en lauk einungis við tvö bindi áður en hún var handtekin .
Í fyrsta bindinu rekur hún sögu nokkurra fjölskyldna sem flýja París eftir að nasistar hernema borgina .
Hún lýsir hinum ólíku stéttum í frönsku samfélagi og hvernig hver stétt um sig reynir á fáránlegan hátt að halda í eigin siði í samfélagi sem er í upplausn .
Í seinna bindinu lýsir hún lífinu í litlu þorpi þar sem hluti bæjarbúa hefur samvinnu við þýska hernámsliðið og hættulegar ástir kvikna .
Nemirovsky hugðist skrifa framhaldið eftir því hvernig stríðið myndi þróast .
Í janúarmánuði 2006 sagði Denise , dóttir hennar , í viðtali við BBC um hina miklu og skyndilegu heimsfrægð móður sinnar eftir dauðann : " Það er einstök tilfinning að hafa kallað móður mína til lífsins .
Nú er ljóst að nasistum tókst ekki að myrða hana .
Það sem hefur gerst er ekki hefnd , heldur sigur .
" 