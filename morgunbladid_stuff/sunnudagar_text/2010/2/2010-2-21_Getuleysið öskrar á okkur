Ég held að flestir hafi gert sér fulla grein fyrir því fyrir rúmu ári að ný ríkisstjórn Samfylkingar og VG var að taka við geysilega erfiðu og krefjandi verkefni sem var að reyna að sigla þjóðarskútunni með manni og mús eins áfallalítið og hægt væri í gegnum þá brimskafla örðugleika sem þá höfðu verið ljósir allt frá bankahruni í október 2008 .
Menn voru sammála um að ríkisstjórnin væri síður en svo öfundsverð af því verkefni sem hún hefði tekist á hendur ; menn voru líka sammála um að gefa þyrfti ríkisstjórninni eins mikinn starfsfrið til góðra verka og hægt væri .
Raunar finnst mér að allir hafi lagt sitt af mörkunum í þeim efnum .
Það sýndu verkalýðshreyfingin og atvinnurekendur , með þátttöku sinni í stöðugleikasáttmálanum sl. sumar , það sýndi stjórnarandstaðan á Alþingi með yfirleitt hófstilltri og nokkuð málefnalegri stjórnarandstöðu og það sýndi fólkið í landinu sem möglunarlítið sætti sig við skert lífskjör .
Hin nýja " norræna velferðarstjórn " hafði lofað fólkinu , í kjölfar " Búsáhaldabyltingarinnar " að hún myndi slá skjaldborg um heimilin í landinu og fólk virtist fyrstu misserin hafa trú á því að ríkisstjórnin ætlaði að standa við stóru orðin og studdi því stjórnina .
En nú er meira en ár liðið frá því að ríkisstjórnin tók við og ekkert bólar á skjaldborginni margumtöluðu : Hún er jafneftirlýst og stórglæpamenn hjá Interpol .
Ríkisstjórnin hefur farið einstaklega illa með það mikla traust sem henni var sýnt .
Það gerði hún strax í fyrravor þegar Steingrímur J. Sigfússon fjármálaráðherra gerði þau reginmistök að gera samninganefnd Íslands við Breta og Hollendinga í Icesave-deilunni að einkanefnd sinni þar sem hann setti til verka vonlausa og getulitla menn á sviði alþjóðasamninga og deilna , þá Svavar Gestssson og Indriða Þorláksson .
Strax í upphafi var þessi gjörningur ráðherrans harðlega gagnrýndur og allar götur síðan .
En ráðherrann haggaðist ekki : Þetta voru hans menn og hann treysti þeim til góðra verka ! Steingrímur er sennilega farinn að átta sig á því þessa dagana að hann þarf að kyngja miklu galli því þegar er komið fram að við getum náð mun betri samningi við Breta og Hollendinga en hinn " glæsilegi samningur " Svavars Gestssonar var sem þjóðin ætlar að fella þann 6. mars nk ..
Nú þegar alvörusamningamenn , undir traustri forystu bandaríska sérfræðingsins Lee Buchheit eru í viðræðunum fyrir okkar hönd , hafa þeir þegar sýnt Bretum og Hollendingum fram á að þeir ætla ekki fyrir Íslands hönd að láta Alistair Darling , elskuna þá og allt hans hyski , skammta okkur afarkosti úr hnefa á nýjan leik .
Og ekki hefur Samfylkingin farið betur að ráði sínu því hún hefur undir forystu Jóhönnu Sigurðardóttur forsætisráðherra og Össurar Skarphéðinssonar utanríkisráðherra aðeins haft eitt mál á dagskrá : aðild Íslands að Evrópusambandinu , eins brýnt mál og það nú er þessa dagana ! Hvað er vandi heimilanna , fyrirtækjanna , nauðungaruppboð í þúsundatali og atvinnuleysi mörg þúsund vinnufærra og vinnufúsra manna og kvenna í samanburði við höfuðnauðsyn þess að fá að verða hluti af skrifræðisskrímslinu í Bussel ? ! Að nú ekki sé talað um að fá að afhenda Brusselskrímslinu á silfurfati þá auðlind sem við munum mest þurfa að reiða okkur á til þess að bjarga þjóðarbúinu á næstu árum og sennilega áratugum – nefnilega fiskimiðin umhverfis Ísland ? ! Loks hafa stjórnvöld bitið höfuðið af skömminni undanfarna daga með því að reyna að halda því fram að þeim komi ekki við hvað bankarnir aðhafast á Íslandi .
Þeim sé að vísu gróflega misboðið að Arion banki skuli ætla að afhenda Jóhannesi í Bónus , sem skuldar Arion banka marga tugi milljarða króna , í félagi við son sinn og aðra fyrrverandi eigendur 1998 , Hagaveldið fyrir slikk .
Sömuleiðis gefa stjórnvöld til kynna að þeim ofbjóði að sami banki skuli ætla að afhenda hinum stórskulduga Ólafi Ólafssyni , með landfesti í Sviss og stöðu grunaðs manns hjá sérstökum saksóknara , 90% eignarráð yfir Samskipum fyrir smápening .
Allt á þetta að vera í lagi , samkvæmt fræðum Arion banka , því hvorki Jóhannes í Bónus né Ólafur í Samskipum eru í persónulegum ábyrgðum fyrir skuldsetningu fyrirtækja sinna , heldur eignarhaldsfélög á þeirra vegum og því er mönnunum vitanlega treystandi ! Svo skilja stjórnvöld ekkert í því að kraumandi reiðin í þjóðfélaginu eykst dag frá degi .
Fólkið sem er að missa heimili sín , hefur misst atvinnu sína , horfir á skuldir sínar hrannast upp á sama tíma og greiðslugetan skreppur saman hefur misst þolinmæðina gagnvart öskrandi getu- og aðgerðaleysi ríkisstjórnarinnar .
