Sextán ára , " segir Jónsi , Jón Þór Birgisson , við blaðamann og brosir .
Eiginlega dæsir .
" Sigur Rós er orðin sextán ára gömul .
Pældu í því ! " Þessi frægasta rokksveit Íslandssögunnar er þó ekki miðpunktur þessa viðtals .
Jónsi einn og sjálfur , gítarleikari hennar og söngvari , er umfjöllunarefnið í þetta sinnið þar sem við sitjum saman , tveir , á kaffihúsinu Babalú rétt eftir hádegi á miðvikudegi .
Þann 5. apríl kemur nefnilega út fyrsta sólóplata Jónsa , Go , plata sem er orðinn eitthvað allt annað og meira en söngvarinn hafði hugsað sér í upphafi .
Eitthvað sem átti að vera lágstemmt hliðarspor er orðið að bona fide " sólóplötu " sem kemur út um heim allan á vegum EMI-risans , útgáfufyrirtækis Sigur Rósar .
Um það leyti er platan kemur út leggur Jónsi svo í ellefu mánaða langt tónleikaferðalag um gjörvallan heiminn .
Skrímsl Og Jónsi heldur áfram .
" En sem sagt , Sigur Rós er búin að vera saman í sextán ár þannig að lög hafa verið að safnast upp hjá mér í gegnum tíðina .
" Sumar af þessum sólósmíðum hafa ratað út í verkefni eins og Frakkur , listamannsnafn sem Jónsi tók sér vegna ákveðins verkefnis , og hefur hann reyndar notast við það annað slagið í hinu og þessu listatengdu ( sjá fylgju ) .
" Já , einmitt .
Það verkefni var reyndar aldrei klárað ...
en ég hef semsagt safnað upp heilmiklu efni og þetta er misgamalt dót ...
" Ekki er þó um að ræða lög sem hafa ekki passað inn í hljóðmynd Sigur Rósar .
" Nei , því hljómsveitin virkar ekki þannig .
Þegar við gerum tónlist saman fjórir þá er hún samin frá grunni í hópi .
Allir saman .
Ein heild .
Lögin sem ég sem sjálfur , ég kem ekkert með þau á æfingar .
" Jónsi segir eina af meginástæðunum fyrir því að almennilegur tími gafst loks í verkefnið nú vera miklar barneignir hjá hinum meðlimum sveitarinnar .
Orri Páll Dýrason trymbill eignaðist dreng fyrir stuttu síðan , Georg Holm bassaleikari eignaðist dóttur síðasta haust og dóttir Kjartans Sveinssonar hljómborðsleikara er nýorðin eins árs .
Gott og vel , nægur tími til að demba sér í eigið efni .
En Jónsi hlær við þegar hann er spurður hvort hann hafi séð það fyrir að verkefninu yrði ýtt úr vör með jafn kröftugum lúðrablæstri og söng og raun ber vitni .
" Nei , " segir hann , hlær hvellt og hristir hausinn .
" Þetta átti bara að vera lítil , órafmögnuð plata , tekin upp af Alex ( unnusta Jónsa ) í eldhúsinu heima ( hlær ) .
En nú er þetta búið að breytast í eitthvað " monster " ...
nei , það er kannski ekki rétta lýsingin ...
platan er a.m.k. búin að breytast í eitthvað miklu meira en ég hafði upprunalega séð fyrir mér .
Ég vissi heldur ekkert í hvaða átt ég vildi fara .
Fleiri hljóðfæri fóru að tínast inn og þetta vatt upp á sig .
Mig fór að langa til að hafa eitthvað meira en bara rödd og gítar og píanó .
" Draumkennt og meira " crazy " Ekki vill Jónsi þó meina að hann sé orðinn leiður á " litlum " verkefnum sem enda svo á nokkrum brenndum diskum úti í 12 tónum .
" Það er auðvitað alltaf gaman líka .
En platan breyttist eiginlega dálítið mikið þegar ég fékk þá Samuli ( Kosminen , sem hefur trommað mikið með múm ) og Nico ( Muhly , tónskáld sem gefur út hjá Bedroom Community og er með annan fótinn hérlendis ) til að vinna með mér .
Samuli kom inn til að taka upp slagverk .
Og hann er svona helvíti hress ! Ég hafði aldrei spilað neitt með honum þannig , við vorum bara á svona " hæ , bæ " -nótum .
En við smellpössum saman í þessari vinnu og allt fer að gerast nánast af sjálfu sér .
" Á þessu stigi voru Alex og Peter Katis ( upptökumaður sem hefur unnið með Interpol og The National ) að vinna með Jónsa .
" Og svo kom Nico ...
" og Jónsi stoppar .
" Ertu ekki búinn að lesa um þetta einhvers staðar ? " spyr hann blaðamann sem hafði tekið eftir því að Jónsi var óvenju hikandi og til baka með þetta allt saman .
Í ljós kemur að Jónsi taldi sig vera að þylja upp staðreyndir sem væru á allra vitorði , enda er hann búinn að fara í nokkur viðtöl erlendis út af plötunni .
Blaðamaður segir honum að hann sé ekki búinn að lesa staf .
Það eina sem hann viti , þannig séð , sé að platan er að koma út og höfundur er Jón Þór Birgisson .
Þessum upplýsingum er tekið með gríðarlegum fagnaðarlátum og andi slökunar færist skyndilega yfir mennina tvo .
Jónsi heldur áfram , og nú af meiri gustuk .
" Já , ókei , Nico kemur sem sagt inn í verkefnið og hann vinnur alveg ofboðslega hratt .
Ofvirkur ( hlær ) .
Ég hafði heyrt plötu sem hann hafði unnið , fyrstu plötu Sam Amidon ( sem gefur og út hjá Bedroom Community ) , og ég var mjög hrifinn af því hvernig hann útsetur .
Mig langaði til að hafa útsetningarnar ólíkar þeim sem við höfum notað fyrir Sigur Rós ; mig langaði til að hafa þetta draumkenndara , meira " crazy " , fá meiri leik í þetta einhvern veginn .
Við hittumst heima hjá mér og hann er mjög fljótvirkur , mjög ör .
Hann settist bara með kjöltutölvuna og lítið " midi " -píanó og svo flaug þetta áfram á hraða ljóssins .
" Eitthvað svona ? Eða svona ? Eða svona ? " spurði hann .
Hann fór svo heim til sín með þetta og garfaði áfram í þessu .
" Pínulítið hræddur Jónsi lýsir því að nálgun Samuli og Nico við verkefnið , sem var galopin – þeir til í allt – hafi sett verkefnið / plötuna þægilega úr skorðum .
Þetta var í apríl í fyrra og eftir þessa törn fór hver í sína áttina en Jónsi hafði þá Sigur Rós að sinna .
" En það gerðist mjög mikið þarna og þetta varð miklu villtara en ég hafði ímyndað mér .
Sem betur fer .
Platan lifnaði einhvern veginn við í stúdíóinu .
Margt gerðist óplanað og það var mjög hressandi .
Ég fílaði það ...
en um leið var maður pínu hræddur .
Það var hollt að vera í dálítilli óvissu , ég er búinn að vera svo lengi í vernduðu umhverfi ( Sigur Rós ) þar sem allt er svo auðvelt , eða frekar þægilegt kannski .
Það þarf ekki mikið að tala um hvað þarf að gera .
Núna var maður kominn í þá stöðu að þurfa að draga vagninn og þykjast vita hvað væri best þó að maður vissi það ekki endilega .
Að taka ákvarðanir þó að maður hefði ekki hugmynd um hvað væri að fara að gerast .
Mér fannst þetta gott .
Að henda sér út í djúpu laugina og sjá bara hvað gerist .
" Söngröddin var svo tekin upp í stofunni heima hjá Jónsa og ýmsu var síðan bætt við , alls kyns dótaríi úr hljóðsmölum smurt snyrtilega ofan á hljóðmyndina .
" Er þetta þá búið ? " segir Jónsi með kersknislegan glampa í augum .
Blaðamaður hlær hátt og Jónsi sömuleiðis .
Aumingja maðurinn er vanur að sitja í klukkustundir með misskemmtilegum blaðamönnum , þyljandi upp sömu söguna æ ofan í æ .
Viðtalið er reyndar alveg að verða búið , þó að það sé ekki gefið upp .
En áfram höldum við , í sama slaka gírnum .
Ekki aftur snúið Í desember fór lagið " Boy Lilikoi " í spilun , fólk sem skráði sig fyrir fréttabréfi frá opinberri heimasíðu Jónsa ( www.jonsi.co m ) gat halað því lagi niður frítt .
Myndband við lagið " Go Do " , sem verður fyrsta formlega smáskífan , er þá komið út , en leikstjórar eru þeir Árni & Kinski , Stefán Árni Þorleifsson og Sigurður Kjartansson .
Þeir hafa unnið nokkur myndbönd fyrir Sigur Rós áður .
Þessi lög eru eins og Jónsi lýsti verkferlinu ; villt og " crazy " .
Gáskafull og grallaraleg nánast og að því leytinu til nokkuð á skjön við þá hljóma sem fólk þekkir frá Sigur Rós .
" Þetta er mjög rytmískt , og takturinn dálítið hreinn og beinn , " segir Jónsi .
" Og svo syng ég á ensku í fyrsta skipti .
Það er dálítið " scary " líka .
" Jónsi segir að þegar hann hafi séð hvernig platan var að þróast hafi hann ákveðið að fara alla leið með þetta ; gefa plötuna út um allan heim , túra rækilega o.s.frv. " Eftir þessa törn með Nico og Samuli varð ekkert aftur snúið .
Þá var þetta spurning um allt eða ekkert .
EMI verða svo bara að treysta mér .
Þeir ættu að geta gert það , eftir að hafa lært að vinna með Sigur Rós .
Þeir hafa ekkert með þetta að segja , maður getur hvað sem er í rauninni .
Nema kannski að prumpa í míkrófón , en ég veit það ekki ...
Umboðsmaðurinn sér um þetta allt saman , ég reyni bara að halda mig hérna heima og skipti mér sem minnst af slíku .
" Tónleikaferðalagið hefst svo um leið og platan kemur út og stendur í ellefu mánuði .
" Við erum að fara að spila út um allar trissur .
Þetta verða 1.000-2.000 manna staðir .
Gaukurinn ( hlær ) .
Helst langar mig til að hafa ekki neitt upphitunaratriði en ég held að það þurfi að vera .
Er það ekki ? Mig langar bara til að fólk komi og hlusti á tónlistina .
Á tónleikum þarf fólk alltaf að bíða eftir því sem það kom til að sjá og þarf að hlusta á eitthvað rusl sem það fílar ekkert á meðan ( hlær ) .
En ég er svona að spá í þetta .
Ég er þá ennþá að safna í band .
Alex kemur með mér , Úlfur Hansson ( Klive ) spilar á bassa og vonandi einhverja elektróník .
Ég er ekki viss hvort Samuli meikar að koma , hvað þá Nico .
En þetta verða að vera menn sem geta hangið með mér í ár .
" Spilar Sigur Rós endalaust ? Jónsi gerir tónlist , en svo mikið meira líka .
Hann hefur gefið út bækur , málað myndir , hannað umslög , smíðað o.fl. og o.fl. Allur pakkinn , heildarhugmyndin á bak við tónlistina og allt sem fylgir , umslög , sviðsmynd og fleira virðist skipta Jónsa miklu máli .
" Já , mér finnst þetta allt saman frekar mikilvægt .
Umslögin , myndböndin , mér finnst þetta allt saman mjög skemmtilegt .
Ég fékk systur mínar , þær Lilju og Ingu , til að vinna umslagið og það var alveg frábært .
Stundum leitar maður langt yfir skammt að einhverju .
En svo gekk þetta fjölskyldusamstarf svona glimrandi vel upp .
Ég var auðvitað smeykur um að eitthvað myndi slettast upp á vinskapinn en svo varð þetta bara gaman .
" En hvað með Sigur Rós ? " Heyrðu ...
við erum bara hættir .
" Þögn .
" Nei , djók .
Við erum bara í pásu , það eru allir í þessu barnastússi .
Við erum líka að fara að stokka þetta upp býst ég við .
Erum búnir að losa okkur við Sundlaugina og erum komnir í skúrinn til Orra .
Sveitin er aftur orðin bílskúrssveit ! Við vorum að endurvinna gömul lög og þá fórum við að spila allir saman fjórir og það var alveg ofboðslega gaman .
Við fundum okkur vel í þeim gír og ég býst við að við höldum áfram á þeirri braut í ár .
" Í leit að lífi ...
JÓNSI er kunnastur fyrir að vera forsöngvari Sigur Rósar en þau eru ótal mörg verkefnin sem hann hefur sinnt utan sveitarinnar í gegnum tíðina og væntanleg sólóplata er að vissu leyti nokkurs konar framlenging á þeirri starfsemi .
Flest þeirra hafa farið tiltölulega lágt , alltjent gagnvart hinum alþjóðlega poppheimi .
Jónsi þarf alltaf að vera að sýsla eitthvað og Sigur Rós ein svalar ekki sköpunarþörfinni .
Tónlistarlega varð hans fyrst vart í gruggsveitinni Stoned , skömmu eftir 1990 .
Þar söng hann og lék á gítar og tónlistin var Smashing Pumpkins-legur grautur .
Þeim pælingum var síðan fram haldið með hljómsveitinni Bee Spiders sem gerði skurk í Músíktilraunum um miðjan tíunda áratuginn .
Áður en Sigur Rós fór á flug vann Jónsi m.a. sem upptökumaður og tók t.d. upp kassettu árið 1997 fyrir gímaldin , Gísla Magnússon ( son Megasar ) .
Sama ár tók hann upp plötu Soðinnar fiðlu , Ástæðan fundin , og söng m.a. inn á plötu dip árið 1999 , Hi-camp meets lo-fi , en um samstarfsverkefni Sigtryggs Baldurssonar og Jóhanns Jóhannssonar var að ræða .
Þar notaðist hann við listamannsnafnið Frakkur .
Sama ár lögðu hann og Sigur Rós skáldkonunni Diddu lið á plötu hennar Strokið og slegið .
Ári síðar kom tónlist Sigur Rósar og Hilmars Arnar Hilmarssonar við Engla alheimsins út á plötu og var það fyrirtæki Sigur Rósar , Krúnk , sem gaf út .
Var það fyrsta platan sem kom út á þess vegum en um hönnun umslags sáu Gustur & Frakkur , sem voru leyninöfn Jónsa og Ágústs Ævars Gunnarssonar , fyrrverandi trymbils Sigur Rósar .
Árið 2004 kom Jónsi einn fram sem Frakkur á fimm ára afmæli Tilraunaeldhússins sem var haldið í Klink og Bank .
Það gerði hann með pomp og prakt , hann leiddi þar með trommuslætti hóp barna og unglinga sem voru uppábúin í einkennisbúninga , marseraði inn í salinn af miklum glæsileik og svo út aftur .
Árið 2006 gáfu Jónsi og unnusti hans , Alex Somers , út myndabókina Riceboy Sleeps sem átti eftir að bera með sér ýmis tengd verkefni .
Opnuðu þeir sýningu í Galleríi Turpentine sama ár í tengslum við útgáfuna og sýndu myndir og myndbandsverk .
Þremur árum síðar , eða í fyrra , kom svo út platan Riceboy Sleeps , sem var tekin upp með órafmögnuðum hljóðfærum , en auk þess komu Amiina og stúlknakórinn Kópavogsdætur við sögu .
Platan kom út á heimsvísu í gegnum hið fornfræga Parlophone Records í júlí 2009 .
" Síðan ég kynntist Jónsa fyrst ( fyrir tíu árum síðan ) hefur hann alltaf verið að bauka eitthvað í eldhúsinu sínu , svefnherberginu og stofu , að búa til tónlist til viðbótar við þá sem hann gerir með Sigur Rós , " skrifar umboðsmaður hans , John Best , á vefsíðu Sigur Rósar .
" Það var raftónlistarplatan , órafmagnaða platan , poppplatan o.sfrv .
Okkur datt aldrei í hug að þetta kæmi út , þær virtust meira þjóna þeim tilgangi að seðja þá miklu listrænu orku sem Jónsi býr yfir .
" Best ræðir síðan aðeins um gerð plötunnar og endar svo á háu nótunum .
" Ég hef ekki verið jafn spenntur yfir plötu síðan ég heyrði Ágætis byrjun í fyrsta skipti , fyrir meira en tíu árum síðan .
& % $ ? ! eigi það ! Eruð þið tilbúin ! ? " 