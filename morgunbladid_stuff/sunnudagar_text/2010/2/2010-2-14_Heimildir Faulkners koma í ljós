Þeir sem lesið hafa hina kunnu skáldsögu Go Down , Moses , sem bandaríski rithöfundurinn William Faulkner skrifaði árið 1942 , minnast þess eflaust þegar ein aðalpersónan gægist í leðurbundnar og lúnar skrár afa síns og les þar um sögu fjölskyldu sinnar sem þrælahaldara .
Í grein í The New York Times er greint frá því að skjöl , sem Faulkner virðist hafa byggt á við skrifin , séu komin í leitirnar .
Þau hafi verið honum innblástur hvað varðaði nöfn , atburði og smáatriði sem hann nýtti sér í sagnabálkinum sem kenndur er við héraðið Yoknapatawpha .
Faulkner hlaut Nóbelsverðlaunin árið 1949 og hefur haft ómæld áhrif á sagnaritun síðustu áratugi .
Sumir telja hann mikilvægasta höfund Bandaríkjanna á 20. öld .
Dagbókin sem komið hefur í leitirnar er frá miðri nítjándu öld , skrifuð af Francis Terry Leak , sem var auðugur plantekrueigandi í Mississippi .
Barnabarn hans var æskuvinur Faulkners og þar kynntist hann dagbókinni .
Dagbókin er í nokkrum bindum og kunnugir segja að á fjórða áratugnum hafi rithöfundurinn verið heillaður af skrifunum og hafi margoft skráð hjá sér hitt og þetta sem stóð í þeim .
Sérfræðingum sem hafa borið dagbókina saman við skrif Faulkners þykir sem þar gefist einstætt tækifæri til að kynnast vinnulagi höfundarins .
" Ég tel að þetta sé einhver merkilegasta bókmenntalega uppgötvun síðustu áratuga , " segir John Lowe , sem er prófessor í ensku við ríkisháskólann í Lousiana , en hann er að skrifa bók um Faulkner .
Maður sem fylgdist í æsku með Faulkner rannsaka dagbækurnar segir að hann hafi reiðst við að lesa lýsingar Leaks á þrælahaldi .
" Hann bölvaði og skrifaði hjá sér , bölvaði manninum meira og skrifaði meira hjá sér .
" Nöfn þræla sem Leak átti birtast mörg í einhverri mynd í Go Down , Moses , og í síðari bókum hans .
Sally Wolf-King , sem er prófessor við Emory-háskólann , telur að Faulkner hafi " reynt að endurskapa líf þessara þræla og gefa þeim rödd .
" efi@mbl.is 