Síðastliðinn mánudag fengu tæplega 16 þúsund einstaklingar greiddar út atvinnuleysisbætur .
Þetta er mjög há tala og erfitt að skilja hversu lítið er um þetta mikla atvinnuleysi rætt .
Alveg sérstaklega á það við um forystumenn verkalýðshreyfingarinnar , sem láta lítið til sín heyra af þessu tilefni .
Á sama tíma og þessi mikli fjöldi fólks gengur um atvinnulaus notar Svandís Svavarsdóttir umhverfisráðherra hvert tækifæri sem býðst til þess að tefja fyrir og þvælast fyrir nýjum virkjunarframkvæmdum .
Það er erfitt að skilja hvað veldur .
Nú er ekki rætt um virkjanaframkvæmdir , sem stofna miklum náttúruverðmætum í hættu .
En kannski hafa Vinstri grænir fjarlægzt uppruna sinn svo mjög að atvinnulaust fólk skiptir þá engu máli .
Þótt rúmt ár sé liðið frá bankahruninu eru engin áþreifanleg merki þess að uppbygging atvinnulífsins sé að hefjast á ný .
Ríkisstjórnin situr föst í kviksyndi Icesave , sem hún hefur sjálf komið sér í , umsóknin um aðild Íslands að ESB , sem öllu átti að breyta og bjarga , er andvana fædd .
Ný sókn í uppbyggingu stórvirkjana og stóriðju er eini raunhæfi möguleikinn sem við blasir til atvinnuuppbyggingar , sem skilar skjótum árangri í aukinni atvinnu og umsvifum .
Þau erlendu fyrirtæki , sem áhuga hafa á að fjárfesta í orkufrekum iðnaði á Íslandi , eiga nú margra kosta völ .
Fjármálakreppan og samdráttarskeiðið , sem fylgt hefur í kjölfar hennar í efnahagsmálum um allan heim , þýða að þessum fyrirtækjum standa nú allar dyr opnar .
Mörg ríki eru tilbúin til að bjóða þeim gull og græna skóga .
Þess vegna er sú fyrirstaða sem þau mæta hér hættuleg .
Það er jafnvel svo illa komið , að sum þessara fyrirtækja kvarta undan því , að ráðuneyti svari ekki bréfum .
Innan stjórnarflokkanna beggja er andóf í gangi gegn stórvirkjunum og stóriðju .
Það á ekki bara við um Vinstri græna heldur líka Samfylkingu .
Hins vegar er þessi hópur minni innan Samfylkingarinnar og hefur ekki jafn mikil áhrif og skoðanabræður þeirra hjá Vinstri grænum .
Þegar þessir hópar í báðum stjórnarflokkunum taka höndum saman er engu að síður ljóst , að sameiginlega geta þeir haft mikil áhrif og þvælst fyrir eins og dæmin sanna .
Nú fara sveitarstjórnarkosningar í hönd og þar á meðal til borgarstjórnar Reykjavíkur .
Síðasta skoðanakönnun Gallup bendir til að Samfylking og Vinstri grænir gætu náð meirihluta í borgarstjórn Reykjavíkur .
Gerist það má nánast telja fullvíst , að lítið verði úr frekari virkjanaframkvæmdum á vegum Orkuveitu Reykjavíkur .
Mesti styrkur atvinnulífsins nú er í sjávarútvegi .
Möguleikarnir eru miklir í ferðaþjónustu og öðrum atvinnugreinum , sem byggjast á tekjuöflun í útlöndum .
Ekkert af þessu er þó líklegt til að draga svo um munar úr atvinnuleysi nema grundvallarákvarðanir um stórvirkjanir og stóriðju .
Verði Samfylking og Vinstri grænir ráðandi bæði í ríkisstjórn og borgarstjórn Reykjavíkur eru yfirgnæfandi líkur á því , að engin hreyfing sem máli skiptir komist á uppbyggingu atvinnulífsins vegna þess , að andófsöflin innan flokkanna beggja eru nægilega sterk til þess að koma í veg fyrir það .
Samfélagið getur ekki sætt sig við , að öfgahópar í röðum bæði Samfylkingar og Vinstri grænna komi í veg fyrir , að raunhæfar ákvarðanir verði teknar í atvinnumálum .
Ég hef ekki verið talsmaður samstarfs Sjálfstæðisflokks og Samfylkingar og tel það ekki eftirsóknarvert eins og reynslan sýnir .
Og efast ekki um , að innan Samfylkingar eru margir sömu skoðunar .
Sjálfstæðisflokkur og Vinstri grænir eiga samleið í grundvallarmálum um þessar mundir og þá ekki sízt í afstöðu til ESB .
En í stjórnmálum verður að gera fleira en gott þykir .
Við núverandi aðstæður skiptir mestu að leysa atvinnulífið úr þeim fjötrum , sem það er í og hefja nýja uppbyggingu í atvinnumálum og skapa þar með mikinn fjölda nýrra starfa .
Þetta er ekki bara spurning um efnalega afkomu fólks heldur og ekki síður um sálarheill þess .
Það er ekki hægt að una við óbreytt ástand .
Þess vegna kann vel að vera tímabært að fólk innan bæði Samfylkingar og Sjálfstæðisflokks , sem er tilbúið til þess að horfa raunsætt á aðkallandi vandamál líðandi stundar , tali saman .
Það verður að koma hreyfingu á bæði Helguvík og Bakka og virkjanir í neðri hluta Þjórsár og við Þeistareyki .
Mikill hluti hinna atvinnulausu gengur um götur Reykjavíkur .
Sjálfstæðisflokkurinn í borgarstjórn Reykjavíkur hlýtur að heyja kosningabaráttu sína í vor m.a. á þeirri forsendu að það verði að koma í veg fyrir að sama lamandi ástand í atvinnumálum ráði ríkjum í borgarstjórninni og nú blasir við í ríkisstjórninni .
Og jafnframt þarf flokkurinn að skerpa á forystu Orkuveitu Reykjavíkur .
Forseti Alþýðusambands Íslands getur ekki verið þekktur fyrir að sitja þegjandi hjá og láta flokkspólitíska hagsmuni Samfylkingarinnar ráða afstöðu sinni .
Hann og verkalýðshreyfingin í heild verða að leggjast á þá sveif að hér verði gripið til raunhæfra aðgerða í atvinnumálum .
Rödd hinna atvinnulausu verður að heyrast .
Er verkalýðshreyfingin líka búin að gleyma uppruna sínum ? Það skyldi þó ekki vera , að hún sé líka komin í hendur hinnar pólitísku yfirstéttar háskólafólksins í Samfylkingunni ? Eftirminnilegt samtal Þóru Arnórsdóttur við Jóhönnu Sigurðardóttur í Kastljósi sl. þriðjudagskvöld sýndi að í þessum efnum hefur forsætisráðherrann ekkert fram að færa .
Jóhanna veitir þjóðinni ekki pólitíska forystu .
Það er mesti veikleiki hennar .
Það er kominn tími á ný umskipti í pólitíkinni .
