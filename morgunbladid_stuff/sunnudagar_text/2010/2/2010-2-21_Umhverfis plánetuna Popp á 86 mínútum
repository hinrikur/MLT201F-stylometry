Todd Rundgren er einn kynlegasti kvistur sem dægurtónlistin hefur getið af sér .
Sérlundaður snillingur sem uppgötvaði snemma að hann hafði litla lyst á því að feta troðnar slóðir og braust þess í stað inn á nýjar og órannsakaðar popplendur .
Öll hljóðfæri leika í höndum hans og lengi vel var hann eftirsóttur upptökustjóri ( hann stýrði t.d. Bat out of Hell með Meat Loaf ) en frá mörgum verkefnum hvarf hann , sökum samstarfsörðugleika .
Þá hefur hann verið í forvígi hvað alls kyns tækninýjungar í tónlist varðar , t.a.m. í sambandi við netið , myndbandavinnslu o.sfrv .
Something / Anything ? , sem kom út á hinu mjög svo gjöfula tónlistarári 1972 , er iðulega kölluð til sem hans meistaraverk og ekki að ósekju .
Rundgren tekur hlustandann í magnaða rússíbanaferð um sögu dægurtónlistarinnar fram að þeim tíma á tvöfaldri plötu , alls tuttugu og fimm lög , og hann virðist bókstaflega hafa alla stíla á valdi sínu .
Motown-sálartónlist , þungarokk , hjartnæmar ballöður , karnivaltónlist og ég veit ekki hvað og hvað .
Húmor , rífandi rokk , viðkvæmnisleg hjartatog .
Þetta er allt þarna .
Það er sem er þó tilkomumest er að Rundgren lék á öll hljóðfærin sjálfur , stýrði upptökum og samdi lög .
Þegar um er að ræða aðra eins lagagnótt , og aðra eins fjölbreytni , er ekki nema eðlilegt að einhverjir bastarðar leynist inn á milli en þeir eru fáir hér , og í raun engir .
Platan er nefnilega hjúpuð einhverjum töfrum , á milli hljóðrása finnur hlustandinn að höfundur plötunnar er á flugi lífs síns , sköpunarlega .
Enda var hann á þeim aldri er menn gera sín meistaraverk , 24 ára .
Lögin eru misgóð , vissulega , en heildarpakkinn er bara svo magnaður að hann hrífur hlustandann með .
Rundgren átti ekki eftir að ná sömu hæðum aftur , og á næstu plötu á eftir , A Wizard , A True Star , rétti hann þeim sem voru að bíða eftir næsta skammti af Something ...
meðvitað miðfingurinn .
