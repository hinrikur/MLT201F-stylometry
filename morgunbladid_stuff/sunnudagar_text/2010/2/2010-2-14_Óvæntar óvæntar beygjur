Það var stappað á Bessastöðum á miðvikudaginn , rjóminn af íslenskri mennningarelítu mættur utan nokkrir mætir Samfylkingarmenn sem lágu heima með Iceave-pest og gáu ekki hugsað sér að mæta .
Sem þriðjungur í fyrstu dómnefnd Íslensku bókmenntaverðlaunna vissi ég að tilnefningapakkinn var góður í fagurbókmenntunum ; fjögur af fimm höfðu verið tilnefnd til íslensku bókmenntaverðlaunanna áður , Böðvar Guðmundsson , Gyrðir Elíasson , Steinunn Sigurðardóttir og Vilborg Davíðsdóttir , og þrjú þeirra þegar unnið , Böðvar , Gyrðir og Steinunn ; úrval úrvalsins hafði því verið lagt fram .
Fyrst fengum við stutta tölu , þá söng og svo aðra stutta tölu og þá kom loks að kynningu verðlaunanna .
Ólafur Ragnar fór rólega af stað , byrjaði á verðlaunum vegna fræðibóka og bóka almenns eðlis , rölti úr einu í annað og byggði upp spennu áður en hann tilkynnti að Helgi Björnsson hefði hlotið Íslensku bókmenntaverðlaunin fyrir bókina Jöklar á Íslandi .
Því var vel fagnað enda kom fátt annað til greina , nema þá kannski Árni Heimir Ingólfsson fyrir ævisögu Jóns Leifs .
Eftir að Helgi hafði tekið við blómum og styttu og skjali og klappi var komið að fagurbókmenntunum og þá var heldur meiri spenna : Yrðu það Steinunn eða Böðvar eða Gyrðir – stóru kanónurnar ? Eflaust grunaði einhverja hvað væri í vændum því ekkert þeirra þriggja var á staðnum ( " ég vissi það að Guðmundur fengi verðlaunin þegar ég sá að hann var með ömmu sína með sér , " sagði Andri Snær við mig í hanastélinu á eftir , " sá sem er með ömmu sína með sér vinnur alltaf " ) .
Forsetinn fór fínt í þetta líkt og með Helga , leiddi okkur fram og aftur með almennu spjalli og fléttaði saman við vísbendingum sem voru svo hæfilega loðnar að hefðu nánast getað átt við hvern sem er .
Það kom mönnum líka á óvart þegar hann loks sagði hver hefði fengið verðlaunin , Guðmundur Óskarsson fyrir Bankster , og það var þögn í salnum í smá tíma áður en menn fóru að klappa .
Óvænt og skemmtilegt og umdeilt , allt í senn , og ekki spillti ræða lárviðarskáldsins nýja ; í hvert sinn sem maður hélt að hann væri kominn í ógöngur – búinn að tapa þræðinum – tók hann óvænta beygju og allt gekk upp .
Átti hann skilið að fá verðlaunin ? Ójá .
