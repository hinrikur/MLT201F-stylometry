" Við verðum að kaupa okkur land annars staðar , " segir forseti Maldíveyja en þar búa tæplega 400.000 manns .
Eyjarnar eru að margra mati einskonar paradís á jörð , draumaviðkomustaður ferðalanga , en þeim er ógnað hækki yfirborð sjávar að ráði .
Meðalhæð eyjanna yfir sjávarmáli er rúmur metri .
Munu spár rætast og yfirborð sjávar rísa umtalsvert á þessari öld ? Vísindamenn á vegum Sameinuðu þjóðanna hafa haldið því fram að hækkunin verði á bilinu 18 til 59 sm fram til ársins 2100 .
Á nýafstaðinni loftslagsráðstefnu í Kaupmannahöfn var tekist á um þessar tölur , hvort hafið rísi meira eða minna , þegar jöklarnir bráðna .
Hver sem niðurstaðan verður þá er víst að ef yfirborð sjávar rís eitthvað að ráði , þá aukast vandræði þjóðar suður í Indlandshafi sem er heldur fjölmennari en Íslendingar , tæplega 400.000 manns .
Mohamed Nasheed forseti Maldíveyja er að undirbúa stofnun sjóðs sem kaupa á nýtt land fyrir Maldíveyinga .
Hann óttast að næstu kynslóðir þurfi að flýja heimkynni sín og ala aldur sinn annars staðar en á þessum paradísareyjum sem hafið ógnar .
Mun hin þéttbýla höfuðborg Malé mögulega verða ný Atlantis á hafsbotni ? Maldíveyjar , klasi ótal eyja og sandrifja vestur af Srí Lanka , er einhver eftirsóttasti viðkomustaður ferðalanga sem vilja njóta sólar , veðursældar og láta dekra við sig .
Nýgiftir Evrópubúar munu víst heldur vilja eyða hveitibrauðsdögum þar en á nokkrum öðrum viðkomustað , rétt eins og stjörnur á borð við Tom Cruise og Paul McCartney .
Ferðalangar eru sóttir á flugvöllinn og dvelja síðan í vellystingum aleinir í kofa á hvítri strönd við pálmalund , sóla sig og svamla í sjónum með litfögrum fiskum af öllum stærðum og gerðum .
Ekkert getur slegið á sæluna – nema þá helst hastarlegur sólbruni .
Leita að nýjum heimkynnum Á dögunum var sagt frá fundi forseta Íslands og Maldíveyja á Heimsþingi hreinnar orku .
Forsetarnir ræddu mögulegt samstarf eyþjóðanna en bæði lönd tengjast umræðum um loftslagsbreytingar , bráðnun jökla og hækkandi yfirborð sjávar , hvort á sinn hátt .
Síðan Nasheed , sem er fyrrum blaðamaður og baráttumaður fyrir lýðréttindum á eyjunum , tók við embætti forseta Maldíveyja fyrir rúmu ári hefur hann verið óþreytandi við að vekja athygli á málstað eyjabúa og krefjast þess að þjóðir heims taki höndum saman við að draga úr útblæstri gróðurhúsaefna .
Nasheed hefur beitt ýmsum meðulum , og mörgum frumlegum , við að upplýsa umheiminn um þær hættur sem hann telur að ógni heimkynnum sínum .
Í október síðastliðnum héldu Nasheed og 13 ráðherrar hans til að mynda ríkisstjórnarfund í kafarabúningum á fimm metra dýpi og " ræddu " þeir þar um hlýnun jarðar .
" Þetta er mikil áskorun , " sagði forsetinn við ferðamenn þar sem hann tróð marvaðann í lóninu þar sem fundurinn var haldinn .
" Við viljum sjá aðra leiðtoga einbeita sér að þessu málefni af sömu kröftum og við , og að sjá fólk fara að gera eitthvað í málunum .
" Maldíveyingar hafa hærri þjóðartekjur á mann en nágrannar þeirra í Suður-Asíu , nær 5.000 dali á ári .
Nasheed hefur lagt til að hluti tekna þjóðarinnar renni í sjóð sem ætlaður er til kaupa á nýju landi fyrir þjóðina .
Hann segir að ef fram heldur sem horfir , neyðist Maldíveyingar til að kaupa sér nýtt heimaland og yfirgefa paradísina í Indlandshafi .
" Við getum ekkert gert sjálf til að stöðva hlýnunina þannig að við verðum að kaupa okkur land annarsstaðar , " sagði Nasheed við blaðamann The New York Times .
Horfir hann einkum til Srí Lanka , næsta nágranna , þar sem landrými sé allnokkurt , menning og matur af svipuðum toga .
Hann hefur einnig sagst hafa velt fyrir sér landakaupum í Ástralíu en þangað væri lengra að fara og menningin ólíkari .
Óvíst er hvernig þær þjóðir sem fyrir eru tækju því að heil þjóð flytti inn á gafl , svo að segja .
Sérfræðingar Bandaríkjastjórnar sem sátu umhverfisþingið í Kaupmannahöfn tóku þó undir að þessi staða kynni að koma upp , að flytja þyrfti heilu eyþjóðirnar á hærra land , og þar yrðu Maldíveyingar eflaust fremstir í flokki .
Joe Romm , sem heldur úti vefnum Climate Progress , sagði blaðamanni The New York Times að það væri rétt hjá Maldíveyingum að byrja að leita sér að nýju landi til að byggja .
" Ekkert getur bjargað þeim , " segir hann .
Sumir landar Nasheed hrífast af málflutningi hans og hugmyndum en margir fulltrúar ferðaþjónustunnar á Maldíveyjum og pólitískir andstæðingar hans eru ósáttir við áhersluna á neikvæðar fréttir af Maldíveyjum .
" Þegar Nasheed segir að við séum að sökkva og flytja , byrja fulltrúar ferðaskrifstofanna að hringja og spyrja spurninga .
Þá er erfitt að segja við ferðaþjónustuna og lánardrottna okkar að hér sé allt í himnalagi .
Þessi maður , forsetinn , er svo upptekinn af því að fanga athygli fjölmiðla að hann gleymir til hvers hann er ráðinn ; hann á að stjórna landinu , " segir einn þeirra .
Ógn steðjar að paradís Þegar siglt er milli allra þessara hvítu pálmakrýndu sandeyja sem mynda Maldíveyjar , finnst ferðamanninum að allt sé í himnalagi .
Að þetta sé sannkölluð paradís á jörð .
Nánast hvar sem er má skjótast á land á óbyggðri eyju – reyndar má víðast hvar sjá ummerki um menninguna í formi plastbrúsa og annars plastúrgangs sem sjórinn hefur skolað á land .
En þar fyrir utan virðist allt vera í himnalagi .
Nóg er af ljúffengum fiski að veiða og borða , höfrungar kljúfa hafflötinn , og veðurblíðan ríkir allan ársins hring .
Maldíveyjar eru það nærri miðbaug að fellibyljir banka ekki uppá , það er vissulega heitt og rakt , en notalegur andvari af þessu fagra hafi .
Á mörgum eyjanna eru lítil þorp með einföldum , bjartmáluðum húsum , og í þeim stærri er lítil moska .
Karlarnir róa til fiskjar en konur annast heimilin að fornum sið .
Malé er eina borgin , gríðarlega þéttbýl .
Þar búa um 70.000 manns á 1,6 ferkílómetrum .
Sífellt er verið að stækka eyjuna með landfyllingum en fleiri og fleiri íbúar flytjast til hverfa á nágrannaeyjum .
Félagsleg vandamál eru sífellt að aukast í Malé , en atvinnuleysið er um 20% og heróínfíkn og glæpir sem henni fylgja færast í aukana .
" Við erum að verða örvæntingarfull , " segir forsetinn við blaðamann The Guardian .
Íbúarnir í paradís óttast um framtíðina .
Íbúarnir eru um 400.000 og lifa á ferðamönnum og fiskveiðum > Maldíveyjar samstanda af 15 megin-eyjaklösum með um 1200 eyjum og 2000 rifjum að auki .
Hæsti punktur eyjanna er einungis um 2,3 metrar en meðalhæðin er rúmlega metri yfir sjávarmáli .
Maldíveyjar er það ríki jarðar sem er hvað mest ógnað ef yfirborð sjávar hækkar verulega .
Íbúar Maldíveyja eru tæplega 400.000 talsins og er talið að eyjarnar hafi verið byggðar í um 3.000 ár .
Um 70.000 búa í höfuðborginni , Malé .
Borgin fyllir eyju sem hefur verið stækkuð talsvert með landfyllingum en er einungis 1,6 ferkílómetrar .
Malé er þéttbýlasta borg jarðar .
Á eynni næst Malé er flugvöllurinn , ein braut þar sem báðir endar enda í hafinu .
Ferðast er milli eyjanna á bátum eða sjófluvélum .
Búið er á um 250 eyjum af þessum 1200 en á flestum eru engin mannvirki .
Helstu atvinnuvegir Maldíveyja eru fiskveiðar , sem eru stundaðar á litlum bátum , og ferðamennska .
Ferðamenn flykkjast í stríðum straumi til eyjanna , sem hafa verið kynntar sem sannkölluð paradís á jörðu .
Á síðasta ári komu rúmlega 700.000 ferðamenn til Maldíveyja , að njóta sólar og sjóbaða , friðsældar og láta dekra við sig á eyjum sem minna marga á ævintýrið um Róbinson Krúsó .
Um 60% tekna Maldíveyinga koma frá ferðaþjónustu .
Íbúar Maldíveyja eru súnní-múslímar .
Þar leiðir nú ríkisstjórn fyrsti lýðræðislega kjörni forsetinn , Mohamed Nasheed , en áður ríkti þar Maumoon Abdul Gayoom í 30 ár , með harðri hendi .
