Það er bæði sorglegt og sláandi að 500 einstaklingar komi á bráðadeild Landspítalans á hverju ári eftir tilraun til sjálfsvígs eða sjálfsskaða .
Fimmtíu eru lagðir inn á gjörgæsludeildir og 35 falla að meðaltali fyrir eigin hendi ár hvert .
En fátt er um úrræði fyrir aðstandendur þeirra sem sendir eru heim aftur af spítalanum , eins og kemur fram í fréttaskýringu Önnu Sigríðar Einarsdóttur í Sunnudagsmogganum í dag .
" Hann mátti varla andvarpa , við vorum alltaf hrædd og þorðum varla að sofna , " segir Ingibjörg Baldursdóttir , en Lárus sonur hennar var sendur heim eftir sjálfsvígstilraun og tveimur mánuðum síðar tók hann líf sitt .
" Stærstur hópur aðstandenda er með þessa einstaklinga í gjörgæslu heima hjá sér dögum , vikum og jafnvel mánuðum saman , því annað stendur ekki til boða .
" Tölfræðin sýnir að um 10% þeirra sem lagðir eru inn á gjörgæslu eftir sjálfsvígstilraun eru látin innan tíu ára .
Á bak við tölfræðina eru mannslíf , nokkuð sem stundum vill gleymast .
Móðir drengs sem framdi sjálfsvíg vorið 2007 , níu árum eftir að hafa hætt við slíka tilraun , segir að áhyggjurnar sem hvíldu á fjölskyldunni hafi verið miklar eftir fyrri sjálfsvígstilraunina .
" Þetta er ekkert sem maður gleymir , " segir hún .
" Þetta hékk yfir okkur allan tímann eins og sverð í tvinnaspotta .
" Hún vill kynna sér frekar þá leið sem Svíar hafa farið og Sigurbjörn Kárason , læknir á gjörgæsludeild , hefur lýst , en þar virðast læknar grípa inn í sé þess þörf .
Og auðvitað þarf heilbrigðiskerfið að hafa einhver úrræði í boði fyrir þennan stóra hóp , sem leitar í örvæntingu eftir stuðningi í svartnættinu .
Guðrún Eggertsdóttir , sjúkrahúsprestur á Fjórðungssjúkrahúsinu á Akureyri , leggur áherslu á forvarnir : " Við þurfum að kenna ungu fólki að það er eðlilegt að stundum líður manni illa , að það sé hægt að vinna úr þessum tilfinningum og fá stuðning í slíkum aðstæðum .
Fólk lokast nefnilega oft inni í vanlíðan sinni og hugsuninni um að losna við sársaukann .
Ungt fólk þyrfti að vita af tengiliðum sem það getur leitað til , því það tel ég mun gagnlegra en að grípa í taumana eftir að sjálfsvígstilraun hefur verið gerð .
" Það er lofsvert framtak hjá Ingibjörgu Baldursdóttur að rita sögur aðstandenda nokkurra einstaklinga sem fallið hafa fyrir eigin hendi , en bókin ber heitið Eins er ástin sem ég til þín ber óendanleg og verður vonandi mörgum til fróðleiks , hvatningar og hughreystingar .
" Hún er hugsuð í minningu þessara einstaklinga , sem og til að upplýsa og fræða fólk um hvað maður gengur í gegnum , þær erfiðu tilfinningar sem takast þarf á við og hvað við getum gert til að reyna að styrkja okkur á þessum hrikalegu tímum , " segir hún .
" Því enginn sem ekki hefur upplifað þennan missi getur ímyndað sér hvað hann er sár .
" 