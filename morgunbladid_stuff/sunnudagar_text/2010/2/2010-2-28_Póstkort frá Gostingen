Ég bý í Gostingen , litlu sveitaþorpi í Lúxemborg spölkorn frá Móseldalnum sem er í austurhluta Lúxemborgar og sker sig nokkuð úr öðrum hlutum landsins .
Áin Mósel , sem á upptök sín í Frakklandi og rennur gegnum Frakkland , Lúxemborg og Þýskaland , markar landamæri landsins við Þýskaland , fyrst við bæinn Schengen – sem Schengen-sáttmálinn er kenndur við – þar sem mætast Lúxemborg , Þýskaland og Frakkland .
Eins og á við um margar miðevrópskar ár þá býr Móseldalurinn yfir mikilli náttúrufegurð og kynngi .
Dalurinn er vinsæll ferðamannastaður á sumrin en meðfram ánni má sjá kastala rísa upp með jöfnu millibili sem bera vott um mikilvægi árinnar í gegnum árhundruðin og Trier – elsta borg Þýskalands reist rétt fyrir Krists burð – trónir síðan með sínum rómversku virkisveggjum sem voldugur minnisvarði um blómleg viðskipti og mikilvægi árinnar síðustu tvö árþúsundin .
Með vorinu færist óneitanlega líf í Móseldalinn – er fer að líða á sumarið fyllast flestir bæir og þorp við Mósel af ferðamönnum og áin og bæirnir iða af lífi .
Fjölmörg veitingahús og vínsmökkunarstaðir bjóða upp á vel úti látnar kræsingar í þýsku magni og frönskum sjarma og torgin eru undirlögð af skransölu og útimörkuðum .
Fyrir þá sem vilja kynna sér hvítvín og freyðivín innfæddra ætti það að vera hægðarleikur einn því vínhátíðir eru haldnar í einhverjum bæ við ána flestar helgar frá maí til september .
Handbragð hins iðna vínbónda má sjá hvarvetna í bröttum hlíðum dalsins og ekki er laust við að maður fyllist lotningu við að verða vitni að þeirri vinnu sem lögð er í ræktun þessarar gjöfulu jurtar .
Seint mun verða beitt stórvirkum vinnuvélum við uppskeruna því sérhver vínberjaklasi er klipptur í höndunum og tíndur á tveimur jafnfljótum .
Bændurnir keppast allt árið um kring við að nostra við vínviðinn til að tryggja að sem best uppskera fáist , þar sem meginhluti starfsins er unninn í höndunum .
Kalkríkur jarðvegurinn í Móseldalnum og héraðinu upp af honum hentar vel til vínberjaræktunar fyrir vínframleiðslu .
Þó er hitastigið þannig að það hentar illa fyrir ræktun dökkra þrúgna og eru Móselvínin því aðallega hvítvín og freyðivín .
Freyðivínin eru það sem innfæddir eru stoltastir af en þau eru lítið þekkt utan Lúxemborgar enda næstum öll framleiðslan seld á innanlandsmarkað .
Frá sjónarhóli Lúxara hafa viðskiptin í dag færst að mestu frá bökkum Mósel og Trier til höfuðborgarinnar , Lúxemborgar .
Borgin Lúxemborg er í dag einn af suðupunktum alþjóðaviðskipta með tilheyrandi hamagangi og hverfulleika en megintekjur landsins eru af fjármálaumsýslu .
Öfugt við okkur Íslendinga virðast Lúxarar vera nokkuð flinkir að sýsla með peninga fyrir alþjóðasamfélagið .
Ef til vill má skýringanna leita í því að græðgi og krafa um stjarnfræðilegan hagnað af innihaldslitlum pappírseignum er ekki beint mottó innfæddra heldur frekar traust og öryggi og " eðlileg " ávöxtun á raunverulegum eignum .
Þessi eiginleiki þeirra í peningaumsýslunni hefur breytt frekar snauðu bændasamfélagi í eitt ríkasta land heims á fáeinum áratugum .
Í landinu sjálfu býr um hálf milljón manna en áætlað er að á degi hverjum komi um 200 þúsund manns frá nærliggjandi löndum til starfa í landinu .
Við í Móseldalnum erum hins vegar að mestu laus við skarkalann og verðum einungis vör við hann snemma morguns og seint á daginn þegar þýskir bílar bruna eftir þröngum sveitavegunum og hellulögðum bæjargötum til og frá vinnu .
Sjálfsagt með freyðivín í farteskinu til að halda upp á viðskipti dagsins .
Torfi Rafn Halldórsson 