Síðustu vikur hefur Þórdís Elva Þorvaldsdóttir , höfundur bókarinnar Ofbeldi á Íslandi : Á mannamáli , staðið í ritdeilu við Jón Steinar Gunnlaugsson hæstaréttardómara í Morgunblaðinu og Brynjar Nielsson hrl. á Pressunni en fleiri hafa einnig blandað sér í umræðuna .
Þórdís Elva kallaði í greinum sínum " eftir viðbrögðum við því að Jón Steinar skyldi hafa gefið út þá yfirlýsingu að honum þætti ekki mark takandi á greinargerðum sálfræðinga í kynferðisbrotamálum " , eins og hún orðar það á vef Pressunnar 23. janúar sl. en í grein sinni í Morgunblaðinu 13. janúar sl. bendir hún á að áfallastreituröskun sé " ein alvarlegasta andlega afleiðing áfalls [ ...
] sem Jón Steinar gefi lítið fyrir .
" Í svargrein sinni í Morgunblaðinu 15. janúar lagði Jón Steinar áherslu á að hann hefði " ekki gert lítið úr sérfræðiþekkingu sálfræðinga eða gagnsemi í þeirri hjálp sem þeir geta veitt þolendum áfalla , þó að [ hann ] hafi talið að athugun þeirra á hugarástandi þeirra sem kæra afbrot hafi ekki mikið sönnunargildi um atvik máls .
" Í framhaldinu ítrekar Þórdís Elva í Morgunblaðsgrein 19. janúar að hún kalli " eftir því að skýr stefna sé mörkuð í æðsta dómstóli landsins hvað varðar mat sálfræðinga á andlegu ástandi brotaþola í sakamálum .
Það [ hljóti ] að teljast undarlegt að sumir dómarar taki mark á slíku á meðan aðrir [ skrifi ] opinberlega um andstöðu sína gegn því .
" Fyrst greind fyrir þrjátíu árum Í framhaldi af greinarskrifunum er eðlilegt að velta fyrir sér hvað áfallastreituröskun sé .
Hverjir þjást af henni ? Hverjir eru líklegastir til þess að þróa með sér áfallastreituröskun ? Hver eru einkenni hennar ? Er hún læknanleg ? Og er hægt að gera sér hana upp ? Áföll hafa verið til frá örófi alda og áfallastreituröskun sömuleiðis og er því ekkert nútímafyrirbæri þó að röskunin hafi ekki verið formlega skilgreind fyrr en fyrir tæpum þrjátíu árum .
Sé t.d. litið á texta Hómers , Shakespeares eða Dickens má sjá lýsingar á fólki sem lent hefur í alvarlegum áföllum og varð fyrir vikið aldrei samt eftir .
Árið 1980 var áfallastreituröskun viðurkennd sem sjúkdómur og skilgreind í greiningarkerfi Ameríska geðlæknafélagsins ( American Psychiatric Associaion ) sem nefnist DSM ( Diagnostic Manual of Mental Disorders ) .
Síðan þá hefur Alþjóðaheilbrigðisstofnunin ( WHO ) sett áfallastreituröskun inn í ICD-10 greiningarkerfið sitt .
Að sögn sérfræðinga eru greiningarviðmið kerfanna tveggja nokkuð áþekk , en hins vegar er DSM-IV-kerfið nokkuð nákvæmara og með strangari viðmið .
En þó að greiningarkerfin séu aðeins tvö eru til mörg greiningartæki , s.s. spurningalistar eða sjálfsmatskvarðar á borð við PDS-skalinn ( Post Traumatic Diagnostic Scale ) , IES-skalinn ( Impact of Event Scale ) og Mississippi-skalinn .
Eins er notast við stöðluð eða hálfstöðluð greiningarviðtöl á borð við Clinician-Administered PTSD Scale við greiningu .
Rannsóknir hafa sýnt að hægt er að gera sér upp einkenni áfallastreituröskunar á sjálfsmatsprófi á borð við fyrrnefndan Mississippi-skala , sérstaklega ef þátttakendur hafa fengið kynningu á helstu einkennum röskunarinnar fyrirfram .
Fræðimennirnir Iverson og Lange gera þetta að umtalsefni í grein sinni í bókinni Psychological Injuries .
Þar benda þeir á að ekki sé hægt að draga ályktun um ýkjur eða uppgerð skjólstæðings út frá aðeins einu sjálfsmatsprófi .
Benda þeir á að fólk geti bæði ýkt einkenni og dregið úr þeim af ýmsum ástæðum og því verði meðferðaraðili að útiloka alla aðra möguleika m.a. með aðstoð persónuleikaprófa og viðtala áður en hann getur slegið því föstu að skjólstæðingur sé að gera sér upp einkenni .
Samkvæmt DSM-IV greiningarkerfinu er áfallastreituröskun kvíðaröskun sem hlotist getur af alvarlegu áfalli sem fólk verður fyrir þar sem lífi eða velferð þess er ógnað eða það verður vitni að slíkum atburði í gegnum annan einstakling .
Meðal áfalla sem leitt geta til áfallastreituröskunar eru líkamsárás , nauðgun , bílslys , flugslys eða sjóslys , náttúruhamfarir á borð við eldgos eða jarðskjálfta , það að vera ógnað af ræningja , lenda í slagsmálum , verða vitni að hjartaáfalli eða slysi vinar eða ættingja eða frétta af láti náins vinar eða ættingja .
Á meðan á áfallinu stendur upplifir fólk mikinn ótta , hjálparleysi eða hrylling .
Munur á kynjunum Í kjölfarið verða einhverjar af eftirfarandi breytingum á atferli og tilfinningalífi fólks .
Það endurupplifir atburðinn með einum eða öðrum hætti , fær ágengar endurminningar um atburðinn , martraðir og / eða fyrirvaralaus endurlit , en því líður þá eins og atburðurinn sé að endurtaka sig .
Oft fær fólk lífeðlisleg viðbrögð á borð við svita , skjálfta eða vöðvaspennu , þegar eitthvað minnir á áfallið .
Fólk leitast við að forðast það sem minnir á áfallið s.s. hugsanir , fólk , tiltekna staði eða aðstæður og dregur oft úr félagslegri virkni .
Samtímis getur fólk orðið ófært um að muna mikilvægan þátt áfallsins .
Fólk verður daufara og áhugalausara en það á að sér að vera og á almennt erfitt með að finna fyrir jákvæðum tilfinningum .
Það upplifir sig einangrað frá öðrum og á erfitt með að sjá framtíð sína fyrir sér .
Oft finnur fólk fyrir ofurárvekni á borð við svefntruflanir , pirring , reiðiköst , einbeitingarerfiðleika , öryggisleysi eða það er eilíflega á varðbergi og því bregður auðveldlega .
Til þess að um áfallastreituröskun sé að ræða þurfa ofangreind einkenni að valda verulegu uppnámi og / eða truflun í félagslegum samskiptum , atvinnulífi eða á öðrum mikilvægum sviðum í a.m.k mánuð .
Þegar talað er um áfallastreituröskun er mikilvægt að hafa í huga að þó að manneskja lendi í áfalli er ekki þar með sagt að hún þrói með sér áfallastreituröskun .
Yfirgripsmikil faraldsfræðileg rannsókn Ronalds C. Kesslers frá árinu 1995 gerð með slembiúrtaki sýndi að rétt tæplega 61% bandarískra karlmanna hafði lent í áföllum einhvern tímann á lífsleiðinni , en rúm 51% bandarískra kvenna .
Vert er að hafa í huga að rannsóknin leiddi líka í ljós að algengara er en ekki að einstaklingar upplifi fleiri en eitt áfall á lífsleiðinni .
Í hópi þeirra sem lent höfðu í áföllum höfðu að meðaltali 8% karlmanna þróað með sér áfallastreituröskun en 20% kvenna .
Að sögn sérfræðinga er ekki hægt að skýra þennan kynjamun með einföldum hætti , heldur er um marga samverkandi þætti að ræða s.s. bjargráð og lífsviðhorf kynjanna .
Hér ber einnig að hafa í huga að konur eru í meiri hættu á að lenda í áfalli sem tengist kynferðislegu ofbeldi , s.s. nauðgun eða sifjaspellum , á meðan karlmenn lenda frekar í hamförum , slysum , eldsvoðum og líkamlegu ofbeldi .
Batahorfur góðar Samkvæmt rannsókn Kesslers er talsverður munur á því hve líklegt sé að áfall leiði til áfallastreituröskunar .
Eins og sjá má í meðfylgjandi grafi er áhættan mest þegar áfallið felst í nauðgun , en þá eru 56% líkur á því að brotaþoli , hvort sem hann er kona eða karlmaður , þurfi í framhaldinu að glíma við áfallastreituröskun .
Ef áfallið tengist stríði eru 40% líkur á því að fólk fái áfallastreituröskun , 6% ef um slys er að ræða og 3,5% ef um náttúruhamfarir er að ræða .
Í meðfylgjandi viðtölum við dr. Berglindi Guðmundsdóttur , sálfræðing á Áfallamiðstöð Landspítalans , og Þórunni Finnsdóttur áfallasálfræðing má finna ítarlega lýsingu á því hvernig þær greina sjúklinga sem til þeirra leita með áfallastreituröskun og í hverju meðferðin er fólgin .
Reynslan hefur sýnt að hugræn atferlismeðferð er ein árangursríkasta meðferðin við áfallastreituröskun en hún er jafnframt það meðferðarform sem mest hefur verið rannsakað .
Talið er að það sem m.a. viðhaldi vandanum sé tvenns konar atferli einstaklingsins .
Annars vegar tilhneiging fólks til að forðast minningar , hugsanir og tilfinningar tengdar áfallinu og hins vegar viðleitni þess til að flýja úr eða forðast aðstæður , fólk eða staði sem minnir það á áfallið .
Þessi viðbrögð geta til skamms tíma dregið úr vanlíðan , en koma til lengri tíma litið í veg fyrir að fólk nái bata .
Meðferð við áfallastreituröskun hefst að lokinni greiningu og felst í viðtölum en stundum einnig lyfjagjöf .
Í viðtalsmeðferðinni er fólk aðstoðað við að takast á við minningar , hugsanir og tilfinningar sem tengjast áfallinu .
Það er m.a. gert með því að fá einstaklinginn til að ræða ítarlega um áfallið og afleiðingar þess .
Eins og þær Berglind og Þórunn lýsa þá getur þessi meðferð tekið mjög á sjúklinginn .
Nokkuð misjafnt er hversu vandasamt getur reynst að vinna úr áfallastreituröskun .
Það fer alltaf eftir því hvers eðlis áfallið var , hversu langt er um liðið , hversu flókin fyrri áfallasaga sjúklingsins er og eins hvort sjúklingurinn sinni meðferðinni og geri heimavinnuna sem hún krefst .
Taka þær fram að batahorfur séu engu að síður góðar .
Gera á kröfu um fagleg vinnubrögð Í umræðunni um dómsmál er alltof oft gert ráð fyrir því að ég hafi einhvern hag af því sem sálfræðingur að skjólstæðingurinn sé með áfallastreituröskun eða annan alvarlegan geðvanda .
Það er svo fjarri lagi .
Ef skjólstæðingur er ekki með áfallastreituröskun þá fagna ég því .
Það er ekki þar með sagt að áfallið sem einstaklingurinn varð fyrir , hvort sem það var nauðgun eða eitthvað annað , hafi ekki verið hræðilegt .
Sumir búa einfaldlega yfir bjargráðum sem gera þeim kleift að vinna sjálfir úr áfallinu , " segir dr. Berglind Guðmundsdóttir , sálfræðingur á áfallamiðstöð Landspítalans .
Berglind hefur tíu ára víðtæka reynslu og þekkingu af því að vinna með þolendum áfalla og hefur á starfsferli sínum greint eða meðhöndlað hundruð sjúklinga með áfallastreituröskun .
Hún fluttist til Bandaríkjanna árið 1999 þar sem hún lagði stund á doktorsnám í klínískri sálfræði .
Þar sérhæfði hún sig m.a. í greiningu á og meðferð við áfallastreituröskun og öðrum afleiðingum áfalla .
Berglind lauk doktorsprófi frá Ríkisháskólanum í Buffalo í New York-ríki 2006 .
Samhliða námi vann hún m.a. við greiningu , meðferð og rannsóknir , s.s. á áföllum eftir alvarleg bílslys hjá Center for Anxiety Research og hjá National Crime Victims Center í Suður-Karólínu undir handleiðslu færustu rannsakenda á sviði áfallastreituröskunar .
Bandaríkjamenn horfa til gæða greiningar Spurð hvort hægt sé að gera sér upp áfallastreituröskun segir Berglind vissulega hægt að ljúga til um hana eins og flest annað .
" Sökum þessa þurfa sérfræðingar ávallt að vanda vinnubrögð sín og notast við vel rannsökuð og viðurkennd greiningartæki .
Rannsóknir sýna að þeir sem þekkja til áfallastreituröskunar geta skorað hátt á sjálfsmatsprófi .
Hins vegar er mun erfiðara að gera sér upp röskunina í greiningarviðtali .
Hluti af greiningu sálfræðingsins felst í því að meta áreiðanleika og réttmæti svaranna , skoða hvort í þeim séu mótsagnir , hvort skjólstæðingurinn sé ótrúverðugur á einhvern hátt og hvort lýsingar af tilfinningaviðbrögðum séu í samræmi við sýnileg tilfinningaleg og líkamleg viðbrögð , " segir Berglind .
Hún tekur fram að í framhaldi af greiningarviðtali taki oft við meðferðarvinna þar sem sálfræðingurinn vinni úr áfalli með skjólstæðingnum .
Sú vinna felst m.a. í því að skjólstæðingurinn þarf að ræða um áfallið í smáatriðum og vinna þannig úr minningum , hugsunum og tilfinningum sem tengjast áfallinu .
" Í meðferðarvinnu fæ ég gjarnan mun ítarlegri lýsingar en lögreglan eða lögfræðingurinn munu nokkurn tímann fá , enda er tilgangurinn úrvinnsla áfallsins .
Markmiðið er að vinna með afleiðingar áfallsins og felst hluti þeirrar vinnu í því að þolandinn ræði allan sársaukann , skömmina og hryllinginn .
Þetta er erfið vinna fyrir skjólstæðinginn , " segir Berglind og tekur fram að þrátt fyrir erfiða úrvinnslu sé til mikils að vinna með því að ná bata þar sem áfallastreituröskun geti haft verulega hamlandi áhrif á lífsgæði .
Að sögn Berglindar eru Bandaríkjamenn og Bretar komnir hvað lengst í rannsóknum og greiningu á áfallastreituröskun .
" Það þýðir m.a. að fram hefur farið mikil umræða um hvernig nýta eigi greiningu sálfræðinga á áfallastreituröskun fyrir dómi .
Í Bandaríkjunum er ekki sett spurningamerki við röskunina sem slíka heldur er miklu fremur horft til gæða greiningarinnar og þess hvort sérfræðivitnið er trúverðugt , " segir Berglind sem sjálf fékk góða þjálfun í þessu þegar hún bjó og starfaði í Bandaríkjunum .
" Hérlendis finnst mér sálfræðingum mikið vera hent út í djúpu laugina , ekki að eigin vali heldur af því að það er ekkert annað í boði .
Þannig reynir fólk að gera sitt besta við oft ósanngjarnar kröfur , " segir Berglind sem telur að e.t.v. væri gagnlegt að sálfræðingar settu fram viðmið um hvernig standa skal að mati og skýrslum sem sérfræðivitni leggja fyrir dóm hérlendis .
Slíkt væri líklega mikill stuðningur fyrir þá sem þurfa að sinna þessu hlutverki .
Fleiri grunnrannsóknir hérlendis af hinu góða Spurð hvort hún telji að nýta ætti það í auknum mæli að kveða sérfræðinga til sem sérfræðivitni sem annist aðeins greiningu en hafi skjólstæðinginn ekki til meðferðar segir Berglind það vel geta komið til greina .
Þó megi ekki gleyma því að sálfræðingur sem hefur sjúkling í meðferð fái gjarnan ítarlegri upplýsingar en sálfræðingur sem aðeins framkvæmir greiningu .
Spurð um þá gagnrýni að mat sálfræðings sé ónákvæm vísindi sem ekki sé hægt að leggja að jöfnu við mat læknis á beinbroti segir Berglind að augljóslega væri stundum betra að hafa áþreifanlegri sönnunargögn .
" En til að geta borið þetta saman þá verður að skoða hvað læknirinn metur tengt beinbrotinu .
Ef mat hans felst í að skoða eðli þess , álykta hvernig brotið átti sér stað og hverjar afleiðingar þess gætu orðið þá er þetta e.t.v. ekki svo ólíkt .
Það er ávallt mikilvægt að skoða öll möguleg sönnunargögn hverju sinni og í því samhengi væru mistök að dæma greiningarmat sálfræðings sem óáreiðanlegt eða ómarktækt án vandlegrar íhugunar hverju sinni .
Mikilvægt er að gera kröfur um fagleg vinnubrögð og vel rökstutt mat sálfræðinga , " segir Berglind .
Tekur hún fram að með auknum rannsóknum hérlendis , og stöðlun á viðurkenndum erlendum spurningalistum sem meti áfallastreituröskun , megi auka áreiðanleika .
Einnig væri æskilegt að hennar mati að gera faraldsfræðilega rannsókn á áfallastreituröskun hérlendis , en slíkt myndi kosta á bilinu 5-20 milljónir , allt eftir eðli rannsóknarinnar .
" Við sem vinnum í þessum geira vinnum að slíkum rannsóknum sem munu vonandi auka gæðin í greiningar- og meðferðarstarfinu enn frekar .
Slíkt ætti síðan að skila sér inn í þau mál sem fara fyrir dóm .
" Gagnrýni byggð á vanþekkingu Svo virðist því miður að þeir lögfræðingar sem eru að gagnrýni þetta hafi litla sem enga þekkingu á áfallastreituröskun , greiningu á henni , meðferðarferlinu eða almennt hvað felist í úrvinnslu á áfalli .
Ef menn ætla hins vegar að afskrifa þessi fræði þá er lágmark að þeir viti um hvað þeir eru að tala , " segir Þórunn Finnsdóttir , áfallasálfræðingur .
Vísar hún þar m.a. til skrifa Brynjars Nielssonar hrl. á Pressunni 22. janúar sl. þar sem hann skrifar m.a. " með hliðsjón af framkvæmd sálfræðimata í [ kynferðisbrotamálum ] er mjög hæpið að tala um hlutlaus möt sérfræðinga á grundvelli vandaðra rannsókna .
Kærandinn er jafnan skjólstæðingur sálfræðingsins sem er með hann í meðferð .
Oftar en ekki er sérfræðingurinn starfsmaður eða tengdur einhverjum þessara samtaka sem berjast fyrir fleiri sakfellingum í þessum brotaflokki .
Þá eru möt sérfræðinga á áfalli kæranda oft byggð á mjög huglægu mati eftir fáa viðtalstíma og ekki sérstaklega kannað hvort áfallastreitan kunni að tengjast einhverju öðru í lífi einstaklingsins .
" Röskunin á upptök sín í ósjálfráða taugakerfinu Þórunn lauk kandidatsprófi í sálfræði frá Háskólanum í Árósum 1997 með áfallasálfræði sem sérsvið .
Í tíu ár starfaði hún á Landspítalanum , bæði á endurhæfingarsviði og á Neyðarmóttökunni , en hefur sl. þrjú ár starfað sjálfstætt .
Um árabil var hún meðlimur í alþjóðateymi innan Rauða krossins , þar sem fólk sérhæft í að vinna úr áföllum sá um að miðla af reynslu sinni innan Rauða krossins vítt og breitt um heiminn .
Þórunn vísar ofangreindri gagnrýni Brynjars alfarið á bug .
" Það fer enginn sálfræðingur létt með greiningu á áfallastreituröskun , því þetta er mjög alvarleg röskun , " segir Þórunn .
Bendir hún á að við greiningu fari sálfræðingur bæði í gegnum sjálfsmatsspurningalista og klínísk viðtöl þar sem hlustað sé eftir svörum og fylgst með líkamlegum og tilfinningalegum viðbrögðum .
Sálfræðingurinn geti þannig metið samræmi í svörum og viðbrögðum , þ.e. trúverðugleika sjúklingsins .
" Sú fullyrðing lögfræðinga og dómara að við sálfræðingar séum einfaldlega að fara inn í hugann á fólki byggist á mjög mikilli vanþekkingu á áfallastreituröskun , því þessi röskun er í senn líkamleg og tilfinningaleg .
Þannig getur hún verið mjög sýnileg , " segir Þórunn og bendir á að í eðli sínu eigi röskunin upptök sín í ósjálfráða taugakerfinu sem þýði jafnframt að í úrvinnslunni verði viðbrögðin þaðan oft mjög sterk , þ.e. hin ósjálfráðu óttaviðbrögð og líkamlegu streituviðbrögð .
" Reyndur sálfræðingur á sviði áfallasálfræði fær þannig mjög mikið af upplýsingum beint frá líkama sjúklingsins , jafnvel meiri upplýsingar um það sem gerðist í áfallinu en sjúklingurinn er fær um að tjá munnlega .
" Spurð hvort unnt sé að greina hvaða áfall valdi áfallastreituröskun hjá sjúklingi sem lent hafi í fleiri en einu áfalli á lífsleiðinni svarar Þórunn því játandi .
Bendir hún á að sálfræðingar skoði alltaf mjög vel fyrri áfallasögu sjúklingsins og andlega líðan áður en hann lenti í áfalli .
" Ein greiningarforsenda þess að vera með áfallastreituröskun er að vera með síendurteknar minningar í einhverju formi .
Það þýðir að sjúklingurinn getur í mörgum tilvikum lýst því hvaða minning það er sem sækir á hann .
Ef sjúklingur er þannig að fá stöðugar martraðir eða endurlit frá nýlegri nauðgun , en glímdi ekki við slík vandamál fyrir nauðgunina þá tengist röskunin varla fyrri áföllum , " segir Þórunn og tekur fram að fyrra áfall geti hins vegar verið áhrifavaldur á þróun og úrvinnslu áfallsins sem valdi áfallastreituröskuninni .
Aðspurð hvort hægt sé að gera sér upp áfallastreituröskun segir Þórunn það ekki útilokað bæði á sjálfsmatsspurningalista og í greiningarviðtali .
" Maður myndi hins vegar aldrei greina áfallasteituröskun einvörðungu út frá niðurstöðum kvarða .
Ef einhver ætlaði að gera sér upp áfallastreituröskun í lengri tíma þyrfti viðkomandi að vera mjög góður leikari til þess að geta t.d. gert sér upp líkamleg og tilfinningaleg viðbrögð og einkenni á borð við öndunarerfiðleika eða óstjórnlegan grát , " segir Þórunn sem telur að ekki hafi verið sýnt fram á að fleiri geri sér upp áfallastreituröskun en aðra kvilla .
" Þó hefur verið sýnt fram á að þeir sem þekkja einkenni áfallastreituröskunar og reyna að gera sér þau upp út frá þeirri þekkingu hafa tilhneigingu til að skjóta langt yfir markið þannig að upp um þá kemst .
" Meðferð sem tekur á skjólstæðinginn Þórunn tekur fram að sín reynsla af því að vinna með konum sem glímt hafi við áfallastreituröskun í kjölfar nauðgunar sé að þær reyni frekar að gera lítið úr sálrænum afleiðingum heldur en að ýkja þau .
" Forðunarþátturinn í áfallastreitunni er mjög sterkur hjá þeim og sálræn úrvinnsla er því oft mjög erfið og sársaukafull þar sem hún felur í sér að fara inn í atvikið og endurupplifa það .
Þar af leiðandi reyna þær oft að komast hjá úrvinnslunni .
Það er mjög algengt að þær hætti að mæta í sálfræðimeðferðina af því að hún er svo erfið .
Sumar ákveða að þær ætli bara að komast yfir þetta sjálfar með því að hætta að hugsa um þetta .
En í mörgum tilvikum skila þær sér aftur eftir einhverja mánuði , jafnvel ár , af því að einkennin versna og fara að hafa víðtækari áhrif á lífsgæði þeirra .
Flestar konur sem eru í meðferð hjá mér núna vegna nauðgana kljást við einkenni áfallastreituröskunar vegna nauðgana sem áttu sér stað fyrir mörgum árum .
Margar þeirra hafa í gegnum tíðina fengið viðbrögð frá umhverfinu sem hafa falið í sér að gera lítið úr því sem gerðist , en það hefur svo ýtt undir sjálfsefann og sjálfsásökunina .
Þessar konur hafa engra annarra hagsmuna að gæta en að fá bata og auka lífsgæði sín .
" Afleiðing ofbeldisverks Í störfum mínum sem lögmaður hef ég haft reynslu af tveimur stúlkum sem var nauðgað .
Annars vegar var um að ræða hópnauðgun og hins vegar lyfjanauðgun .
Ég velktist aldrei í vafa um það , eftir að hafa skoðað málið , að um nauðgun hefði verið að ræða en í hvorugu málinu var gefin út ákæra .
Það fór heldur ekkert framhjá mér eftir að hafa umgengist þær í nokkrar vikur og talað við þær að áfallastreituröskun er ekki eitthvað sem kemur upp sjálfsprottið í hugarheimi kvenna .
Þessi röskun er hrein og klár afleiðing ofbeldisverks , " segir Atli Gíslason hrl. sem er meðal þeirra sem blandað hafa sér í ritdeiluna um það hvort taka beri mark á mati sálfræðinga á andlegum áverkum fyrir íslenskum dómstólum .
Atli velkist ekki í vafa um að svo beri að gera .
" Sérfræðingar geta metið áfallastreituröskun .
Ef slíkar afleiðingar koma fram í kjölfar nauðgunar þá er ég þeirrar skoðunar að fram séu komnar löglíkur á nauðgun .
Það er fullkomin sönnun samkvæmt réttarfarsreglum sakarmálaréttar .
" Að mati Atla skýrist tregða margra íslenskra lögfræðinga við því að viðurkenna andlega áverka af vanþekkingu .
" Hins vegar merki ég síðustu fjögur til fimm árin að dómstólar sýni miklu meiri skilning á þessu , bæði héraðsdómstólar og Hæstiréttur .
Þannig að það hefur orðið þróun í jákvæða átt , þó ástandið sé ennþá slæmt .
" Spurður hvort hann deili ekki þeim ótta starfsbræðra sinna að meintir brotaþolar geti gert sér upp áfallastreituröskun svarar Atli því neitandi .
" Það er alrangt að hægt sé að gera sér upp áfallastreituröskun .
Slík röskun sprettur ekki upp í hugarheimi kvenna með lygi og vitleysu , " segir Atli og bendir á að hyggist meintur brotaþoli ætla að gera sér upp áfallastreituröskun þá geti góðir sérfræðingar metið það tiltölulega fljótlega hvort svo sé .
" Sú fullyrðing að brotaþolar geri sér upp andlega vanlíðan byggist á vanþekkingu og styðst ekki við reynsluna af málum um rangar sakargiftir , því þær eru ekki fleiri í nauðgunarmálum en öðrum sakamálum eða innan við 1% af kærumálum .
" Í greinum sínum kallar Þórdís Elva Þorvaldsdóttir eftir því að mótuð verði almenn starfsregla um hvernig tekið sé á mati sálfræðinga á skjólstæðingum sem orðið hafa fyrir nauðgun .
Aðspurður segist Atli sammála þessu og bendir á að það sé á ábyrgð rannsakenda að kalla sér til aðstoðar sérfræðinga eða dómkvadda matsmenn til að greina áfallastreituröskun og aðra andlega áverka .
Þannig sé ekki hægt að sakast bara við dómara fyrir að taka ekki mark á mati sálfræðinga fyrir dómi ef nauðsynleg gögn liggja ekki fyrir hverju sinni .
Atli bendir á að á sínum tíma hafi verið fjallað ítarlega um þverbresti í kerfinu þegar kom að kynferðisbrotum gagnvart börnum .
" Við því var brugðist með því að kalla til sérfróða matsmenn á borð við sálfræðinga til að meta hugarheim barnsins og fara yfir trúverðugleika framburðarins og þar fram eftir götunum .
Því skyldi ekki mega yfirfæra þessa rannsóknaraðferð yfir á nauðgunarmál þar sem fullorðnir eiga í hlut ? " Óáreiðanleg vísindi Fyrir mér er þetta [ greining sálfræðinga á áfallastreituröskun ] óáreiðanleg vísindi .
Það er ekki hægt að bera þetta saman við röntgenmynd af brotnu beini eða ljósmyndir af sárum .
Umræðan hefur verið á þá leið að það eigi að leggja að jöfnu vottorð sálfræðings um andlega líðan brotaþola og læknisvottorð sem lýsa áverkum .
Þetta er auðvitað algjörlega ósambærilegt , " segir Sveinn Andri Sveinsson hdl. og tekur fram að hann hafi það oft á tilfinningunni að vottorð sálfræðinga séu afgreidd eftir pöntunum .
Að mati Sveins Andra dregur það úr trúverðugleika sálfræðings ef hann er meðferðaraðili brotaþola .
" Á milli brotaþola og sálfræðings er yfirleitt samband skjólstæðings og meðferðaraðila .
Að því leyti er sálfræðingurinn eða sérfræðingurinn ekki óvilhallur , " segir Sveinn Andri og bætir við : " Þetta eru mjög sérstakar rannsóknir og við úttektir á þessu [ áfallastreituröskun ] er farið eftir gátlista .
Oft hefur maður á tilfinningunni að spurningarnar séu settar þannig fram gagnvart skjólstæðingnum að hann hljóti oftast að svara með þeim hætti að það leiði til svörunar við þessa röskun .
" Sveinn Andri segir að hægt sé að gera sér upp áfallastreituröskun .
" Þannig leiddi bandarísk rannsókn á stórum hópi bandarískra stúdenta í ljós að 91% þátttakenda , sem falið var að gera sér upp áfallastreituröskun , sýndi augljós merki áfallastreituröskunar samkvæmt Mississippi-skalanum , " segir Sveinn Andri .
Hér vísar hann til rannsóknar Calhoun , Earnst , Tucker , Kirby og Beckham frá árinu 2000 sem Grant L. Iverson og Rael T. Lange gera að umtalsefni í bókakafla sínum í bókinni Psychological Injuries sem út kom 2006 , en Mississippi-skalinn svonefndi er sjálfsmatspróf .
Að sögn Sveins Andra er hann algjörlega andvígur því að matið á því hvort sönnun hafi tekist sé tekið frá dómurunum og sett í hendur sálfræðinga .
" Gögn frá sálfræðingum og geðlæknum geta í mesta lagi verið stuðningsgögn , þau geta verið ákveðnar vísbendingar um sekt en aldrei sönnun nema í einhverjum algjörum undantekningartilvikum .
Vottorð þyrfti þá að vera þeim mun afdráttarlausara og lýsa þannig umfangsmiklum sálrænum áhrifum að það geti nálgast það að vera óumdeilt og hægt væri að byggja á því .
" Í ljósi þess að möt sálfræðinga á áfallastreituröskun eru notuð fyrir dómi í dag , t.d. í líkamsræktarmáli nr. 381/2007 sem dæmt var í Hæstarétti þar sem miskabætur virðast vera hækkaður m.a. vegna þess að brotaþoli þjáðist af áfallastreituröskun í kjölfar líkamsárásar , er þá ekki mikilvægt að það fari fram umræða um hvers eðlis þessi möt eigi að vera , sem og hvort og hvenær eigi að taka mark á þeim sem gagn í dómsmáli ? " Ég held að öll umræða sé góð og þetta er kannski líka eitthvað sem þróast í dómskerfinu .
Fyrir svo sem áratug síðan hefði verið alveg ljóst að svona vottorð hefði aldrei dugað , " segir Sveinn Andri og tekur fram að viðhorf dómara hafi í millitíðinni breyst .
" Í mínum huga er þetta neikvæð þróun .
Mér finnst sakborningurinn ekki njóta vafans í sama mæli og megin hugmyndafræðin kveður á um .
" 