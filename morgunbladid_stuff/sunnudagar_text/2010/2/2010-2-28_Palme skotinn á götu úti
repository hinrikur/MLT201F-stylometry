Ein frægasta morðgáta síðustu aldar sem aldrei hefur verið leyst er morðið á Olof Palme , forsætisráðherra Svíþjóðar , sem skotinn var til bana í miðborg Stokkhólms á þessum degi fyrir 24 árum .
Það var föstudagskvöld og Palme hafði brugðið sér í bíó ásamt eiginkonu sinni , Lisbet , syni og tengdadóttur , að sjá nýjustu kvikmynd sænska leikstjórans Suzanne Osten , Mozart-bræðurna , í Grand-kvikmyndahúsinu .
Eftir sýninguna skildi leiðir og Palme-hjónin röltu í hægðum sínum niður Sveavägen í átt að neðanjarðarlestarstöðinni á Rådmansgötu , fyrir þá sem þekkja til staðhátta í Stokkhólmi .
Engir lífverðir voru með í för enda var Palme frægur fyrir óvarkárni í þeim efnum – þrátt fyrir stöðu sína vildi hann lifa eins eðlilegu lífi og unnt var .
Fyrir það var hann oft gagnrýndur .
Þegar hjónin áttu aðeins örfá skref ógengin að lestarstöðinni vatt maður sér upp að þeim og skaut þau bæði af stuttu færi .
Palme lá eftir í blóði sínu en Lisbet særðist aðeins lítillega .
Ódæðismaðurinn hljóp að svo búnu niður Tunnelgötu og hvarf fljótt sjónum .
Leigubílstjóri sem varð vitni að atburðinum hafði umsvifalaust samband við lögreglu og tvær ungar stúlkur sem voru á næstu grösum reyndu að koma hjónunum til hjálpar .
Þau voru flutt á sjúkrahús , þar sem Palme var úrskurðaður látinn .
Sænska þjóðin var harmi slegin yfir morðinu .
Svona lagað átti ekki að geta gerst í Svíþjóð .
Viðamikil rannsókn var sett af stað en vísbendingar voru af skornum skammti .
Strax fyrstu dagana eftir morðið kom fram hörð gagnrýni á lögregluna , meðal annars fyrir að loka ekki landamærum strax .
Einsýnt þótti að morðinginn hefði hæglega getað komist úr landi .
Fljótlega var kunnur öfgamaður , Victor Gunnarsson , tekinn höndum en engar sannanir lágu fyrir gegn honum .
Gunnarsson var því sleppt .
Hann flutti síðar til Bandaríkjanna , þar sem hann var myrtur .
Hans Holmér , lögreglustjóri í Stokkhólmi , lagði áherslu á að fylgja eftir ábendingu um að samtök Kúrda í Svíþjóð , PKK , hefðu verið á bak við morðið á Palme .
Ekki var hægt að færa sönnur á það og Holmér hrökklaðist á endanum frá rannsókn málsins .
Í desember 1988 , tæpum þremur árum eftir dauða Palmes , var Christer Pettersson , drykkjumaður og góðkunningi lögreglunnar , handtekinn grunaður um glæpinn , eftir að frú Palme hafði bent á hann í sakbendingu .
Hann var dæmdur fyrir morðið í undirrétti en eftir áfrýjun sýknaði hæstiréttur hann .
Rök dómsins voru einkum þríþætt .
Í fyrsta lagi var morðvopnið ófundið ; í annan stað hafði hann enga augljósa ástæðu til að fremja glæpinn og í þriðja lagi þótti réttinum vitnisburður frú Palme ekki nógu trúverðugur .
Petterson lá áfram undir grun en ekki var hægt að höfða annað mál á hendur honum nema nýjar upplýsingar kæmu fram .
Frekari upplýsingar koma heldur ekki frá honum úr þessu því Petterson lést haustið 2004 af völdum heilablæðingar eftir slys .
Fjöldi vitna hefur borið að Petterson hafi gengist við morðinu .
Palme lét mikið til sín taka á alþjóðavettvangi .
Hann hafði m.a. skömm á aðskilnaðarstefnunni í Suður-Afríku og barðist fyrir afnámi hennar .
Tíu árum eftir morðið bar Eugene de Kock , fyrrverandi lögreglumaður , fyrir rétti í Pretoríu að Palme hefði verið myrtur af þessum sökum .
Hann nafngreindi meira að segja manninn sem hann taldi hafa framið verknaðinn .
Sænska lögreglan sendi í kjölfarið menn til Suður-Afríku en þeir fundu ekkert sem renndi stoðum undir orð de Kocks .
Mörgum fleiri kenningum hefur verið kastað fram gegnum árin , svo sem að Baader-Meinhof-hópurinn í Þýskalandi og fasisti frá Síle hafi banað Palme , en ekkert sannast í þeim efnum .
Eftir stendur að morðið á Olof Palme hefur reynst sænsku lögreglunni afar þungt í skauti .
Ímynd hennar hefur beðið varanlegan hnekki .
orri@mbl.is 