" Kirkjuþing hefur ekki virkað sem skyldi , biskupsembættið er alltof fyrirferðarmikið í lögum og reglum og kirkjan alltof miðstýrð .
Það er kjarni málsins , " segir dr. Gunnar Kristjánsson á Reynivöllum , annar ritstjóra nýrrar bókar , Þjóðkirkjan og lýðræðið .
Hann er sannfærður um að komið sé að vatnaskilum hjá þjóðkirkjunni .
Senn verði tekin upp lýðræðislegri vinnubrögð .
Orri Páll Ormarsson orri@mbl.is Á þessu málþingi komu fram ýmsir áherslupunktar , meðal annars að efla sjálfstætt kirkjuþing , að auka hlut leikmanna í stjórn kirkjunnar og styrkja lýðræðið í yfirstjórn og stjórnsýslu .
Það kom okkur skemmtilega á óvart hversu góð þátttakan var .
Þarna voru um sjötíu til áttatíu manns , guðfræðingar og leikmenn , " segir dr. Gunnar Kristjánsson , sóknarprestur á Reynivöllum í Kjós , en hann kom að skipulagningu málþings um þjóðkirkjuna og lýðræðið í Skálholti síðastliðið sumar .
Erindin sem þar voru flutt komu nýverið út á bók sem dr. Gunnar og séra Skúli S. Ólafsson ritstýrðu .
Að málþinginu stóðu Skálholtsskóli , þar sem þingið var haldið , Guðfræðistofnun Háskóla Íslands og Kjalarnesprófastsdæmi sem sá um að gefa erindin út á bók .
" Þetta var mjög vel undirbúin ráðstefna , " segir Gunnar , " en tilgangur hennar var ekki síst að fjalla um þjóðkirkjulögin sem verið hafa í gildi frá 1. janúar 1998 .
Hvernig þau hafa reynst og hvernig þau hafa þróast .
Til mín var leitað vegna þess að ég vann með Ólafi Skúlasyni að þessum lögum og átti raunar hugmyndina að endurskoðun lagaumhverfis kirkjunnar .
Setti hana fram á kirkjuþingi 1992 og var svo formaður nefndarinnar sem undirbjó lögin af hálfu Kirkjuþings , m.a. með kynnisferð til Norðurlandakirknanna og þýsku mótmælendakirkjunnar .
" Tímamót í umræðunni – Skilaði málþingið árangri ? " Það gerði það .
Fyrir mína parta verð ég að segja að þetta voru ákveðin tímamót í umræðu um stjórnsýslu kirkjunnar vegna þess að oftast hefur verið djúpt á áhuga manna á því efni .
Nú laukst upp fyrir mörgum að þar er um mikilvægt mál að ræða og þar bera allir sína ábyrgð .
" – Hvers vegna ? " Kannski er það vegna ástandsins í þjóðfélaginu og þeirrar umræðu sem fór í gang haustið 2008 um innviði þessa samfélags sem við búum í .
Þá er ég að tala um gagnrýna þjóðfélagsumræðu , um skort á gagnsæi , klíkuskap , vinavæðingu , ættarveldi , þöggun og þar fram eftir götunum .
Það hlaut að koma að því að þeir sem starfa innan kirkjunnar og raunar allir sem láta sig starf hennar varða færu að hugsa : Hvað um okkur ? Hvar stöndum við ? Það er nefnilega svo merkilegt að úttekt og mat á starfi kirkjunnar og stjórnsýslu hefur aldrei verið gerð .
Stjórnsýsla er ekki aðeins spurning um réttlæti , sanngirni og skilvirk vinnubrögð heldur einnig um meðferð fjármuna .
En það á ekki að þurfa efnahagshrun til þess að vekja kirkjunnar fólk til umhugsunar um grunnforsendur í mannlegu samfélagi , í þessu efni á kirkjan að vera vökumaðurinn og ganga sjálf á undan með góðu fordæmi , líka í lýðræðilegri stjórnun í eigin málum .
" – Hverju hafa þjóðkirkjulögin frá 1998 helst skilað ? " Þau hafa helst skilað því að kirkjuþing hefur eflst og orðið sjálfstæð stjórnsýslustofnun .
Kirkjuþing á lögum samkvæmt að fara með æðstu völd í kirkjunni , í því fólst meginbreytingin .
Með lögunum er með öðrum orðum horfið frá því sem kalla mætti biskupskirkju , þar sem biskupinn var efstur á píramídanum og síðan komu öll embætti og stofnanir kirkjunnar þar fyrir neðan .
Með þessum lögum tókst okkur að komast aðeins út úr þessu en ekki nægjanlega , margar málamiðlanir voru gerðar á leiðinni .
Ég hef sýnt fram á það í grein sem ég skrifaði fyrir tímaritið Glímuna í fyrra , að yfirstjórn kirkjunnar hefur reynst treg til að lúta þessari lýðræðislegu áherslu í lögunum og gert sitt til að halda í meiri völd en lögin gera ráð fyrir .
Það er neikvætt .
Ekki nóg með það , miðstýring í kirkjunni hefur aukist mikið á þessum sama tíma .
" Þróun sem enginn óskaði sér – Í tíð núverandi biskups ? " Já , við sjáum það meðal annars á fjölgun starfsmanna á Biskupsstofu .
Þetta er þróun sem enginn óskaði sér og enginn sá fyrir þegar hugmyndir um dreifingu valds komu fram , þvert á móti vildu margir kirkjuþingsmenn ganga mun lengra í átt til lýðræðis og valddreifingar en raun varð á , þar á meðal ég .
Íslenska kirkjan hefur alla tíð verið byggð upp á hugmyndum valddreifingar , þar eru sóknir , prestaköll og prófastsdæmi .
" – Hvað veldur þessu ? " Það sem veldur þessu er tiltekin guðfræðihugsun sem kemur fram í ákveðnum mann- og kirkjuskilningi .
Kirkjuskilningur hvers tíma byggist ávallt á einhverrri tiltekinni guðfræðihugsun .
Þessi þróun hefur átt sér stað alveg frá miðri tuttugustu öld þegar síðustu afgerandi tímamótin urðu í kirkjunni .
Um það leyti runnu tímar frjálslyndu guðfræðinnar og frjálslyndu biskupanna sitt skeið á enda hér á landi og við tók tími tiltölulega íhaldssamrar guðfræði með mjög breyttum áherslum í kirkjuskilningi .
Það sjáum við meðal annars í Handbók kirkjunnar sem prestarnir vinna eftir .
Við sjáum þetta líka í stjórnsýslu kirkjunnar .
Það var mjög íhaldssöm og miðstýrð stofnun sem kom fram á sjónarsviðið upp úr miðri síðustu öld .
" – Er íslenska þjóðkirkjan nær katólsku kirkjunni en þeirri lútersku hvað þetta varðar ? " Það má hiklaust segja það .
Þetta skipulag með eindreginni miðstýringu og sterku biskupsembætti minnir svolítið á katólsku kirkjuna og stríðir fyrir vikið gegn íslenskri trúarmenningu undanfarnar aldir .
Hún hefur snúist meira um einstaklinginn , heimilin og jafnvel skólann en kirkjuna sem stofnun .
" – Var það ekki einmitt þetta miðstýrða kerfi sem Lúther vildi brjótast undan ? " Algjörlega .
Það er mjög alvarlegt hvað íslensku þjóðkirkjuna hefur borið langt af leið á skömmum tíma .
Kirkjan á ekki aðeins að vera þátttakandi í lýðræðislegri umræðu , heldur að vera þar í forystu , það væri eðlilegra þegar litið er til lúterskrar trúarhefðar og hugsjóna siðbótarmanna , einkum Lúthers og Kalvíns .
" Skortur á fjölbreytni – Var þessi íhaldssama stefna tekin af ákveðnum mönnum eða var þetta einfaldlega andi þess tíma ? " Hvort tveggja .
Frjálslynda guðfræðin , sem þjóðkirkjan byggist á og á rætur sínar í upplýsingartímanum , beið fyrst ákveðinn hnekki með fyrri heimsstyrjöldinni og svo aftur með þeirri síðari .
Frjálslynda guðfræðin er í eðli sínu mjög bjartsýn á hvaðeina sem lýtur að manninum , drifkrafturinn í tilvist hans er sterk þrá til alls sem gott er , fagurt og satt ; frjálslyndu guðfræðingarnir lögðu áherslu á að maðurinn gæti þroskast og samfélagið gæti þar af leiðandi einnig þróast til betri vegar .
Seinni heimsstyrjöldin þurrkaði þessa hugsun að verulegu leyti út og þá opnaðist svigrúm fyrir mjög íhaldssama guðfræði hér á landi .
Hér er mjög lítil fyrirstaða vegna smæðar landsins , guðfræðideildin við Háskóla Íslands var og er líka fámenn og kennarar fáir .
Þess vegna er erfitt fyrir okkur að halda uppi fjölbreytni sem þekkist meðal stærri þjóða .
Við erum að súpa seyðið af því núna .
" – Horfir það til betri vegar ? " Það gerir það .
Að mínu mati erum við á tímamótum .
Við erum búin að uppgötva hvar við stöndum ; að við erum illa sett í sambandi við stjórnsýslu kirkjunnar .
Kirkjuþing hefur ekki virkað sem skyldi , biskupsembættið er of fyrirferðarmikið í lögum og reglum og kirkjan of miðstýrð .
Það er kjarni málsins .
" – Var að einhverju leyti hvikað frá hinni íhaldssömu guðfræði innan kirkjunnar í biskupstíð Ólafs Skúlasonar ? " Að vissu leyti .
Þótt guðfræðileg umræða hafi ekki sett sterkan svip á kirkjuna þá frekar en nú vaknaði í það minnsta umræða um ný þjóðkirkjulög og nýja skipan innan kirkjunnar .
Það sem var sérstaklega jákvætt við þennan tíma var vaxandi gróska í starfi safnaðanna .
Það er að mínum dómi það jákvæðasta við þróun kirkjunnar undanfarinn aldarfjórðung .
En vel að merkja segir litríkt safnaðarstarf lítið um innri orku kirkjunnar , blómlegt safnaðarlíf getur dafnað í hvernig kirkju sem er , jafnvel í afturhaldssömustu kirkjudeildum vestan hafs getur dafnað fjölbreytilegt safnaðarstarf , a.m.k. á yfirborðinu .
" Gagnrýnin umræða súrefnið – Hefur gengið illa að berjast fyrir lýðræðisumbótum í tíð núverandi biskups ? " Verkin tala í því efni og þar eru lýðræðisumbætur vandfundnar .
Stjórn kirkjunnar lýtur ekki öðrum lögmálum en stjórn annarra stofnana .
Biskupar líkt og aðrir stjórnendur hafa tilhneigingu til að kalla til samstarfs við sig fólk sem hugsar líkt og þeir sjálfir .
Það eru ekki allir sem hafa víðsýni til að gera ráð fyrir fjölbreyttum skoðunum .
Þegar svo er hallar fljótt á lýðræðið og á gagnrýna umræðu , á rökræðuna sem Lúther og hans menn gerðu svo hátt undir höfði .
Allar stofnanir og allar hreyfingar þrífast á gagnrýninni , skynsamlegri umræðu .
Hún er súrefnið í lýðræðislegu stjórnkerfi , það hefur lokist upp fyrir mörgum undanfarin misseri .
Málið snýst því ekki um einstakar persónur heldur um almenna umræðu á vettvangi kirkjunnar .
" – Hvernig taka leikir sem lærðir innan kirkjunnar þessu ákalli um aukið lýðræði ? " Mér finnst almennar undirtektir vaxandi , sérstaklega núna upp á síðkastið .
Það hefur orðið mikil vakning eftir ráðstefnuna í Skálholti .
Þess vegna hef ég það á tilfinningunni að við séum komin að tímamótum og kirkjan muni senn taka mjög margt til endurskoðunar .
Það má segja að hún sé að vissu leyti þvinguð til þess en skoðanakannanir sýna að þjóðin ber ekki nægilega mikið traust til kirkjunnar .
Slík skilaboð frá þjóð til þjóðkirkju ber vitaskuld að taka mjög alvarlega .
Þjóðkirkjan verður að geta talað við þjóðina og notið trausts hennar .
Ég hef rætt þetta við erlenda kollega mína og þeir hafa sömu sögu að segja , kirkjan hefur víðar lækkað í áliti á undanförnum misserum .
Í Þýskalandi er mér hins vegar kunnugt um að kannanir hafi leitt í ljós að öðru máli gegni um prestana .
Staða þeir er mjög stöðug og sterk miðað við aðrar stéttir samfélagsins .
Svoleiðis skoðanakannanir hafa mér vitanlega ekki verið gerðar hér á landi , þannig að við sjáum ekki alla myndina .
Ímynd kirkjunnar út á við getur verið allt önnur en sú sem sóknarbörnin upplifa heima í eigin sókn .
Þar er fólk nær kirkjunni sinni og skynjar þjóðkirkjuna með öðrum hætti .
" Fælir fólk frá – Ertu að segja að núverandi ímynd íslensku þjóðkirkjunnar fæli fólk beinlínis frá henni ? " Ég er ekki frá því .
Undanfarið hefur verið nokkur umræða meðal guðfræðinga um þjóðkirkjuna sem hugsjón .
Ein ástæðan er sögulegs eðlis .
Sá biskup sem setti þjóðkirkjuna á dagskrá á Íslandi var Þórhallur Bjarnarson en fyrsta prestastefna hans var 1909 á Þingvöllum .
Það er öld síðan og af því tilefni er Kjalarnessprófastsdæmi að undirbúa ráðstefnu í Reykholti í maí með áherslu á tengsl frjálslyndu guðfræðihefðarinnar og þjóðkirkjunnar .
Að mínu áliti þrífst þjóðkirkjan ekki svo vel sé í annarri guðfræðihugsun en þeirri frjálslyndu .
Hún leggur þunga áherslu á Jesú Krist og fyrirmynd hans um breytni og lífsleikni , áhersla hennar er minni á kirkjustofnunina , meiri á trú einstaklingsins og gildi trúarinnar í daglegu líf fólks .
Einmitt þess vegna held ég að þjóðin hafi lifað í hinni frjálslyndu trúarhefð alla síðustu öld í það minnsta , þótt kirkjan sem stofnun hafi lifað í annarri trúarhefð undanfarna áratugi .
Þetta kemur glöggt fram þegar Helgisiðabókin frá 1934 á blómatíma frjálslyndu guðfræðinnar er borin saman við Handbókina frá 1981 á blómatíma íhaldssömu guðfræðinnar .
Þetta er stundum eins og svart og hvítt .
" – Hvernig þá ? " Það sést til dæmis í sambandi við altarisgönguna sem er einn af hápunktunum í helgihaldi kirkjunnar .
Í Helgisiðabókinni frá 1934 er altarisgangan skilin sem samfélagsmáltíð .
Þeir sem taka þátt í henni eru að styrkja trú sína á Jesú Krist og sækja til hans kraft og vilja til að taka hann sér enn meir en áður til fyrirmyndar .
Vilja verða betri manneskjur og stuðla að betra samfélagi og betri heimi .
Megináherslan í Handbókinni frá 1981 að þessu leyti er sú að Jesú er fórnað á krossinum , líkt og saklausu lambi sem er fórnað fyrir syndir mannanna .
Þessi fórnarhugsun , sem mörgum finnst vera framandi trúarhugsun , er ekki í eldri bókinni .
Hér er því um reginmun að ræða svo aðeins þetta eina atriði sé nefnt .
" Þörf á gæðaúttekt – Þú ert bjartsýnn á breytingar en verður ekki Biskupsstofa áfram fyrirstaða á leiðinni til aukins lýðræðis ? " Á meðan önnur sjónarmið eru þar ekki uppi hlýtur svo að verða .
Það er mikil þörf fyrir stjórnsýslu- og gæðaúttekt á þjóðkirkjunni .
Var ekki Ríkisútvarpið að fara í gegnum slíka úttekt og fékk lága einkunn ? Kirkjan er ekkert smáfyrirtæki , hún er stór stofnun á íslenskan mælikvarða og hefði mjög gott af því að fara í gegnum úttekt af þessu tagi þótt ekki væri nema til að leggja mat á lög hennar og starfsreglur sem þar er starfað eftir .
" – Verður ekki biskupsembættið sjálft að hafa frumkvæði að slíkri úttekt ? Getur einhver annar aðili gert það ? " Eins og ég gat um áðan hefur kirkjuþing æðsta vald í málefnum þjóðkirkjunnar samkvæmt núgildandi lögum .
Það getur hins vegar ekki beitt valdi sínu sem skyldi vegna þess að biskupsembættið hefur sterka stöðu á kirkjuþingi enda býr það enn að fornri frægð .
Allt starfslið kirkjuþings er til dæmis frá Biskupsstofu .
Forseti kirkjuþings hefur ekkert starfslið og enga skrifstofu þótt svo eigi að heita að hann hafi aðgang að starfsliði biskupsembættisins .
Það er líka ókostur að sú aðferð sem notuð er til að kjósa til kirkjuþings fengi áreiðanlega ekki hæstu einkunn alþjóðlegra eftirlitsaðila .
Ég sat á kirkjuþingi í sextán ár og veit að hlutverk kirkjuþingsfulltrúa er ekki auðvelt , m.a. vegna þess hvernig kosið er til kirkjuþings .
Það yrði að mínu viti til bóta ef kosið yrði eftir listum , þar sem fólk sem hefur sameiginleg baráttumál eða hugðarefni gæti tekið saman höndum og skapað frjóa málefnalega umræðu um kirkjuna og hlutverk hennar í íslensku samfélagi , slíka umræðu skortir mjög .
" – Þannig að völd kirkjuþings eru meira í orði en á borði ? " Einmitt .
" Tími kominn á uppgjör – Er einhver von til þess að þetta breytist í bráð ? Er nokkurt fararsnið á núverandi biskupi ? " Málið snýst í reynd ekki um einstaka menn og einstaka biskupa .
Við getum litið svo á að biskup endurspegli vilja presta og leikmanna á hverjum tíma .
Þess vegna er mikilvægt að umræðan um þetta tvennt sé ávallt vakandi innan kirkjunnar : um guðfræði hennar og stjórnun .
" – Blasir ekki við að næstu biskupskosningar verði mjög mikilvægar ? Verða þær ekki uppgjör milli íhaldssömu guðfræðinnar og þeirrar frjálslyndu ? " Það gæti vel farið svo .
Hins vegar stefnir nú í kosningar til kirkjuþings , til þess er kosið á fjögurra ára fresti .
Það er mikilvægasti stjórnunarvettvangur þjóðkirkjunnar og því mikilvægt að áhugasamt fólk gefi kost á sér og sækist eftir þingsæti þar .
Brýnt er það það uppgjör sem þú spyrð um fari fram í kirkjunni , ekki síst á kirkjuþingi .
Slík tímamót hljóta að verða , þannig hafa hlutirnir gengið þegar litið er til sögunnar .
Við þurfum að gera upp við þessa hálfu öld og byrja nýja tíma á breyttum forsendum , bæði hvað varðar guðfræði og stjórnun kirkjunnar .
Við þurfum að hverfa frá miðstýringu og efla kirkjuþing ennþá meira .
Þannig undirstrikum við að kirkjan er í sínu innsta eðli grasrótarsamfélag og lýðræðisleg hreyfing .
" 