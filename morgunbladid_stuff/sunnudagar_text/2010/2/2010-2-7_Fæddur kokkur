Stefán er upptekinn maður og er í vinnunni þegar blaðamaður nær tali af honum .
Hann hefur yfirumsjón með fjórum eldhúsum á Hilton-hótelinu og því nóg að gera .
Á morgnana er reiddur fram morgunmatur fyrir meira en hundrað gesti og um það bil tvö hundruð koma í hádegismat .
Á kvöldin snæða svo allt að fimm hundruð manns kvöldmat á hótelinu og sem yfirmatreiðslumeistari ber Stefán ábyrgð á því að allt gangi snurðulaust .
" Ég vinn mest virku dagana .
Eða þannig er planið ...
ég vinn eiginlega flestallar helgar líka .
Þetta er svona tarnavinna fyrir mig .
Ég er með allar stöður mannaðar en hleyp á milli ef vantar , " segir Stefán sem ofan á allt saman vinnur einnig sem ráðgjafi varðandi flugvélamatinn hjá Icelandair .
Þrátt fyrir miklar annir reynir hann alltaf að finna sér tíma til að vera heima og borða kvöldmat með fjölskyldunni en Stefán á fjóra syni , þar af þrjá sem búa heima .
" Við eldum yfirleitt saman og borðum saman á hverju einasta kvöldi .
Ég er kannski sneggri eða fljótari að klára þetta en konan en þá er ég kannski skammaður fyrir að skilja mikið drasl eftir mig í eldhúsinu , " segir Stefán og viðurkennir fúslega að honum finnist mun skemmtilegra að matreiða en að þvo upp .
Lasagnað sem Stefán gaf okkur uppskrift að segir hann vera í sérstöku uppáhaldi á heimilinu þó svo að honum finnist nú alltaf best að fá bara ferskan fisk .
" Við eigum tvo unga stráka sem eru tveggja og þriggja ára .
Þetta er uppáhaldið þeirra , þegar búið er til lasagna á heimilinu .
Þessu borða þeir mest af .
Og yfirleitt borða þeir betur þegar mamma þeirra lagar það heldur en þegar ég geri það , " segir hann og hlær .
" Sjálfum þykir mér bara langbest að fá mér steiktan þorsk eða soðna ýsu , bara eitthvað einfalt .
Og það er mjög vinsælt á heimilinu að laga plokkfisk .
" Stefán segist hafa mjög gaman af því að elda heima og kannast alls ekki við það að fá leið á því í vinnunni .
Hann segir að í raun hafi aldrei annað komið til greina en að verða kokkur og virðist sem matariðnin sé honum í blóð borin .
" Við erum fjórir bræður , tveir kokkar og einn bakari .
Og sá fjórði er ekki í faginu en konan hans er kokkur .
Pabbi var verkstjóri hjá Brauði hf. í gamla daga og við byrjuðum mjög ungir að vinna í bakaríinu .
En tíminn þar var svo leiðinlegur að ég fór í kokkinn , elti annan bróður minn í það .
Einn varð eftir í bakaríinu , " segir Stefán og segist aldrei hafa verið sterkur í bóknámi hvort eð er .
Hann lærði í Múlakaffi og Veitingahöllinni og útskrifaðist úr Hótel- og veitingaskólanum og segist í dag telja sig ákaflega lánsaman að vera yfirkokkur á frábærum veitingastað .
Jafnvel þegar Stefán fær frí frá vinnunni á hótelinu hættir hann ekki að elda .
Fjölskylda hans rekur lítið veiðihús í Selá í Vopnafirði og eyðir hann jafnan mánuði á sumrin þar með konunni og börnunum .
" Þetta er bara paradís , að fara úr hversdagsamstrinu og vera bara að elda fyrir fáa veiðimenn .
Ég tek fjölskylduna með mér og og við erum bara svona fjórar , fimm vikur á Austurlandi .
" Aðspurður hvort hann lumi á einhverjum ráðum í eldhúsinu stendur ekki á svari .
Hann segir gott að reyna að búa til sitt eigið hráefni frá grunni og nefnir til dæmis hvítlaukssósu , sem hann segir alltaf gott að eiga , og pestó .
" Það er svo gott að eiga þetta inni í ísskáp .
Ég kaupi alltaf ferskt basil úti í búð og bý til gott pestó og á það í krukku inni í kæli .
Og það er hægt að borða með öllu , maður er til dæmis snöggur að búa til pastarétt ef maður á þetta til .
Og ég mæli með því að nota fiskbúðir .
Ég kaupi bara ferskan fisk sem ég veit að er nýr og lítur vel út , " segir Stefán að lokum .
Veitingar á Hilton Stefán er yfirmatreiðslumeistari Vox Restaurant á Hilton Reykjavík Nordica en hann sér einnig um alla aðra veitingaþjónustu á hótelinu sem er mun umfangsmeiri en flestan grunar .
" Þetta er ekki bara Vox veitingastaður , þetta eru í rauninni fjögur eldhús .
Á Vox eru fjórir kokkar sem sjá einvörðungu um Vox , í ráðstefnu- og veisluveitingunum eru fjórir kokkar sem eru bara í veislunum .
Svo er ég með fjóra kokka sem sjá um morgunmat og ráðstefnuveitingar , kaffi og slíkt , og svo eru fjórir kokkar að vinna á bístróinu .
Þannig að þetta er gríðarlegur fjöldi af fagmönnum sem vinnur hérna .
" Stefán segist reyna að nota allt það íslenska hráefni sem hann kemst yfir og segir þá daga þegar allir voru með anda- eða gæsalifur á matseðlinum löngu liðna .
" Við erum með norrænt eldhús og notumst eingöngu við norrænt hráefni , íslenskt eins og við getum .
Fiskinn til dæmis , lambið , nautið og krækling , við leitum uppi allt íslenskt hráefni sem við getum fengið , " segir Stefán .
Aðspurður um sérstöðu þeirrar veitingaþjónustu sem í boði er á Hilton nefnir Stefán strax fagmennsku og fjölbreytileika .
Fyrir utan Vox , sem Stefán segir alveg sér á báti hvað varðar upplifun í mat og þjónustu , býður hótelið gestum og gangandi upp á ýmsa aðra valmöguleika .
" Það kemur mikið af fólki í hádeginu til að fá sushi sem er partur af hádegisverðarhlaðborðinu okkar .
Fjölskyldubrunchinn á sunnudögum er einnig gríðarlega vinsæll .
Svo erum við með high-tea sem er alltof lítið þekkt á Íslandi en gríðarlega skemmtilegt að setjast við , " segir Stefán og minnist að lokum á nýjan bistrómatseðil þar sem kennir ýmissa grasa .
" Við erum með lambalundir , saltfisk , créme brulée og desert sem við köllum " desert dauðans " og er bara súkkulaði-bomba .
" Lasagna með eggaldini Uppskriftin er fyrir 5 .
Vinna og undirbúningur tekur um það bil einn og hálfan tíma .
½ sæt kartafla skorin í teninga Góð repjuolía / ólífuolía 1 gulrót skorin í teninga ½ laukur , saxaður ½ box sveppir , saxaðir 1 tsk .
hvítlauksolía 600 g hakk 1 lítil dós af tómötum 2 msk .
tómatpúrra Grænmetiskraftur Pestó Græn / spínat-lasagnablöð Bechamel 50 g smjör 50 g hveiti 200 ml mjólk Grænmetiskraftur Múskat 500 g kotasæla Bakað eggaldin Smurt með ólífuolíu Parmesan Rifinn ostur Aðferð Grænmetið ristað á pönnu , hakkinu bætt í og hrært stöðugt í þar til hakkið brúnast .
Tómatmaukinu og tómötum úr dós bætt í soðið og látið malla á vægum hita í um það bil 20-30 mínútur .
Kryddað með grænmetiskraftinum , hvítlauksolíunni og pestóinu .
Bechamel-sósan : Mjólk sett yfir til suðu , smjör brætt og hveitinu blandað saman við .
Smjörbolla sett út í mjólkina rétt fyrir suðu og hrært rösklega í svo ekki brenni í botni og ekki verði kekkir í sósunni .
Krydduð með grænmetiskraftinum og rifnu múskati .
Þegar sósan er klár , þykk og fín þá er kotasælunni bætt út í .
Eggaldinið er skorið eftir endilöngu , smurt með ólífuolíu , kryddað með salti og pipar og bakað í ofninum í um það bil 10-15 mínútur við 170°C .
Að lokum : Raðið í eldfast mót : hakk , bechamel-sósa og lasagna-blöð .
Gert tvisvar , og svo er notað eggaldin í síðasta lagið í stað lasagna-blaða og efsta lagið er svo ostur og parmesan .
Bakað í ofni við 170°C í 40 mínútur .
Á meðan lasagnað er í ofninum er skellt í flott salat og dressingu .
Gott er að hafa baguette-brauð , súrdeigs- eða skorpubrauð með .
