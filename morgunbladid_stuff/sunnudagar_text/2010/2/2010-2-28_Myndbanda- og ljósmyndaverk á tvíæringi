Whitney-tvíæringurinn var opnaður fyrir helgi í samnefndu safni í New York sem helgað er bandarískri myndlist .
Tvíæringurinn er ætíð mál málanna í myndlistarlífinu vestra , umdeildur og umtalaður , en þar reyna sýningarstjórar iðulega að bregða kastljósi á það forvitnilegasta í listinni í landinu .
Stundum tekst þeim einnig að vísa til þess sem koma skal , um leið og eldri listamenn fá að njóta kastljóssins í fylgd yngra fólks .
Gagnrýnandi The New York Times segir að Whitney-tvíæringurinn beri nú augljós merki efnahagssamdráttarins ; að þessu sinni eru verk 55 listamanna sýnd , helmingi færri en fyrir tveimur árum .
Ætlunarverk sýningarstjóranna hafi hins vegar tekist .
Hér eru engir stælar en mikið unnið með alls kyns tilbrigði við hefðbundin form og söguleg stílbrigði ; til dæmis tilbrigði við abstrakt málverk og gjörningalist .
Stutt er þó í ögrandi verk , og bestu verkin sýna oft að lifandi sköpun á sér stað fyrir utan " myndlistarverksmiðjurnar " .
Bestu verkin á tvíæringnum segir rýnirinn vera myndbönd og ljósmyndir , þótt málverkið sé einnig nokkuð líflegt .
