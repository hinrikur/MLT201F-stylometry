I came from Alabama , " syngur Árni Johnsen og spilar á banjó , eins og segir í laginu sjálfu .
" Komdu niður , ég ætla að sýna þér svolítið , " kallar Sigtryggur Sigtryggsson fréttastjóri í hitt eyrað , einn mesti keppnismaður á Fróni og þótt víðar væri leitað .
Hann teymir blaðamann á eftir sér um rangala kjallarans að húsbóndaherberginu , þar sem Árni geymir verkfærin , skjalaskápana , ótrúlegustu gripi héðan og þaðan – og forláta snókerborð ! Þar hafa þeir marga hildi háð , Sigtryggur , Árni og Ágúst Ingi Jónsson , einkum þann tíma sem allir voru fréttastjórar á Morgunblaðinu .
Vandfundið er gestrisnara fólk en í Rituhólum .
Því fá allir að kynnast , sem koma á heimili Árna og Halldóru .
Þetta kvöld eru það fáeinir vinir og félagar skáldsins og ritstjórans Matthíasar Johannessens af Morgunblaðinu , sem Árni hefur smalað saman vegna stórafmælis hans á dögunum .
Ekki eru talin árin .
" Minnstu ekki á það , " segir Matthías .
Hann er líkur sjálfum sér , í lopapeysu , hæglátur í fasi , hlýr í viðmóti , persónulegur í tali .
" Þú lítur vel út , " segir hann við Ragnar Axelsson ljósmyndara , sem þjóðin þekkir sem RAX .
" Þú hefur fullorðnast .
Mér fannst þú alltaf svo mikið krútt .
" RAX verður orðlaus .
Ekki oft sem það kemur fyrir .
Þegar hann jafnar sig , segir hann : " Höfum söguna þannig , að ég hafi sagt : Ég er það ennþá ! " Svo hlær hann .
Matur er á borð borinn .
Kjötsúpan kjarngóð og bragðmikil .
Kókið freyðir upp úr glasi Freysteins Jóhannssonar þegar blaðamaður hellir í það .
" Það er alveg greinilegt að þú vinnur ekki á bar , " segir hann brosandi .
" Þú ferð hinumegin .
" Fuglar og skútur svífa í loftinu , en kisan Ása teygir úr sér á gólfinu .
Hún fannst í öskutunnu .
Ekkert er hefðbundið á þessu heimili .
Árni er í miðri sögu af því , er hann lenti í krapa með svelli undir á Suðurlandsveginum fyrir tæpum tveim vikum og missti stjórn á bílnum , sem kastaðist fjörutíu metra og fór fimm veltur .
Hann sakaði ekki .
" Ég er í lófa Guðs , " segir hann og brosir .
" En þú breikkaðir Suðurlandsveginn , " segir Þórir Þorsteinsson , sem er fjallstór og kallar ekki allt ömmu sína .
Vegir eru breikkaðir , svo hann komist leiðar sinnar .
Ritstjórarnir Matthías og Styrmir Gunnarsson sitja hlið við hlið , eins og þeir eru vanir .
Sumt breytist aldrei .
Sigtryggur fær ekkert næði til að gæða sér á súpunni , því hann er stöðugt að tína upp fréttamola sem hrjóta af vörum þeirra og hringja í Ágúst Inga , sem er á vaktinni .
Samræðurnar innblásnar , til dæmis um manninn sem gekk alltaf út á sokkunum og hélt á skónum , þá sagðist hann vera fljótari að hátta sig þegar heim kæmi .
Árni Matthíasson sker afmæliskökuna .
" Til heilla Matthíasi , " stendur á kökunni .
Matthías þakkar fyrir sig , en vill ekki heyra minnst á afmæli .
Þetta eru bara félagar og vinir að gera sér glaðan dag .
" Komdu Pétur , " hvíslar Sigtryggur .
Og við læðumst niður í snóker .
pebl@mbl.is 