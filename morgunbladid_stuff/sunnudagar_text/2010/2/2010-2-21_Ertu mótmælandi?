Steingrímur ! Steingrímur ! Hrópar Jóhanna Sigurðardóttir og hleypur til Steingríms J. Sigfússonar fyrir utan þinghúsið .
En ekki er allt sem sýnist á öskudaginn .
Jóhanna er lítil stúlka í grímubúningi og í föruneyti hennar kunnugleg andlit , meðal annars tvífari Steingríms .
Steingrímur ræðir stuttlega við hópinn áður en hann rigsar áfram inn .
Blaðamaður er í fylgd fjögurra sjö ára stúlkna í kínverskum sloppum með prjóna í hárinu .
Þær eru stöðvaðar af mótmælanda , skeleggri konu með regnhlíf – einu regndroparnir , sem sýnilegir eru , fjölskrúðugir miðar á regnhlífinni með áskorunum til stjórnvalda .
– Ertu mótmælandi ? spyr ein af stelpunum .
" Nei , ég er siðbætandi , " svarar hún brosandi og biður stelpurnar um að syngja fyrir sig .
Þær hlýða því – til að bæta heiminn .
" Gamli Nói , gamli Nói / er að poppa popp. / Hann kann ekki að poppa / lætur poppið skoppa , " syngja þær og hoppa upp í loftið .
Mótmælandinn áminnir þær um að syngja hærra , enda er hún tónlistarkennari .
Á meðan lallar fylgdarmaður hennar sér að bíl sem lagt er á gangstéttinni , opnar skottið og sækir jurtanammi handa þeim .
Íslandsbanki gefur líka íþróttanammi .
Þær fá númerið 39 og eftir að hafa beðið í röð fá þær banana .
" Ohoho-oj ! " hrópar strákur sem verður vitni að þessum ósköpum .
Ekkert skrítið .
Hann er í Karíusbúningi .
Þennan dag ganga krakkar í hvert fyrirtækið af öðru , syngja og fá sælgæti að launum .
Í BYKO verður Ólafur Haukur Símonarson vitni að herlegheitunum og spyr glettinn í bragði : " Er búið að breyta textanum ? " Skemmtilegast er að heimsækja fyrirtæki úr alfaraleið , því þar kann starfsfólkið vel að meta heimsóknina .
Þannig er því til að mynda farið hjá Samkeppniseftirlitinu .
Þar koma nokkrir starfsmenn fram í afgreiðsluna til að fylgjast með og brosa út að eyrum : – Voðalega eruð þið sætar ! – Eruð þið ballerínur ? – Kínadömur ? – Japanskar geisjur ? Þær átta sig ekki á að stelpurnar í kínversku sloppunum eru í raun " tyrklenskar " magadansmeyjar , allar nema ein , sem er diskópía .
Er líður á daginn verður aukalagið úr Bugsy Malone , sem Inga tónmenntakennari sagði þeim að syngja , að aðallagi : " Við getum gert hvað sem er líf okkar við ...
" 