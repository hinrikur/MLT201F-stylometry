Feis ! Ég tók bara Íslendinginn á þetta , " sagði vinur minn um daginn í spælingarskyni þegar honum fannst ég hafa " strútað " andspænis ofurkostnaði sem blasti við okkur báðum .
Honum þótti ég með öðrum orðum hafa stungið höfðinu í sandinn og neitað að horfast í augu við vandann .
Sjálfur hafði hann borgað með greiðslukorti sínu og vonast nú til að málið reddist síðar .
Orðfæri af þessu tagi er alsiða meðal vina og kunningja en flokkast í opinberri umræðu sem slangur , slettur , bannorð og annað utangarðsmál svo vísað sé í fyrstu íslensku slangurorðabókina sem Mörður Árnason , Svavar Sigmundsson og Örnólfur Thorsson gáfu út hjá Svörtu og hvítu 1982 með frábærum myndum Gretars Reynissonar og Guðmundar Thoroddsen .
Slangur hefur nú aftur komist í hámæli vegna hinnar stórskemmtilegu vefslóðar slangur.is sem íslenskufræðingarnir Einar Björn Magnússon og Guðlaugur Jón Árnason ritstýra .
Eftir að síðan var opnuð hefur þjóðfélagið tekið vel við sér og þeir Einar og Guðlaugur sátu meðal annars í sunnudagsmorgunþætti Sirrýjar á Rás 2 þar sem almenningi gafst kostur á að hringja til þeirra og viðra skoðanir sínar .
Slangur er til marks um þrótt tungumáls og nýsköpun .
Það er farvegur þjóðfélagsgagnrýni og býður jafnvel upp á tækifæri til að umorða hið klúra að hætti dróttkvæðaskálda – þannig að hægt sé að segja það upphátt í fjölmenni .
Hjá innhringjendum Sirrýjar kom hins vegar í ljós það viðhorf að slangur væri slæmt og því ætti að útryðja í nafni málvöndunar og málræktar .
Skipti þá engu máli þótt Einar og Guðlaugur reyndu að halda hinu gagnstæða fram af málefnalegri kurteisi .
Svo virðist af þessari umræðu að töluverður hópur fólks telji að málinu verði helst borgið með málvörnum af því tagi sem heimila ekki að neitt sé sagt nema það hafi verið sagt áður .
Einstrengingsleg viðhorf af þessu tagi geta ef til vill útskýrt þá neikvæðu ímynd sem málrækt og viðleitni til menningarlegrar fjölbreytni hefur í huga sumra .
Átök um þetta hafa komið fram vegna umræðu um niðurskurð hjá útvarpinu og hvort þar eigi að vera sérstök dægurlagarás – að ekki sé talað um af hverju ríkið eigi að standa að sjálfbærum auglýsingahringekjum á borð við söngvakeppnina .
Þeim sem heitast verður í hamsi dettur í hug að spyrja af hverju viðtöl við gamalt lið um horfna búskaparhætti til sveita sé hærra skrifað hjá menningarsnobbinu en nýútsprungin bílskúrshljómsveit – svo dæmi sé tekið af pistli dr. Gunna .
Svarið við svo snúðugri spurningu felst í fjölbreytninni .
Rás 2 hefur sannað þörfina fyrir sig með því að hún , ein útvarpsrása , sinnir íslenskri dægurtónlist – og borgar þar með umsamin STEF-gjöld sem óstuddar auglýsingastöðvar veigra sér eðlilega við .
Eins þurfum við líka stundum að heyra eitthvað um hina horfnu búskaparhætti – eins og um allt annað úr mannlífsflórunni í kringum okkur sem kvikmyndagerðarfólk reynir af alefli að draga fram og upp að dyrum útvarpshússins , án þess að vera hleypt inn fyrir .
Við þurfum ekki eitt heldur allt .
Og þar þarf ekkert að útiloka annað .
Þó að gaman sé að draga fram hin gömlu viðtöl og eldri þætti þá kemur það ekki í staðinn fyrir nýmæli .
Og slangrið gengur sér til húðar á nokkrum árum .
Slangurbókin frá 1982 er heimild um sinn tíma og slangur.is uppfærir hana ekki , heldur opnar nýja sýn .
Það er ekkert jafn púkó eða lummó , jafnvel halló , og gamalt slangur .
Við speglum okkur í orðaforðanum á hverjum tíma og tungumálið afhjúpar hver við erum .
Í tungumálinu heyr fólk baráttu uppá líf og dauða sjálfsmyndar sinnar eins og við getum horft á úr hæfilegri fjarlægð meðal Vestur-Íslendinga í Norður-Ameríku sem Christina Sunley skrifaði um í áhrifamikilli skáldsögu sinni Freyjuginningu á síðasta ári .
Þar sjáum við meðal annars ógurlegar afleiðingar þess að sitja uppi með afskorið tungumál í fanginu : Málið lifir svolitla stund en svo nærist það ekki lengur af umhverfi sínu og deyr að lokum á vörum fólks í öfgafullri leit að fortíðinni í samtímanum .
Slangrið er eins og kanarífuglar í námum ; á meðan það lifir er málinu og okkur óhætt .
