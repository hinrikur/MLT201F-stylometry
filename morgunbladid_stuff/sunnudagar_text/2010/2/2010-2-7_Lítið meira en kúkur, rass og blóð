Sú aðferð bókarhöfunda að ganga fram af fólki ( sjokk-trítment ) , virðist ein og sér duga til að búa til metsölubók , ef marka má viðtökurnar sem Votlendi hefur fengið úti í hinum stóra heimi .
Í þessari bók er nefnilega ansi lítið kjöt á beinunum .
Þar er vissulega þónokkuð af holdi en það er þá helst fremur ógeðfellt hold sem birtist til dæmis í nákvæmnislýsingum á sundurskornum endaþarmi eða einhverju öðru álíka skemmtilegu .
Einnig er þó nokkru púðri eytt í útlistanir á líkamsvessum hverskonar , tíðablóði , greftri og saur .
Vissulega getur verið hressandi og jafnvel athyglisvert að lesa sögur sem koma inn á mál sem flokkast undir " tabú " , eins og til dæmis gyllinæð eða vandamál tengd hægðum eða tíðum eftir skurðaðgerðir , eins og gert er í þessari bók .
En lesandinn hlýtur að gera þá kröfu að það sé gert á frumlegan hátt , segi okkur eitthvað nýtt eða varpi ljósi á persónur bókarinnar eða líf þeirra .
En í Votlendi er því ekki að heilsa .
Vissulega má ljóst vera að stúlkukindin sem bókin segir frá er í fremur miklu tilfinningalegu svelti og hún er ekki í góðu sambandi við foreldra sína .
Líf hennar og þar með talið kynlíf er ekki mjög innihaldsríkt .
En í stað þess að gera eitthvað meira úr ömurleika lífs hennar eða kafa dýpra í tilfinningaleg vandamál og samskipti við fjölskyldu hjakkar höfundurinn í sama farinu , endurtekur í sífellu tilraunir sínar til að ganga fram af lesendum með nákvæmnislýsingum af sköðuðum endaþarmi , kynfærum eða kúk .
Þessar lýsingar verða í raun ósköp þreytandi og yfirborðskenndar .
Fyrir vikið nær lesandinn ekki einu sinni að fá almennilega samúð með veslings stúlkunni .
Hún er bara hundleiðinleg .
Endir bókarinnar er líka sérlega ósannfærandi og þá fær lesandinn staðfestingu á að þetta var allt tómt froðusnakk .
Svo er okkur talin trú um það á bókarkápu að við séum að fara að lesa tímamótaverk .
Það er með ólíkindum að einhverjir úti í heimi hafi kallað þessa sögu bókmenntalegt afrek .
Ég get ekki með nokkru móti séð í hverju það felst .
Og það er móðgun að líkja þessari bók við Bjargvættinn í grasinu eftir Salinger , eins og gagnrýnandi í Vanity Fair gerði og vitnað er til á bókarkápu .
Votlendi er nauðaómerkileg saga sem skortir alla dýpt , nema þá kannski dýpt inn í görnina í óæðri endanum .
Kristín Heiða Kristinsdóttir 