Hjálmar H. Ragnarsson , rektor Listaháskóla Íslands , er mikill áhugamaður um stjörnuvísindi .
" Þetta hefur alltaf verið sérstakt áhugamál mitt og flestir halda að bækurnar á skrifborðinu mínu séu allar um listir en oftar en ekki eru það eðlisfræðibækur og stjörnufræðibækur og þeir vefir sem ég heimsæki mest eru stjörnufræðivefir og vefur NASA .
" Áhuginn vaknaði hjá Hjálmari þegar hann var ungur drengur og var að alast upp í sveit .
" Þar var mikið myrkur og ég sat oft tímunum saman og starði út í þetta sem sumir kalla tóm en hefur komið í ljós að er óendanlega mikið .
Þegar við horfum út í geiminn erum við líka að horfa á söguna því ljósin sem við sjáum í himinhvolfinu eru margra milljarða ára gömul .
Ég hef alltaf haft mikinn áhuga á vísindum , þessum óravíddum , bæði innávið , þ.e.a.s. inn í atómið , og út í geiminn .
Ég hef alltaf haft brennandi áhuga á hinni efnislegu tilvist .
Þó svo að ég sé listamaður þá finnst mér alltaf að öll tjáning og list þurfi að byggjast á skynsemi og þekkingu .
Þegar ég ákvað hvað ég ætlaði að læra þá komu þessi vísindi allt eins mikið til greina og að fara í tónlistarnám .
" Þarft að vera léttgeggjaður Það er mat Hjálmars að listir og raunvísindi fari vel saman .
" Þegar við höfum verið að ræða um nýja byggingu fyrir Listaháskólann hef ég stundum sagt að það sé minn draumur að efst á skólanum verði stjörnukíkir .
Listamaðurinn horfir líka út í hinar miklu stærðir , hvort sem það er í eiginlegri eða óeiginlegri merkingu .
Það er ekki þannig að listin sé bundin við tilfinningar hversdagsins .
Listir í mínum huga eru að fást við oft sömu viðfangsefni og raunvísindin en við komum öðruvísi að því .
Til þess að horfa út í geiminn og skynja það sem þar er þarftu að vera léttgeggjaður .
Þú þarft að hafa listræna sýn .
" Hjálmar segir aðferðir raunvísindamannsins og listamannsins ekki svo ólíkar þegar upp er staðið .
Skilin milli greinanna hafi dofnað undanfarin ár .
" Það er ekki tilviljun að margir af fremstu hugsuðum á sviði vísinda og heimspeki hafa verið tónlistarmenn eða myndlistarmenn , t.d. Albert Einstein .
Bestu sinfóníuhljómsveitir heims eru við vísindaháskóla , t.d. við MIT í Boston .
" Hjálmar segist sinna þessu áhugamáli sínu aðallega með bóklestri en að auki fer hann á fyrirlestra .
Hann er meðlimur í Stjörnufræðifélaginu á Seltjarnarnesi .
" Það er einstakur félagsskapur og þar eru ungir hugsjónamenn að vinna ótrúlegt starf .
Þar er allt frá 10 ára börnum upp í fólk á áttræðisaldri .
" Aðspurður segist hann telja nauðsynlegt að eiga áhugamál sem er ólíkt vinnunni .
" Það er líka svo dásamlegt ef þau geta stutt hvort annað , ekki endilega að þau séu gjörólík .
Ég er ekki í stjörnuvísindum til að leita mér afslöppunar .
Þetta er ekki afþreying fyrir mér heldur ástríða .
Þetta er minn hugarfarslegi þroski , hann er tengdur þessu eins og listinni .
" ylfa@mbl.is 