Tilnefningar til Edduverðlaunanna hafa verið kynntar .
Fangavaktin , hinn vinsæli sjónvarpsþáttur í leikstjórn Ragnars Bragasonar , og hin rómaða kvikmynd hans , Bjarnfreðarson , fá fjölda tilnefninga .
Ragnar , sem segir verðlaun skipta sig litlu máli , segist helga sig því þessa dagana að réttlæta tilvist íslenskra kvikmynda .
Ragnar Bragason er önnum kafinn þessa dagana í réttindabaráttu fyrir kvikmyndagerðarmenn sem verða nú að þola mikinn niðurskurð .
Ríkið hefur skorið niður framlög til kvikmyndagerðar og RÚV hefur ákveðið að draga mjög úr kaupum á innlendu efni .
Þessu hafa kvikmyndagerðarmenn mótmælt kröftuglega og sagt að með þessum aðgerðum sé vegið illilega að íslenskri kvikmyndagerð .
" Þessa dagana helga ég mig því að réttlæta tilvist íslenskra kvikmynda , " segir Ragnar .
" Vonandi er þetta síðasti slagurinn sem þarf að taka til að sannfæra ráðamenn um mikilvægi kvikmyndagerðar .
Allar alvörumenningarþjóðir hafa fyrir löngu áttað sig á þessu en við virðumst því miður ekki vera komin lengra en þetta .
" Hvað er að gerast hjá þér á listasviðinu ? Ertu að fara að vinna að nýrri kvikmynd eða sjónvarpsseríu ? " Ég hef verið að vinna að hugmynd að sjónvarpsseríu sem gerist á geðdeild .
Það er búið að leggja grunndrögin en ekki búið að skrifa handrit .
Þau sem vinna með mér í þessu eru þau sömu og stóðu að vöktunum og Bjarnfreðarsyni .
Þættirnir eru hugsaðir sem blanda af alvöru og gamni en þarna verða ekki sömu persónur og í vaktaseríunum .
Það hefur orðið sprenging í handritagerð fyrir sjónvarp og margir eru um hituna þannig að nú þegar lítur út fyrir að fjármagn verði af skornum skammti þá er spurning hvort takist að framleiða þessa þætti .
" Orðinn fullnuma Þú ert 38 ára gamall og það er ekki hægt að segja annað en að þú hafir notið mikillar velgengni .
Dreymdi þig snemma um að verða kvikmyndagerðarmaður ? " Ég varð ungur yfirmáta heillaður af kvikmyndum .
Ég er alinn upp í Súðavík og við hliðina á heimili mínu var félagsheimilið og þar voru kvikmyndasýningar þrisvar í viku .
Þar átti ég mínar fyrstu stóru kvikmyndaupplifanir , eins og þegar ég sá Chitty Chitty Bang Bang og annað góðmeti .
Fyrsta trúarlega kvikmyndareynslan var þegar móðir mín hrúgaði hálfu þorpinu af börnum aftur í Bronkóinn og brunaði út á Ísafjörð þar sem við sáum Star Wars í Ísafajarðarbíói árið 1978 .
Þá var ég sjö ára .
Mörgum árum seinna tók ég kúrs í kvikmyndagerð í Fjölbrautaskólanum í Ármúla hjá Önnu G. Magnúsdóttur .
Eitt af verkefnunum á önninni var að gera stuttmynd .
Anna hrósaði minni mynd og hvatti mig .
Upp frá því varð ekki aftur snúið .
Reyndar hafði ég ætlað að verða rithöfundur .
Ég var mikill bókaormur strax sem krakki og frá tíu ára aldri voru Charles Dickens , Robert Louis Stevenson og Edgar Allan Poe mínir menn .
Kvikmyndagerðin náði að sameina öll áhugasvið mín sem eru sögur , hið sjónræna , tónlist og leiklist .
" Heldurðu að þú eigir eftir að skrifa bók ? " Já , það gæti orðið .
Ég hef reynt að setja sumar af þeim stóru og viðamiklu sögum sem eru á floti í hausnum á mér í kvikmyndahandrit en vegna umfangs og kostnaðar eiga þær að öllum líkindum litla möguleika á að verða að kvikmyndum .
Ætli þær endi ekki sem skáldsögur einhvern tíma seinna .
" Þú hefur aldrei lært leikstjórn í skóla , sem hlýtur að þýða að þú hafir lært mest af því að horfa á kvikmyndir .
" Þetta er rétt , ég lærði ekki leikstjórn í skóla heldur fór lengri leiðina .
Þegar ég flutti í bæinn um tvítugt hafði ég aðgang að Aðalvídeóleigunni á Klapparstíg .
Hún varð mitt fræðasetur .
Í mörg ár var ég þar einn atkvæðamesti kúnninn og horfði á allar myndir sem ég komst yfir .
Ég lærði mikið af því að fylgjast með hvernig aðrir gera hlutina , bæði því sem þeir gera vel og því sem þeir gera illa .
Maður nær ekki tökum á neinu nema með því að vinna og framkvæma .
Þeir menn sem ég lít mest upp til , eins og gömlu meistararnir Ingmar Bergman og Alfred Hitchcock , höfðu þennan háttinn á og gerðu mjög mikið af myndum .
Ég hef alltaf gert eins mikið og ég mögulega get því ég trúi því að upp úr í eljunni og magninu spretti gæði .
Á síðustu fimm árum hef ég gert þrjár bíómyndir og fjórar sjónvarpsseríur , sem telst bara nokkuð gott .
Núna líður mér eins og ég sé orðinn fullnuma .
" Myndir sem hreyfa við fólki Hvernig myndir viltu gera ? " Ég er alltaf að hugsa um hina fullkomnu mynd en fyrst og fremst vil ég gera myndir sem hreyfa við fólki .
Ég held að á endanum sé það kannski það eina sem skiptir máli .
Maður er að biðja fólk um að gefa tíma af ævi sinni til að horfa á verk sem maður hefur gert .
Þá skiptir máli að fólki finnist að tíma þess hafi verið vel varið .
Ef leikstjóri nær að skilja eftir einhverja tilfinningu eða nýja hugsun hjá áhorfandanum ætti hann að vera sáttur .
En það er sem betur fer engin formúla fyrir því hvernig eigi að gera það og því er þetta endalaus leit .
" Hvernig leikstjóri ertu ? " Árið 2003 ákvað ég að brjótast frá því viðhorfi að leikstjórinn væri eins konar alvaldur sem trónir yfir sköpunarverki sínu .
Ég gerði tvær kvikmyndir , Börn og Foreldra , með Vesturportshópnum þar sem við í sameiningu unnum frá grunni persónur og söguþráð .
Ég notaði þessa aðferð líka í vaktasjónvarpsþáttunum og kvikmyndinni Bjarnfreðarsyni .
Eigum við ekki bara að segja að ég sé lýðræðislegur kvikmyndagerðarmaður ? Mér finnst mjög gaman að vinna með fólki , sem er kannski ástæðan fyrir því að ég loka mig ekki inni til að skrifa bækur .
Ég er félagslyndur og mér finnst ekkert betra en að vera nálægt skemmtilegu og vel gefnu fólki .
Það eru forréttindi að vera kvikmyndagerðarmaður þegar fólk leitast við að vinna með manni og maður getur unnið með nánast hverjum sem er .
Leikstjórn snýst fyrst og fremst um að laða fram það besta í hæfileikaríku fólki og nýta það sem fólk hefur fram að færa .
Þetta leitast ég við að gera og oftast hefur mér tekst það " Hverjar eru mestu hæfileikamanneskjur sem þú hefur leikstýrt ? " Þær eru mjög margar .
Jón Gnarr er sá leikari sem mér hefur fundist einna mest gefandi að vinna með .
Hann er merkilegur maður fyrir margra hluta sakir og hefur óumdeilda snilligáfu .
Það er mjög gaman að vinna með honum því maður er í hláturskasti nánast allan daginn .
Hann hefur áhuga á fólki , stúderar það og hefur afburðagóðan skilning á mannlegu eðli , sem er mjög mikilvægt í leikara .
" Georg Bjarnfreðarson , aðalpersónan í sjónvarpsþáttunum og samnefndri kvikmynd , sem Jón Gnarr leikur , er eins og lifandi persóna í hugum fólks .
Það hlýtur að gleðja þig .
" Það fyllir mig bæði gleði og stolti .
Georg Bjarnfreðarson er eins og persóna úr skáldsögu eftir Dickens .
Hugmynd mín var sú að gera hann að leiðinlegasta manni sem hægt væri að hitta og Jón Gnarr fann öll réttu blæbrigðin sem skapa þannig persónu .
Já , fólk talar um Georg eins og nágranna sinn og það er nánast eins og hann sé orðinn hluti af menningunni og tungumálinu .
Ef einhver þykir leiðinlegur eða fordómafullur þá er sagt : Engan Bjarnfreðarson hér ! " Þú hefur hlotið verðlaun og viðurkenningar fyrir verk þín og þetta árið ertu tilnefndur til Edduverðlauna .
Skipta verðlaun þig máli ? " Fyrstu stóru verðlaunin sem ég fékk voru á kvikmyndahátíð í Kaíró árið 2001 .
Þá fékk ég dómnefndarverðlaunin fyrir Fíaskó og Sophia Loren og Antonioni sátu á fremsta bekk í beinni útsendingu í egypsku þjóðaróperunni .
Þá hugsaði ég : Vá ! Eftir það minnkaði spennan fyrir verðlaunum og nú skipta þau mig persónulega litlu máli .
Ég verð hins vegar alltaf mjög stoltur og ánægður og fagna hátt þegar fólk sem ég vinn með fær verðlaun og viðurkenningu .
Ég held stíft með mínu fólki .
" Ákvörðun Páls mun ekki standa Nú eru niðurskurðartímar og menntamálaráðherra tilkynnti um skert framlög til kvikmyndagerðar og útvarpsstjóri lýsti því yfir að dregið yrði úr kaupum á íslensku efni hjá stofnuninni .
Kvikmyndagerðarmenn hafa brugðist gríðarlega harkalega við og notað sterk orð .
Hafa viðbrögð ykkar ekki verið fullhörð ? " Kvikmyndagerðarmenn eru langt frá því að vera veruleikafirrtir og hafa skilning á nauðsynlegum niðurskurði .
Við höfðum búið okkur undir fimm prósenta niðurskurð frá ríkinu en þegar hann reyndist vera 35 prósent var það mikið áfall og fólk sá fram á stórfellt atvinnuleysi í greininni .
RÚV-málið ýtti fólki svo út á bardagavöllinn .
Það hefur alltaf verið gjá á milli RÚV og sjálfstæðra kvikmyndagerðarmanna og hún hefur breikkað á starfstíma Páls Magnússonar .
Það er ekkert samtal þarna á milli því stjórnendur RÚV líta á okkur sem enn einn þrýstihópinn á meðan við ættum að vinna að sama marki , sem er að gera gott sjónvarpsefni fyrir Íslendinga .
Reiði kvikmyndagerðarmanna er uppsöfnuð en enginn hefur þorað að segja neitt fyrr en nú af hræðslu við að missa viðskipti .
Þegar útvarpsstjóri sagðist ætla að hætta að kaupa íslenskar kvikmyndir og draga stórlega úr kaupum á innlendu efni sprakk allt af því að það er vitað að RÚV hefur ekki staðið við þann þjónustusamning sem er í gildi við ríki og þjóð .
RÚV ber að kaupa ákveðið mikið af sjálfstætt framleiddu íslensku efni en hefur ekki staðið við þær skuldbindingar .
Þetta mál snýst ekki bara um Pál Magnússon heldur yfirstjórn á ríkisútvarpinu sem er ekki menningarleg heldur pólitísk og rekstrarleg .
Þegar skipanin er þannig verður RÚV sjálfkrafa að sjónvarpsstöð sem sinnir ekki menningarhlutverki sínu .
" En stendur ekki þessi ákvörðun Páls ? " Hún mun ekki standa , því get ég lofað þér .
" Hvað heldurðu að breytist ? " Ég hef trú á því að Katrín Jakobsdóttir menntamálaráðherra átti sig á eðli málsins og taki málstað kvikmyndagerðarinnar .
Hún er mjög góður menntamálaráðherra á erfiðleikatímum .
Ég vona að hún verði áfram í ráðuneytinu svo kvikmyndagerðarmenn þurfi ekki að upplýsa enn einn ráðherrann um mikilvægi kvikmyndagerðar í menningu landsins og hversu miklu hún skilar þjóðarbúinu .
Fyrir hverja krónu sem ríkið fjárfestir í greininni koma hátt í fimm til baka í skatttekjum og ferðamannaiðnaði .
Það er hátt í þúsund manns sem hefur starfa af kvikmyndagerð með einum eða öðrum hætti og við tengjumst víða inn í atvinnulífið .
Þessi barátta hefur sameinað íslenska kvikmyndagerðarmenn .
Í svona bransa eru litlir smákóngar hér og þar en nú erum við öll samhuga í því að taka þennan slag og berjast , fyrir sjálf okkur og þjóðinni til heilla .
" Hugmyndin að vaktaseríunum svokölluðu hefur verið seld til Bandaríkjanna .
Hvað er að frétta af þeim málum ? " Fox-sjónvarpsstöðin keypti forkaupsrétt að bandarískri endurgerð þáttanna .
Það er gerður prufuþáttur og svo er bara að sjá hvernig tekst til og hvort ráðist verður í endurgerð .
Þegar hugmyndin um bandaríska endurgerð kviknaði hefði ég getað fylgt henni eftir og væri núna í Bandaríkjunum að fylgjast með ferlinu .
En ég ákvað að festast ekki í fortíðinni .
Ég horfi til dæmis aldrei á verk mín eftir að ég hef frumsýnt þau .
Ég lifi í núinu og horfi fram á veginn .
Ég ætla ekki að dvelja í Næturvaktinni alla mína ævi .
" 