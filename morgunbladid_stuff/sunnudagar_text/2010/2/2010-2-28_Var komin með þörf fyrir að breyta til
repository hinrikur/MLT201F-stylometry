Ég varð að segja satt og ganga alla leið , " segir Kristín Gunnlaugsdóttir myndlistarmaður um athyglisverða sýningu sína , sem lýkur nú um helgina í Grafíksafni Íslands í Hafnarhúsinu , en myndefnið eru konur og kvensköp .
Þóra Þórisdóttir , gagnrýnandi Morgunblaðsins , sem skrifaði um sýninguna , sagði að brotið væri blað í listsköpun Kristínar .
Hún væri þekkt fyrir nákvæmt málaðar goðsöguskotnar myndir í íkonastíl en á þessari sýningu eru gróft útsaumaðar myndir í gisinn marglaga striga : " María mey með Jesúbarnið og kvenlegar goðsagnaverur úr ævintýralöndum ímyndunaraflsins víkja nú fyrir jarðbundnari en þó upphöfnum myndum af konum þar sem vulvan er í aðalhlutverki sem táknmynd lífs og leyndardóma , " skrifar Þóra .
Óhætt er að segja sýningu Kristínar umtalaða um þessar mundir , enda hlýtur það að teljast fréttnæmt þegar einn kunnasti listmálari samtímans söðlar algjörlega um , segir skilið við myndheiminn sem hún hefur orðið kunn fyrir , og tæknina sem hún hefur fullkomnað í á þriðja áratug , og saumar út myndir sem snúast um kvensköp .
Sagt hefur verið að sýningin sé ekki við hæfi barna .
" Ég fellst á að vissulega þurfi ákveðið hugrekki til að söðla svona algjörlega um .
Ekki síst þar sem ég hef náð að lifa af myndlistinni frá upphafi , " segir Kristín þegar hún er spurð að því hvort ekki hafi þurft talsverðan kjark til að segja skilið við myndheim og tækni sem hún hefur getið sér svo gott orð fyrir .
" Ég var komin í blindgötu og fannst ég vera farin að " vinna " við að framleiða verk , " segir Kristín .
" Ég hef í raun ekki sagt skilið við þann myndheim eða tækni sem ég hef verið að vinna með gegnum árin – en ég var komin með gríðarlega þörf fyrir að breyta til .
Það var eins og undir yfirborðinu lægi óhaminn kraftur sem ég hleypti ekki út í verkin .
Eldgos .
" Á Kristín við að fullkomnunin og jafnvægið sem birtist í vandlega máluðum verkunum , sem hún er kunn fyrir , hafi virkað sem bæling á sköpunina ? " Já , fullkomnunaráráttan getur kæft sköpunarkraftinn og ekki síst gleðina .
Ég var farin að sjá hvernig mynd myndi líta út áður en ég byrjaði á henni .
Stundum hef ég verið sátt við slík vinnubrögð en þau dugðu mér ekki lengur .
Þegar ég tók svo af skarið varð ég að ganga alla leið .
Ekki bara hvað varðar myndefnið heldur líka í tækni .
" Ekki fer á milli mála að Kristínu liggur mikið á hjarta í þessum nýju verkum , með umbreytingunni .
" Kreppan hjálpar .
Hvernig ? Ég tek áskoruninni og nýti mér hana .
Sumir eflast við mótbyr og ég vissi að nú myndi harðna í ári og reyna á .
Verk hættu að seljast .
Ég vissi að ég yrði að sýna hvað í mér býr , sýna fleiri hliðar og leggja spilin á borðið .
Eins og öll þjóðin .
Kreppan hvetur líka til þess að sagt sé satt frá .
Það sama var að gerast með umbrotum í eigin lífi og það skilar sér út í vinnuna , " segir hún .
" Aðalatriðið er að gangast við lífskraftinum innra með sér og hafa kraft og þor til að láta það birtast í myndlistinni .
Kynkrafturinn óbeislaður Mig langaði að vinna með efni sem væru grófari og settu mig ekki á hausinn .
Girðingarstriginn er hreinn hör og lopann fékk ég hjá Handprjónasambandinu .
Enda fjalla verkin mikið um hvað konur gera með höndunum .
Það var hressandi að losna við málningarlyktina en vinna með efni sem tengdust því daglega og hversdagslega lífi sem við lifum öll .
En ég er forvitin um myndefnið ; konuna og tabúin sem hún er að vinna með .
" Kristín segir myndefnið sem birtist á þessari sýningu hafa átt sér aðdraganda síðustu misserin og rifjar upp að hafa málað myndir af móður í sokkabelti .
" Fjallamyndirnar sem ég hef verið að mála síðustu árin eru líka hluti af þessu .
Síðasta fjallamálverkið sem ég málaði heitir Opinberun og er af stóru fjalli með risaopi í gegn .
Op sem mér fannst ég fara í gegnum .
Ég vissi að með því að fara gegnum þetta fjall kæmi ég að nýju landi .
Málverkin eru stundum forspá .
Ég viðurkenni að þessum breytingum fylgdu gríðarleg innri átök , vanlíðan og eirðarleysi .
Hvað myndefnið varðaði þurfti ég að ganga alla leið , ekki hálfa , og það strax í fyrstu mynd , Veggteppi I. Fyrir löngu hef ég fengið nóg af einkarétti karla á að fjalla um kynlíf og konur , ekki síst í listasögunni .
Mínimalisminn kenndi mér að skafa óþarfa utan af því sem ég vil segja en hafnaði tilfinningum .
Þar skildi því leiðir .
Það hefur verið viss ögrun að sýna kynkraftinn óbeislaðan en því fylgir líka mikill léttir og kraftur .
Tabú eru viðkvæm og mjög afhjúpandi , ekki síst fyrir þann sem horfir .
Þar myndast speglun sem ekki allir vilja gangast við .
Stundum ekki ég sjálf .
" Kristín segir að það að fást við list sem sé andlegs eðlis og svo að sýna kraft kynorkunnar séu tvær hliðar á sama máli .
" Ég sé ekki betur en að þetta búi í lífinu sjálfu , þörfin að sætta hina líkamlegu og andlegu þrá .
Allt miðar þetta að þörfinni á dýpri sameiningu við almættið .
Það er guðdómleg fegurð að halda á litlu barni , " segir Kristín og vísar í verk eins og hún er kunnust fyrir og prýða jafnvel kirkjur hér á landi .
" En það er heldur ekkert að því að lifa í samræmi við kynhvöt sína , að sjálfsögðu án afskræmingar , því sá kraftur er hreinn í eðli sínu og öllum áskapaður .
Ekkert að fela .
Gjöf frá Guði .
" 