Ég er einlægur aðdáandi rithöfundarins Braga Ólafssonar .
Ég uppgötvaði hann tólf ára gömul þegar við áttum að velja okkur ljóð til að flytja í skólanum .
Ég fór með ljóðið Á síðsumarsdögum , en kennarinn gerði athugsemdir við efnisvalið þar sem honum þótti ljóðið fullkvikindislegt .
Mér fannst það stórkostlegt .
Síðan þá hef ég lesið nánast öll hans verk .
Og séð Belgíska Kongó ( hann Bragi er einnig frábært leikskáld ) .
Þrjár bækur hans eru í sérstöku uppáhaldi hjá mér , Hvíldardagar , Gæludýrin og Samkvæmisleikir .
Í tveimur fyrrnefndu færir hann andhetjuna upp á nýtt plan en efnistökin í Samkvæmisleikjum eru dekkri og alvarlegri og fjallar hann um ógeðfelldar hliðar mannverunnar og ofbeldi .
Þó tekst honum í þeim öllum að skapa ævintýralegar aðstæður úr hversdagslegustu atvikum og flétta inn ófyrirsjáanlega atburðarás .
Um hver jól bíð ég spennt eftir því hvort Bragi sé með í bókaflóðinu því þá get ég verið viss um að fá bók eftir hann í jólagjöf .
Síðasta bókin sem ég eignaðist var Sendiherrann .
Það var jólin 2006 .
Ég ákvað að spara mér hana og byrjaði á hinum bókunum sem ég fékk þá .
Það er skömm að segja frá því að ég hef ómeðvitað og meðvitað sparað mér hana síðan .
Hún bíður eftir mér í bókahillunni og gónir á mig löngunaraugum þegar ég set upp gleraugun .
Ég hef hins vegar ákveðið að núna er rétti tíminn til að láta lesturinn eftir mér , enda fer að líða að því að Bragi gefi út nýja skáldsögu .
Þá er mér ekki stætt á því hefja lesturinn á henni fyrr en ég hef klárað Sendiherrann .
Ég á eflaust eftir að rífa hana í mig á örskotsstundu og láta mér seinaganginn að kenningu verða .
Hver vill nefnilega enda eins og framtakslausa andhetjan í Hvíldardögum sem frestar öllu þar til tilveran hrynur í kringum hana ? 