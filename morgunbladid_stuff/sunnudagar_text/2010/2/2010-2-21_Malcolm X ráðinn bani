Friður sé með ykkur , bræður og systur , " sagði Malcolm X þegar hann steig í pontu á opnum fundi í Audubon-salnum í New York á þessum degi fyrir 45 árum .
Lengra komst blökkumannaleiðtoginn umdeildi ekki .
Slagsmál brutust út aftarlega í salnum og ræðumaðurinn og lífverðir hans þustu á vettvang til að skakka leikinn .
Í því sleit maður sig út úr hópnum og skaut Malcolm X í brjóstið með afsagaðri haglabyssu .
Mikil skelfing greip um sig meðal gesta sem voru um fjögur hundruð talsins .
Eiginkona Malcolms X , Betty , sem var ólétt að tvíburum , greip dætur þeirra fjórar og leitaði skjóls undir borði .
Fjöldi fólks brá á sama ráð .
Tveir aðrir menn hófu skothríð og hæfðu Malcolm X samtals sextán sinnum .
Í ringulreiðinni sem skapaðist tókst lífvörðum að skjóta fyrsta tilræðismanninn í fótinn og lá hann óvígur eftir .
Hinir tveir komust undan á hlaupum .
Þegar kúlnaélin stytti upp spratt Betty X fram og reyndi ásamt fleirum að gera lífgunartilraunir á bónda sínum .
Án árangurs .
Malcolm X var úrskurðaður látinn við komuna á sjúkrahús kl. 15:30 að staðartíma .
Tilræðismaðurinn sem særðist , Talmadge Hayer , var tekinn höndum á staðnum en vitni báru að hinir tveir væru Norman 3X Butler og Thomas 15X Johnson en allir voru þeir meðlimir Þjóðar íslam , samtaka þeldökkra múslima í Bandaríkjunum sem Malcolm X heyrði lengst af til .
Ári áður hafði hann sagt skilið við samtökin vegna ágreinings við helsta leiðtoga þeirra , Elijah Muhammad .
Hayer gekkst við þætti sínum í morðinu en Butler og Johnson hafa alla tíð haldið fram sakleysi sínu , segjast ekki einu sinni hafa verið í Audubon-salnum þetta örlagaríka miðdegi .
Hayer staðfesti þann framburð en neitaði að benda á mennina sem voru með honum .
Eigi að síður voru þeir allir fundnir sekir fyrir dómi .
Butler sat inni í 20 ár , Johnson í 22 ár og Hayer í 28 ár .
Ýmsar kenningar eru um samsæri en aldrei hefur fengist staðfest hvers vegna Malcolm X var myrtur og hver eða hverjir lögðu á ráðin um verknaðinn .
Þjóð íslam hefur alla tíð legið undir grun en Elijah Muhammad , lærimeistari Malcolms , vandaði honum ekki kveðjurnar eftir að hann yfirgaf samtökin snemma árs 1964 .
Þótti hann vaða villu í boðskap sínum og aðferðum í baráttu fyrir auknum réttindum blökkufólki í Bandaríkjunum til handa .
" Við vildum ekki drepa Malcolm og reyndum það ekki , " sagði Muhammad skömmu eftir vígið .
" En við vissum að svona fávísar og heimskulegar kenningar myndu leiða hann í gröfina .
" Helsti leiðtogi blökkumanna í Bandaríkjunum , Martin Luther King , tók annan pól í hæðina .
" Enda þótt við værum ekki alltaf sammála um leiðir til að leysa kynþáttavandann þótt mér alltaf mjög vænt um Malcolm .
Hann hafði einstakt lag á því að komast að rót vandans .
Hann var flugmælskur og verðugur fulltrúi síns sjónarmiðs .
Enginn getur efast um að Malcolm hafði djúpar áhyggjur af vandanum sem við stöndum frammi fyrir sem kynþáttur , " sagði hann .
Tæpum þremur árum síðar féll King einnig fyrir morðingja hendi .
Malcolm X var á fertugasta aldursári þegar hann lést .
Hann missti föður sinn ungur og móðir hans var í kjölfarið vistuð á geðspítala .
Malcolm þvældist milli fósturheimila og leiddist út í glæpi .
21 árs gamall var hann dæmdur í átta til tíu ára fangelsi fyrir afbrot og sat inni í sex ár .
Þar kynntist Malcolm hugmyndafræði Þjóðar íslam og gekk samtökunum á hönd .
Eftir að hann losnaði úr grjótinu óx vegur Malcolms hratt , hann var gæddur einstökum persónutöfrum og átti auðvelt með að ná til fólks .
Öfugt við King boðaði Malcolm yfirburði svarta kynstofnsins og kynti að margra mati undir ófriði .
Fyrir það var hann umdeildur .
Boðskapur Malcolms mýktist þó verulega eftir að hann yfirgaf Þjóð íslam .
Betty X hlaut voveiflegan dauðdaga árið 1997 , þegar tólf ára gamall dóttursonur þeirra Malcolms , Malcolm yngri , kveikti í íbúð þeirra .
Pilturinn var dæmdur til átján mánaða betrunarvistar fyrir manndráp af gáleysi .
orri@mbl.is 