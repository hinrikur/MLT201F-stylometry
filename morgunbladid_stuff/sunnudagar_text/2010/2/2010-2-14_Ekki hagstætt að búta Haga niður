Finnur , þú hættir sem forstjóri Sparisjóðabanka Íslands í árslok 2007 og hafðir gegnt því starfi frá því 2002 .
Haustið 2008 var Sparisjóðabankinn kominn í þrot .
Finnst þér óréttmætt , þegar því er haldið fram að þú hafir verið þátttakandi og gerandi í hruninu ? " Ég var starfandi á þessum markaði í þessi ár og það er staðreynd .
Ég get auðvitað ekki afmáð þá fortíð og ætla alls ekki að afneita því að ég hafi starfað á fjármálamarkaðnum á því tímabili sem þú tiltekur .
En þegar það urðu breytingar á eignarhaldi á Sparisjóðabankanum í nóvember 2007 og nýir fjárfestar komu inn , þá komst ný stjórn bankans að þeirri niðurstöðu að minna starfskrafta væri ekki óskað lengur og ég var látinn fara .
Auðvitað ber ég ábyrgð á starfsemi Sparisjóðabankans fram að þeim tíma sem ég hætti , en ég kom hvergi við sögu í því sem gerðist í bankanum eftir áramótin 2007 og 2008 .
" – Finnur , er ekki dýrmætasta eign hvers banka og fjármálastofnunar traust viðskiptavinanna ? " Jú , það er þannig .
Hin sígildu bankafræði snúast einmitt um traust viðskiptavinanna .
Banki þrífst á því að taka við innlánum fjármagnseigenda og afla sér fjármuna með öðrum hætti , eins og útgáfu skuldabréfa og þess háttar , og nota síðan þá fjármuni sem aflað hefur verið til verkefna sem gefa tekjur .
Ef banki nýtur ekki trausts , þá verður þetta mjög erfitt og viðskiptavinirnir leita annað með peningana sína og þar af leiðandi er grundvellinum kippt undan starfseminni .
" – Fyrst þú telur svo vera , hvernig má það vera að banki eins og Arion banki geri ítrekað þær reginskyssur , ég vil segja mistök , að taka ákvarðanir , sem beinlínis verða til þess að draga úr tiltrú almennings og trausti á Arion banka ? " Þetta er þín lýsing , ekki mín .
Við höfum í þessum banka lagt mikla áherslu á að starfa samkvæmt skýrum verklagsreglum sem við setjum okkur , þar sem lögð er áhersla á atriði eins og gegnsæi , jafnræði og fagmennsku .
Við teljum okkur vera að vinna samkvæmt því , en okkur er alveg ljóst , að ýmsar af þeim ákvörðunum sem við höfum tekið hafa mælst misjafnlega vel fyrir .
Við erum að reyna að vinna úr öllum þessum málum sem taka þarf á , afleiðingum hrunsins , og það erum við að gera eftir bestu getu .
" – Hafið þið orðið vör við það í miklum mæli að undanförnu , að fólk flytti viðskipti sín frá ykkur ? " Nei .
" Haldlitlar tryggingar fyrir láni til Samskipa – Að afgreiðslu bankans á Samskipum .
Nú hafið þið skýlt ykkur á bak við erlendan banka í þeim efnum og sagt að þetta væri þeirra ákvörðun , alveg eins og gert var þegar S-hópurinn var að kaupa Búnaðarbankann , að vísa til erlends banka , sem reyndist svo ekki vera neitt .
Telur þú einhverjar líkur á því að almenningur kaupi þennan málatilbúnað bankans ? " Arion banki er ekki að skýla sér bak við annan banka .
Mál Samskipa eru einfaldlega svona vaxin .
Samskip eru með tvíþætta starfsemi .
Starfsemi erlendis er í Samskipum Holding og dótturfélögum þess .
Starfsemin hér á landi er í Samskipum hf. sem einnig er dótturfélag Samskipa Holding .
Starfsemin erlendis er miklu meiri en hér innanlands .
Það eru tveir bankar sem fjármagna Samskip .
Annars vegar er það Arion banki og hins vegar belgísk-hollenski bankinn Fortis .
Arion banki var í erfiðari stöðu í máli Samskipa en Fortis .
Staðreyndin er sú , að þær tryggingar sem bankinn hafði voru haldlitlar .
Helsta von okkar hér í Arion banka , til þess að fá skuldir Samskipa greiddar til baka , er sú að taka þátt í þeirri lausn sem lögð var til .
Ef við hefðum neitað því og sett fyrir okkur frekari viðskipti við stjórnarformanninn , Ólaf Ólafsson , þá áttum við það á hættu að innlend starfsemi félagsins legðist af og við fengjum lítið sem ekkert upp í skuldirnar .
" – En þessar 600 milljónir sem Ólafur Ólafsson er að leggja inn í Samskip , til þess að halda 90% yfirráðum í félaginu , eru náttúrlega bara smáaurar , miðað við það sem félög í hans eigu , að hluta eða öllu leyti , skulda Arion banka , yfir 200 milljarðar króna , ekki satt ? " Það er auðvitað ekki í mínum verkahring að staðfesta þessar tölur .
Stjórn þessa banka þurfti að standa frammi fyrir hluthöfum , sem er annars vegar almenningur á Íslandi og hins vegar kröfuhafar gamla Kaupþings , og réttlæta að við tækjum ekki þátt í þessu og töpuðum að öllum líkindum milljörðum króna .
" – En kom það aldrei til greina að selja einhverjum öðrum Samskip fyrir þessa smáaura , eða jafnvel eitthvað hærri upphæð ? " Það getur vel verið að það hefði komið til greina , en við í Arion banka réðum einfaldlega ekki þessari niðurstöðu .
Við vorum víkjandi aðili í þessari ákvörðun .
" – Er það ekki einkennilegt að bankinn segi ítrekað að Ólafur Ólafsson skuldi ekki neitt , þegar fyrir liggur að félög á hans vegum skulda yfir 200 milljarða í Arion banka ? Eignir hans , eru þær ekki að uppistöðu til vegna stöðutöku gegn íslensku krónunni , sem margir líta á sem eitt allsherjar skemmdarverk gagnvart íslenskum almenningi ? Reynum að finna bestu lausnina í hverju máli " Það sem við stöndum frammi fyrir er að taka á málum , einu af öðru , og reyna að finna bestu lausnina út frá hagsmunum bankans , í hverju máli .
Aðstæður eru auðvitað mismunandi og því mismunandi lausnir í hverju máli .
En mér sem aðalstjórnanda bankans og stjórn bankans er treyst fyrir því að hafa hagsmuni bankans að leiðarljósi og reyna að hámarka þau verðmæti sem um ræðir í endurheimtum bankans .
" – Er það kostur , að þínu mati , að viðskiptamaður sé ekki í neinum persónulegum ábyrgðum ? Nú taka menn eftir því að meðhöndlun Arion banka á þeim Björgólfsfeðgum og Ólafi Ólafssyni er mjög ólík .
Björgólfur Thor hefur boðist til þess að greiða helming skuldar feðganna við bankann , en honum hefur verið stefnt , en Ólafur Ólafsson greiðir lítið sem ekkert og hann hefur þar að auki stöðu grunaðs manns vegna markaðsmisnotkunar , hjá sérstökum saksóknara .
Er slíkt til þess fallið að auka traust bankans á manninum ? " Aftur verð ég að nefna , varðandi málefni Samskipa , að Arion banki er í þeirri aðstöðu að geta ekki ráðið ferðinni og við getum því ekki leitt mál til lykta , eins og okkur sýnist .
Við verðum að reyna að gera það besta í þeirri stöðu sem þar er uppi .
Í tilviki Björgólfsfeðga erum við sömuleiðis að reyna að gera það besta sem við getum í stöðunni og þannig er það í hverju málinu á fætur öðru .
En aftur að spurningu þinni um persónulegar ábyrgðir , þá vil ég almennt segja það , að ég mér finnst , a.m.k. hvað almenning varðar , neytendalán og þess háttar , að það eigi í hverju tilviki að vega og meta greiðslugetu einstaklingsins sem í hlut á og hverfa frá sjálfskuldarábyrgð í flestum tilvikum .
Bankinn krefst t.d. ekki lengur ábyrgðarmanna vegna lána til einstaklinga .
" – En það er ekkert samræmi þarna á milli .
" Jú .
Sumstaðar eru persónulegar ábyrgðir og sumstaðar eru þær ekki fyrir hendi .
Arion banki getur auðvitað ekki tekið til baka ákvarðanir sem voru teknar í gamla Kaupþingi .
Í öllum tilvikum reynir bankinn hins vegar að hámarka sínar endurheimtur , en þarf að fara mismunandi leiðir eftir eðli hvers máls .
" – Er ekki sérstaklega kveðið á um það í verklagsreglum bankanna , að þeir meti það hvort þeir vilji eiga áfram samstarf við þá sem skulda þeim mikið ? Hvernig rímar það við feril Ólafs Ólafssonar , að bankinn skuli treysta honum sérstaklega ? Er bara farið í kringum þessar verklagsreglur , þegar bankanum hentar ? " Alls ekki .
Við höfum sett okkur verklagsreglur og förum eftir þeim .
Arion banki velur sér ekki skuldara heldur tók við eignasafni frá gamla Kaupþingi .
Mál Samskipa er sérstakt þar sem bankinn hefur lítið að segja um heildarniðurstöðuna .
Lausnin verður að taka mið af því .
Við verðum að semja samkvæmt okkar samningsstöðu og ég viðurkenni það hér og nú að hún mætti stundum vera betri .
" – En kom aldrei til greina að semja við aðra ? Það hljóta að hafa verið til menn , sem voru tilbúnir til þess að henda inn meira en 600 milljónum króna , til þess að ná 90% eignarhlut í félaginu ? " Eins og ég hef ítrekað sagt , þá vorum við ekki leiðandi í þessu máli og bankinn réð aldrei yfir hlutabréfum félagsins .
" – Hvers vegna er það þýðingarmikið fyrir Samskip að Ólafur Ólafsson , sem búsettur er í Sviss , eigi 90% í félaginu ? " Eftir því sem mér skilst , þá hefur hann verið í ýmsum viðskiptasamböndum fyrir Samskip .
Ég get ekki lagt persónulegan dóm á þá þýðingu .
" Leitum alltaf lausna með skuldurum – Finnur , að annarri afgreiðslu ykkar í Arion banka , sem hefur ekki síður verið umdeild , en það er þessi mjög svo sérstaka niðurstaða bankans , hvað varðar málefni Haga .
Þegar málefni Haga voru fyrst til umræðu vegna skulda 1998 ehf. við Arion banka , þá var það ítrekað gefið út af ykkar hálfu , að þið væruð að leita lausna með eigendum fyrir fyrirtæki sem væri í erfiðleikum .
Seinna kom á daginn , að þetta virtist allt vera eitt sjónarspil , bæði hjá bankanum og eigendunum , því upplýst var að Arion banki átti 95,7% í Högum .
Hvers vegna höfðu eigendur Haga aðra stöðu gagnvart bankanum en Jón og Gunna úti í þjóðfélaginu ? " Við leitum alltaf lausna , með stjórnendum eða eigendum , hverra sem eiga í hlut hverju sinni , þegar við reynum að leysa mál einstakra fyrirtækja eða einstaklinga eins og skýrt er tekið fram í verklagsreglum bankans .
Það gildir það sama um Bílaverkstæði Badda , Jón bónda og Haga .
Við vorum í þessu ferli með fyrrverandi eigendum 1998 sl. haust .
Jóhannes Jónsson gerði bankanum tilboð um að kaupa félagið í haust og það varð til þess að við urðum bæði að meta það og aðra kosti , sem komu til greina .
" – Hvaða kostir voru það ? " Jú , vitanlega voru á borðinu hjá okkur aðrir kostir , eins og þeir að taka tilboði Jóhannesar , brjóta upp félagið og selja einstakar einingar í gegnum opið og gegnsætt ferli eða selja félagið í gegnum Kauphöllina .
Niðurstaða bankans varð sú , að við ættum að selja félagið í opnu útboði og skrá það í Kauphöll Íslands .
" – Hvers vegna var Jóhannes Jónsson settur inn í stjórn 1998 ehf. eftir að félagið var að öllu leyti komið í eigu bankans ? Hvers vegna var Sigurjón Pálsson , mágur Ara Edwald , forstjóra 365 , gerður að stjórnarformanni sama félags ? Var þetta að þínu mati til þess fallið að auka traust á bankanum og vinnubrögðum hans ? " Sigurjón Pálsson nýtur fyllsta trausts sem starfsmaður bankans .
Bankinn telur það þjóna hagsmunum sínum og almennings að leysa þetta erfiða mál í sátt við stjórnendur Haga .
" – Það er túlkunaratriði , ekki satt ? " Bankinn er , eins og ávallt , að gæta sinna hagsmuna .
" – Þetta hefur ekkert með traust bankans á tilteknum starfsmanni , að gera , Finnur , heldur hefur þetta allt með trúverðugleika bankans og traust að gera , ekki satt ? Eruð þið ekki bara bullandi þátttakendur í hrunadansinum ? Hefði bankinn ekki tryggt hagsmuni sína betur og um leið gert mikið gagn við enduruppbyggingu þessa þjóðfélags , með því að brjóta upp Haga og selja frá sér í einingum ? Hafði bankinn ekki a.m.k. einhverja siðferðilega skyldu til þess að leggja sitt af mörkum við að tryggja hér aukna samkeppni á matvörumarkaði ? Er það í lagi , út frá samfélagslegum gildum , í þínum augum að bankinn geri sitt til þess að stuðla að því að Hagar hafi áfram 60% hlutdeild á matvörumarkaði á Íslandi ? " Það var farið rækilega ofan í þessi mál , af hálfu bankans .
Ef bankinn hefði bútað félagið niður í einingar hefði hann fengið mun minna upp í skuldir , ferlið tekið mun lengri tíma og rekstri fyrirtækisins um allt land verið stefnt í tvísýnu .
" – Eitt af því sem fólk getur alls ekki skilið er sú ákvörðun ykkar , þegar þið ákveðið að fara með Haga í opið útboð á markaði , að eyrnamerkja 15% handa Jóhannesi í Bónus og stjórnendum fyrirtækisins .
Hvers vegna 10% handa Jóhannesi og 5% handa stjórnendum ? Voru það ekki hrapalleg mistök af ykkar hálfu ? Hvers vegna ætti bankinn að taka ákvörðun um það , að menn sem skulda yfir 50 milljarða í Arion banka , bara vegna Haga , vegna skuldbindinga 1998 , fái einhverja sérmeðferð ? Að nú ekki sé talað um öll hin milljarðahundruðin sem önnur félög þeirra feðga skulda út um víðan völl , félög eins og FL Group , Landic Property ? Jón Ásgeir var ekki í stjórn Glitnis , en samt sem áður var það hann sem tók ákvörðun um að kaupa Tryggingamiðstöðina , án þess að nokkur starfsmaður Glitnis kæmi þar við sögu .
Sömuleiðis var það Jón Ásgeir sem gerði starfslokasamninginn makalausa við Bjarna Ármannsson , án þess að vera í stjórn Glitnis .
Tekur Arion banki það trúlegt , í raun og veru , að Jón Ásgeir stjórni ekki öllu því sem hann kærir sig um að stjórna , í gegnum karl föður sinn ? Starfsfólkið treystir Jóhannesi " Ég vil leggja áherslu á að 85% í Högum verða seld almenningi og fagfjárfestum í opnu útboði og félagið skráð í Kauphöll Íslands .
Fyrirkomulag útboðsins verður ákveðið í framhaldinu í samráði við erlenda ráðgjafa .
Rekstur Haga gengur vel .
Félagið hefur á að skipa hæfu starfsfólki sem treystir Jóhannesi Jónssyni og stjórnendateymið hefur sýnt það á liðnum árum að það kann vel til verka .
Honum er gefinn kostur á að kaupa 10% hlut í félaginu á sama verði og aðrir kaupendur .
" Fjárfestar hafa áhuga á Högum – Finnst þér líklegt að almenningur á Íslandi verði reiðubúinn til þess að fjárfesta í Högum , þegar félagið verður boðið út , vitandi að þeir Jón Ásgeir og Jóhannes verða þar við stjórnvölinn ? Finnst þér sem saga þeirra , sem stórra eigenda í almenningshlutafélögum , sé með þeim hætti , að almenningur verði tilbúinn til þess að treysta þeim fyrir sparifé sínu ? " Við höfum strax orðið vör við áhuga fjárfesta á Högum .
Það er mat bankans að félagið sé áhugaverður fjárfestingarkostur og þess vegna ákváðum við að skrá það í Kauphöllina .
Jón Ásgeir er ekki í hópi stjórnenda Haga og býðst því ekki að kaupa hlut í félaginu .
" – Nú eru Hagar í raun og veru eign Arion banka , en samt sem áður taka feðgarnir allar rekstrarlegar ákvarðanir , svo sem þær að beina öllum auglýsingum allra fyrirtækja í eigu Haga til eigin fjölmiðla , þ.e. 365 .
Hefur bankinn enga skoðun á slíkri misnotkun á fyrirtækjum í eigu hans ? " Bankar eiga ekki né mega hlutast til um daglegan rekstur fyrirtækja sem þeir yfirtaka .
Bankinn hefur hins vegar skipað nýja óháða aðila í stjórn fyrirtækisins sem njóta fulls trausts .
" – Getur Arion banki með einhverri vissu fullyrt að hann eigi 95,7% í Högum , þegar horft er til þess að skiptastjóri þrotabús Baugs hefur sagt að salan á Högum út úr Baugi sumarið 2008 sé riftanlegur gjörningur , og því getur það ágreiningsefni endað fyrir dómstólum , ekki satt ? " Mér vitanlega snýr riftunarkrafan að ráðstöfun fjárins en ekki að eignarhaldi á bréfunum .
Það leikur því enginn vafi á yfirráðarétti bankans yfir Högum .
" – Nú situr þú sem bankastjóri Arion banka til skamms tíma .
Hvenær má búast við að nýir eigendur bankans ráði bankastjóra til framtíðar ? " Ég er mjög ánægður með þann árangur sem bankinn hefur náð á síðustu misserum .
Vissulega hefur stundum blásið hressilega en ég tel að það sé fyrst og fremst vegna þess að bankinn hefur verið leiðandi í því að leysa úr erfiðum málum fyrirtækja og heimila .
Bankinn auglýsti eftir bankastjóra í desember og 40 manns sóttu um stöðuna .
Ferlið er nú í höndum ráðningarskrifstofu og á endanum tekur stjórn bankans ákvörðun um hver verður fyrir valinu .
Ný stjórn verður skipuð í bankanum á næstunni en það fer eftir afstöðu og hraða hjá Fjármálaeftirlitinu hvenær það verður .
" – Finnst þér það fara saman við opið og gegnsætt ferli , öll sú leynd sem hvílt hefur yfir viðskiptalegum ákvörðunum Arion banka ? " Það er alls ekki rétt að leynd hvíli yfir viðskiptalegum ákvörðunum bankans .
Þvert á móti höfum við lagt okkur fram um að fylgja skýrum og opinberum verklagsreglum og greina frá viðskiptalegum ákvörðunum bankans eins og kostur er .
Ákvarðanir í öllum málum geta auðvitað ekki verið öllum aðgengilegar vegna trúnaðar við viðskiptavini og hagsmuna viðkomandi fyrirtækja .
Hins vegar eru allar ákvarðanir rökstuddar , skráðar og skjalaðar og því geta viðeigandi eftirlitsaðilar gengið úr skugga um hvort þær séu réttmætar .
" – Kemur þú á einhvern hátt við sögu , þegar ákvarðanir eru teknar í bankanum , eins og í málefnum Haga og Samskipa , svo dæmi séu nefnd , eða ert þú bara í hlutverki þess sem þarf að kynna ákvarðanir eigendanna , án þess að hafa nokkuð um þær að segja ? " Það eru margir sem koma að stórum úrlausnarmálum á vegum bankans og ég ber ábyrgð á starfsemi hans .
Bankinn hefur á að skipa mjög hæfu starfsfólki sem leggur dag við nótt að vinna úr þeim erfiðum skuldamálum sem við stöndum frammi fyrir .
Allar meiriháttar ákvarðanir eru síðan lagðar fyrir stjórn bankans .
" 