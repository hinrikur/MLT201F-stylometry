UNDANFARNA mánudaga hefur breski gleðigjafinn og þúsundþjalasmiðurinn Stephen Fry , gert sér lítið fyrir og bjargað þeim frá sínum hefðbundnu leiðindum .
Þetta afrekar hinn bráðskemmtilegi , stóri og skarpi Fry með sjónvarpsþáttunum Stephen Fry in America .
Þeir verða 6 talsins og komið að þeim fjórða nk. mánudag .
Líkt og starfsbróðir hans , Michael Palin , fer Fry sínar eigin leiðir í þáttunum , skoðar þau Bandaríki sem hafa heillað hann frá barnæsku og liggur ekki á því sem honum mislíkar .
Fry kann einkar vel að meta fjölbreytnina sem Ameríka býður upp á og fer ekki hefðbundnar leiðir á yfirreið sinni um ríkin 50 ( hann er kominn að Klettafjöllunum á vesturleið ) .
Sýnir okkur vissulega þekkta staði en ekkert síður þá látlausari , sem fara almennt fram hjá " fræðingunum " .
Hann bregður sér niður í kolanámur , veiðir gegnum ís , kíkir inn á rómaðar blúsbúlur , siglir um Mississippi-móðu í kjölfar Stikilsberja-Finns , ekur um Chicago með engan annan en meistara Buddy Guy sér við hlið í enska leigubílnum sem er aðalfararskjóti hans um víðáttur Norður-Ameríku .
Og þá er aðeins fátt eitt talið .
Annars hefur Fry mörgum hlutverkum að gegna í listaheiminum , sjónvarpið sýnir aðeins einn lítinn þátt af sköpunargleði þessa sífrjóa húmorista , leikara , rithöfundar , lífsnautnamanns , það eru fá svið sem eru honum óviðkomandi .
Ég mæli eindregið með sjálfsævisögum hans ( Moab is My Washpot og hin óborganlega Making History ) , sem eru ekki síður fyndnar og notalegar aflestrar en minningar Davids Niven og Michaels Caine .
Fry hefur leikið talsvert á sviði og af kvikmyndunum sem hann hefur komið fram í ber Wilde af þeim öllum .
Þá er hann eftirsóttur upplesari inn á hljóðbækur , las t.d. allar bækurnar um galdrastrákinn Harry Potter .
Fry er rösklega fimmtugur og hefur búið með Daniel Cohen síðustu 15 árin .
Það hefur frést af nýjum sjónvarpsþáttum , einar tvær bækur eru í smíðum og hann er eftirsóttur á sviði , jafnt sem uppistandari og dramatískur leikari og einar 7 myndir eru á leiðinni .
Engin furða þó að landar hans kalli Fry " þjóðargersemi .
" saebjorn@heimsnet.is 