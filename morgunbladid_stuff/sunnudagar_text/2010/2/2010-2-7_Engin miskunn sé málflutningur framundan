06.00 Þessi dagur byrjaði bara hörmulega .
Vaknaði með hausinn fullan af skít , kvefaður og vitlaus .
Engin miskunn samt sem áður , enda málflutningur framundan í Hæstarétti .
Ég gúffaði í mig AB-mjólk með músli og dáðist síðan að sjálfum mér í speglinum áður en ég yfirgaf kotið .
06.30 Kominn á Lögfræðistofu Reykjavíkur að klára undirbúning fyrir málflutning í Hæstarétti .
Mér líður stundum eins og ég sé að fara í munnlegt próf þegar kemur að málflutningi fyrir hinum virðulega Hæstarétti .
Þarna sitja einstaklingar með yfirburða-þekkingu á lögfræði og grilla mann hiklaust ef maður er ekki nógu vel undirbúinn .
08.30 Mættur í Hæstarétt og eins og venjulega tekinn kaffibolli með dómvörðunum .
Miklir snillingar þeir menn sem gaman er að spjalla við .
09.00 Málflutningur í Hæstarétti .
Eva B. Helgadóttir hrl var á móti mér .
Dómarar Jón Steinar Gunnlaugsson , Hjördís B. Hákonardóttir og Helgi I. Jónsson .
Helgi er dómstjóri í Héraðsdómi Reykjavíkur en tekur iðulega sæti í Hæstarétti við forföll dómara .
Mál þetta fjallaði um ábyrgð Ölgerðar Egils Skallagrímssonar á húsaleiguskuld vegna Austurstrætis 22 sem brann til grunna árið 2007 .
Í héraðsdómi var Ölgerðin sýknuð þar sem frestur sá sem kveðið er á um í húsaleigulögum að leigutaki hafi til þess að beina greiðsluáskorun til ábyrgðaraðila eftir að leiguafnotum lýkur var liðinn .
Ég flutti málið fyrir Ölgerðina 11.00 Kominn aftur á skrifstofuna til að fara yfir tölvupósta og hvort einhver hafi sent mér skilaboð á Facebook .
Mjög margir skjólstæðingar mínir eru í samskiptum við mig í gegnum það samskiptaforrit sem er alger snilld .
11.30 Rölti mér út á Maður lifandi og náði mér í grænmetisbakka úr hlaðborðinu og tók með mér .
Fáránlega góður matur á þessum stað .
12.00 Skjólstæðingur kom í viðtal til mín vegna yfirheyrslu seinna í dag .
Staða hans er nokkuð dæmigerð fyrir bankahrunið og gjaldeyriskreppuna .
Á velmektarárunum hafði honum vegnað vel í gjaldeyrisviðskiptum og við kaup og sölu fasteigna .
En síðan hrundi allt .
Viðskiptabankinn hans hafði millifært 10. m.kr. inn á einn af fjölmörgum reikningum hans sem áttu að fara til að greiða niður tap á öðrum reikningi .
Hann hafði ekki áttað sig á þessu og var í góðri trú þegar hann ráðstafaði þessum fjármunum .
Bankinn var ekki sáttur og kærði hann til lögreglunnar .
13.00 Nú kom í viðtal til mín Pólverji nokkur og með í för Sandra Steinarsdóttir túlkur .
Sandra er á 1. ári í lögfræði en ber höfuð og herðar yfir þann fjölda túlka sem túlka fyrir pólska sakborninga .
Pólverji þessi hafði verið handtekinn og úrskurðaður í gæsluvarðhald vegna gruns um aðild að ránsmálum .
Hann var látinn dúsa í nokkra daga í klefa á lögreglustöðinni við Hverfisgötu við algerlega óviðunandi aðstæður og án þess að fá læknisþjónustu .
Réttlætiskennd þessa unga Pólverja var mikil og hafði hann samviskusamlga ritað allt niður sem gerst hafði þann tíma sem hann var í haldi .
14.00 Mætt í yfirheyrslu hjá fjársvikadeild Lögreglunnar á höfuðborgarsvæðinu .
Þar tók á móti okkur sá eðaldrengur Jónas Helgason rannsóknarlögreglumaður .
Hann er eins og sendiherrann faðir hans , alltaf þægilegur og diplómatískur þegar kemur að því að yfirheyra sakborninga , enda er slík aðferðafræði mun vænlegri til árangurs en stælar og læti .
16.00 Kominn aftur á skrifstofuna að tékka á tölvupóstum , fésinu og reyna að svara einhverju af skilaboðunum .
17.30 Eins og á hverjum degi tók ég æfingu í Laugum en hún var róleg vegna slappleikans .
Æfing dagsins var upphandleggir og kassi .
Þetta verður að vera í lagi .
Eftir góða æfingu var að sjálfsögðu farið í gufu og heita pottinn í spa-inu enda algerlega ómissandi .
Spjallaði lengi við Össur Skarphéðinsson enda kallinn duglegur að hreyfa sig .
Gleymdi að sníkja neftóbak .
20.00 Mættur aftur á skrifstofuna , gengið frá tímaskýrslum og farið að skoða mál sem kemur til flutnings í Hæstarétti á fimmtudaginn , svaraði einhverjum tölvupóstum og skilaboðum , sem ég reyndar kemst sjaldnast yfir .
23.00 Kominn heim .
Lagðist yfir brezkan spennuþátt á gufunni hundlasinn og ómögulegur , áður en ég fór í koju .
