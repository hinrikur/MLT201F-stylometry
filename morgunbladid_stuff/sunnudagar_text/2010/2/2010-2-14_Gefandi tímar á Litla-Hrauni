Í tvö ár hefur Margrét Frímannsdóttir gegnt embætti forstöðumanns fangelsisins á Litla-Hrauni , en áður en hún tók við því starfi hafði hún unnið ráðgjafastörf við fangelsið .
Margrét lét af þingmennsku árið 2006 og saknar ekki stjórnmálanna .
Hún segir ráðstafanir stjórnvalda eftir bankahrunið hafa verið fálmkenndar .
Ég hef ekki saknað stjórnmálanna í eina mínútu og get ekki hugsað mér að snúa þangað aftur , " segir Margrét .
" Ég hætti í stjórnmálum vegna þess að mér var hætt að líða vel í vinnunni og ég gaf mig ekki lengur alla í hana .
Sá sem er ekki lengur í stjórnmálum af lífi og sál á að hætta og finna sér eitthvað annað að gera .
Og það gerði ég .
" Af hverju fór þér að leiðast í stjórnmálunum ? " Það er erfitt að svara því .
Mér fannst þingið hafa breyst mjög mikið og áherslurnar ekki vera nægilega markvissar .
Gjáin á milli Alþingis og framkvæmdavaldsins hafði breikkað mjög frá því ég kom fyrst inn á þing .
Alþingi var orðið fullmikið kjaftaþing , það var að sumu leyti búið að missa tökin .
Eftir einkavæðinguna , þegar bankarnir voru nánast gefnir , þá voru þeir sem ráku fyrirtækin alltaf skrefi á undan löggjafanum og framkvæmdavaldinu , sem voru í því hlutverki að elta skottið á þeim hvað varðar setningu laga og reglna .
Þetta var afleit þróun .
" Almenningur hefur litla trú á stjórnmálamönnum .
Finnst þér það skrýtið ? " Nei , mér finnst það ekki einkennilegt .
Stjórnmálamenn hafa boðið upp á það .
Í búsáhaldabyltingunni bað fólk svo um nýtt Ísland en fékk ekki .
Það fékk ekkert nýtt með nýju stjórnmálaafli , Borgarahreyfingunni , þar sem hver höndin hefur verið upp á móti annarri .
Það hefur komið mér á óvart hversu lítið vinnubrögðin á þinginu hafa breyst og gargið og heitingar stjórnmálamanna hafa síður en svo orðið til að auka vegsemd og virðingu þingsins á þessum erfiðu tímum þegar þjóðin krefst samstöðu .
Þetta á ekki síst við um þá flokka sem áður störfuðu saman í stjórn , gáfu bankana og mótuðu handónýtt regluverk sem á stóran þátt í hruninu .
Það varð gífurleg endurnýjun í þingliðinu eftir síðustu kosningar , en það unga fólk sem komst þá inn á þing hefur ekki sýnt þau nýju vinnubrögð sem krafist var að tekin yrðu upp á Alþingi .
" Fálmkenndar ráðstafanir Gerir ríkisstjórnin nóg fyrir fólkið í landinu ? " Nei .
Ég er með stóran hóp fólks í vinnu og þetta er ekki hálaunafólk .
Þar er ungt fólk sem hefur stofnað heimili á síðustu tíu árum , er með lítil börn og hefur ekki fjárfest um of .
Í dag er þetta fólk í skelfilegri stöðu vegna þess að það á erfitt með að standa skil á skuldbindingum sínum þrátt fyrir góðan vilja , og þær ráðstafanir sem stjórnvöld hafa gripið til duga engan veginn .
Ég veit til þess að fólk hefur leitað til bankastofnana og komið þaðan brotið .
Ráðstafanir stjórnvalda hafa verið fálmkenndar , bútur hér og bútur þar , en heildarmyndin í bútasaumsteppi ríkisstjórnarinnar fyrir heimilin í landinu er ekki orðin til .
Ef ekkert gerist á næstu mánuðum þá munum við horfa upp á mjög stóran hóp fólks missa allt sitt og þar á meðal verður margt ungt fjölskyldufólk , sem engan þátt átti í að skapa þær aðstæður sem þjóðin býr núna við .
Það nýjasta sem við heyrum er að bankarnir fá að ákveða að menn , sem áttu stóran þátt í því að koma okkur þangað sem við erum , fái fyrirtæki sín aftur í hendur .
Þeir sem komu landinu í kaldakol eiga sem sagt að stjórna nýrri uppbyggingu .
Er það trúverðugt ? Ég hitti ekki nokkurn mann sem skilur þessa ráðstöfun .
Sjálf skil ég ekki eftir allt sem á undan er gengið hvernig nokkur ráðamaður getur komið fram og sagt : Já , ég er jafn svekktur og aðrir að heyra þetta í fréttum .
" Það er eins og ríkisstjórninni finnist að hún geti ekkert gert í þessu sambandi .
Ég veit starfs míns vegna að menn sem hafa hugsanlega framið auðgunarbrot upp á einhverjar milljónir ganga ekki lausir meðan mál þeirra eru rannsökuð heldur eru þeir settir í einangrun til að þeir geti ekki á nokkurn hátt skaðað rannsóknarhagsmuni .
En þeir sem bera ábyrgð á því að milljarðar hafa horfið ganga lausir á meðan rannsókn stendur yfir , sjálfsagt vegna þess að ekki er talið að þeir muni skaða rannsóknarhagsmuni .
Ég skil þetta ekki .
Er kannski eitthvað til í því sem segir í textanum , að ef þú stelir nógu miklu þá sleppir þú , annars farir þú á Litla-Hraun ? " Heldurðu að þessi ríkisstjórn lifi ? " Ríkisstjórnin varð til upp úr búsáhaldabyltingu og henni ber skylda til að klára kjörtímabilið og standa með því fólki sem háði búsáhaldabyltinguna .
Jóhanna og Steingrímur eru þannig gerð að þau gefast ekki upp fyrr en í fulla hnefana .
Alveg óháð því hvort fólk er sammála Steingrími eða ekki þá hljóta allir að virða hvað hann stendur fast á sínu og hversu þrautseigur hann er .
Hins vegar verður ríkisstjórnin að skipta um vinnubrögð og áherslur og kannski er það mögulegt þegar Icesave-málið er afgreitt .
Mér finnst einkennilegt hvernig Icesave-málið , sem er bara lítill hluti af skuldastöðu þjóðarinnar , hefur yfirtekið samfélagsumræðuna meðan öðrum vandamálum er nánast sópað undir mottu í umræðunni .
Þótt ég sé ekki sátt og mér finnist margt í vinnubrögðum ríkisstjórnarinnar hafa verið fálmkennt þá er ég samt þakklát fyrir að ekki eru aðrir flokkar við stjórnvölinn .
Ég tel að ekki sé betri kostur í stöðunni en samvinna þessara tveggja flokka .
" Á sínum tíma var fremur kalt á milli ykkar Steingríms og þið háðuð baráttu um formannskjör í Alþýðubandalaginu þar sem þú sigraðir .
Þú virðist samt bera ákveðna virðingu fyrir honum .
" Já , ég hef alltaf gert það .
Sem betur fer getur maður tekist á við fólk en samt borið virðingu fyrir því .
" Hef þroskast í starfi Síðustu tvö árin hefur þú verið í nýju hlutverki sem forstöðumaður á Litla-Hrauni .
Áhugi á fangelsismálum hefur fylgt þér frá barnæsku og var eitt af helstu áherslumálum þínum í pólitíkinni .
Ertu kannski í draumastarfinu þínu ? " Pabbi var yfirfangavörður og um tíma forstöðumaður á Litla-Hrauni þannig að ég komst ekki hjá því að fylgjast vel með þessum vinnustað .
Þegar ég fór inn í pólitíkina fann ég mjög fljótt að fangar eru gleymdur hópur .
Það er enginn sem man eftir þeim .
Í hugum flestra stjórnmálamanna eru þeir ekki atkvæði sem þarf að leggja mikið á sig fyrir .
Mér fannst gott að verða á Alþingi ákveðinn málsvari þessa málaflokks sem svo fáir sinntu og eiga þátt í því að móta stefnu sem breytti fangelsum frá því að vera geymslustaður í betrunarvist .
Siðar varð það eitt af síðustu verkum Björns Bjarnasonar sem ráðherra að ráða mig sem forstöðumann á Litla-Hrauni .
Ég er mjög fegin að Björn treysti mér fyrir þessu verkefni .
Mig langaði að taka þetta starf að mér og á þeim tveimur árum sem ég hef gegnt því hef ég þroskast í starfi .
" Umgengst þú fanga daglega ? " Já .
Ég reyni að þekkja hvern einasta mann með nafni og vita eitthvað um bakgrunn hans því betrunarstarf getur ekki átt sér stað öðruvísi en að reynt sé að finna hæfileika hvers einstaklings fyrir sig svo hægt sé að rækta þá .
Það næst ekki allt fram með boðum og bönnum .
Sem betur fer hefur stefnan í fangelsismálum breyst mjög mikið og menn eru meðvitaðri um það en áður að fangelsi er ekki bara geymslustaður heldur á fangelsisvist að vera betrun .
Mér finnst það stórsigur þegar einstaklingur fer út frá okkur tilbúinn til að takast á við samfélagið með öðrum hætti en hann gerði áður .
" Ef maður trúir á betrun en ekki refsingu þá hlýtur maður að trúa á að það góða sé meira ríkjandi í fólki en það illa .
" Já , og hafi ég verið sannfærð um það áður en ég fór í þetta starf þá er ég enn sannfærðari núna .
Auðvitað finnast einstaklingar sem ómögulegt er að snúa frá rangri braut en þeir eru þá yfirleitt búnir að stórskemma sig á fíkniefnaneyslu .
Á Litla-Hrauni er meðferðarstarf sem hefur skilað stórkostlegum árangri .
Það er líka hugað að því að mennta fanga , tveir fangar útskrifuðust sem stúdentar um jólin og sýndu frábæran námsárangur og það stefnir í að að minnsta kosti einn fangi muni útskrifast í vor .
Áhuginn fyrir því að læra er að aukast hjá föngum .
Flestir þessara drengja hafa flosnað upp úr námi í grunnskóla og því þarf oft að byrja námið svo að segja frá grunni .
Í fangelsinu er svo þó nokkuð um námskeiðahald .
Í tæpt ár hefur til dæmis verið stunduð þar silfursmíði þar sem fangar smíða hringa , hálsmen og eyrnalokka .
Þeir taka hraun sem er við Bláa lónið , bræða það upp með gasi og búa til hraundropa og smíða silfur utan um .
Þetta eru þvílíkir listamenn og sá sem leiðbeinir þeim er agndofa yfir því hvað þeir búa til fallega gripi .
" Fangar styðja Fangavaktina Af þessum lýsingum má ráða að þú sért í mjög gefandi starfi .
" Fólk verður mjög hissa þegar ég segi að það sé gaman að vinna á Litla-Hrauni , en það er mjög skemmtilegt .
Auðvitað koma erfiðir tímar sem taka sinn toll af starfsfólki en það koma líka afar gefandi tímar .
Það er mikið verk að vinna því fangelsin eru yfirfull og tvímennt er í klefa .
Möguleikar til umbunar fyrir góða hegðun eru mjög litlir .
Allnokkur hluti fanganna , tæplega þriðjungur , eru erlendir ríkisborgarar og fæstir þeirra tala önnur tungumál en sitt eigið , þannig að fangelsið er eins konar alþjóðlegt samfélag , sem er á vissan hátt flókið .
Í heildina er þetta málaflokkur sem þarf að sinna mun betur en gert hefur verið .
Fangelsinu á Skólavörðustíg ætti að vera búið að loka fyrir mörgum árum og það sama á við um kvennafangelsið í Kópavogi því aðstæður á þessum stöðum eru ekki nægilegar góðar .
Því miður hafa konur ekki sömu tækifæri innan fangelsanna og karlar .
Deildaskipting er til dæmis ekki möguleg í Kópavogsfangelsinu og möguleikar til að flytja konur í opnari úrræði eru litlir .
Ég fullyrði að það er ekki hægt að reka fangelsiskerfið eins vel og gert er í dag nema vegna þess að þar er frábært starfsfólk sem sinnir starfinu af hugsjón , því ekki trekkja launin ! Ég hef hins vegar verulegar áhyggjur af því að það er skortur á aðstoð við aðstandendur , sem brotna oft þegar einhvern þeim nákominn fremur alvarleg afbrot .
Það er einnig áhyggjuefni hversu lítið er hugað að fórnarlömbum afbrota og aðstandendum þeirra .
" Hinir frábæru þættir Fangavaktin voru teknir upp að stórum hluta á Litla-Hrauni .
Það hlýtur að hafa sett sinn svip á fangelsislífið .
" Fagfólkið sem stóð að Fangavaktinni er einstakt og á aðdáun allra á Litla-Hrauni sem áttu samskipti við það .
Þetta fólk kom fram við starfsfólk og fanga af mikilli virðingu og frumsýndi fyrstu tvo þættina af Fangavaktinni á Litla-Hrauni .
Fangarnir horfðu svo á alla þættina í sjónvarpi og sömuleiðis á endursýningar .
Fangavaktin fékk fjölda tilnefninga til Eddunnar og á stuðning okkar allra á Litla-Hrauni .
Vonandi verður svo einhver til þess að koma með kvikmyndina Bjarnfreðarson og sýna hjá okkur því ekki fara strákarnir mínir í bíó .
" H vað heldurðu að þú verðir lengi í þessu starfi ? " Ég er ráðin til fimm ára .
Ég vakna klukkan sex á morgnana og hlakka til að fara í vinnuna .
Þannig hefur það verið allt frá því ég tók við starfinu .
Ef ég hætti að sinna þessu starfi af lífi og sál þá vona ég að einhver verði til að benda mér á að ég eigi að fara að gera eitthvað annað .
" 