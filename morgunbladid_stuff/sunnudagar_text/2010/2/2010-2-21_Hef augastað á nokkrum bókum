Yfirleitt eru helgarnar spunnar af fingrum fram , heklaðar kringum matarboð , skyndiheimsóknir eða einfaldlega kenjar veðursins .
Ég held í vinnutörn í nýrri skáldsögu norður í Aðaldal eftir helgi og býst því við að tölvan fái hvíld þessa tvo daga fyrir brottför .
Þess í stað verður kjamsað á því sem borgin lumar á .
Ég hef einstakt lag á að sitja af mér myndlistarsýningar þar til á allra seinustu stundu og það er ekki seinna vænna að kíkja á þær sem renna brátt sitt skeið á enda .
Ég er sérstaklega spenntur fyrir Endalokum Ragnars Kjartanssonar í Hafnarborg , vegsömun feneyskrar grotnunar , og litríkri kraftasýningu ungra myndlistarmanna , Ljóslitlífun , í Listasafni Reykjavíkur .
Ég hefði verið til í að kíkja í leikhús á laugardagskvöldið , t.d. Ufsagrýlur eftir Sjón sem tætir útrásarvíkinga sundur í háði og er rómað sjónarspil í búningum og gervum .
Hún verður hins vegar að bíða þar sem mér er boðið í fertugsafmæli í Mosfellsbæ .
Vegna nálægðar við Gljúfrastein er ekki útilokað að maður rekist á vofu Laxness .
Ég geri ráð fyrir að sunnudagurinn einkennist af hægagangi , kannski krækt í einn svellkaldan þeyting úr málmklæddri ísbúð Vesturbæjar eða kíkt á bókamarkaðinn í Perlunni , þar sem reyfarakaupin einskorðast ekki við reyfara .
Bókakaup geta verið fíkn sem erfitt en kannski óþarft er að kveða niður .
Ég hef augastað á nokkrum bókum .
