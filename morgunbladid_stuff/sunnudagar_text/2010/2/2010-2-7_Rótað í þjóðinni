Baltasar Kormákur gefur sér tíma í morgunsárið fyrir viðtal , því dagarnir fara í æfingar á Gerplu , sem frumsýnd verður í Þjóðleikhúsinu um næstu helgi .
" Það gengur bara nokkuð vel , " segir hann .
" Þetta er mikið og spennandi verkefni að fást við , enda er bókin stór , bæði í blaðsíðum talið og á huglægum skala .
En vonandi förum við að sjá fyrir endann á þessu – hvað verður úr sögunni .
" Hann hikar .
" Annars er erfitt að tala með þessum hætti , því Íslendingar eru orðnir svo sjálfumglaðir í lýsingum – ennþá er allt best í heimi .
Það verður bara hver að dæma fyrir sig .
" Nálgunin verður leikrænni Baltasar skrifar handritið með Ólafi Egilssyni og er það þróað á æfingum af leikhópnum , en fyrsti samlestur á sögunni var síðastliðið vor .
" Þetta er eins og hjá Teatre Complicite , þar sem unnið er að leikgerðinni um leið og sýningin er búin til .
Það má líka nefna leikgerðirnar Þetta er allt að koma , eftir skáldsögu Hallgríms Helgasonar , og Pétur Gaut , sem unnin var upp úr sex tíma leikriti og skrifuð samhliða æfingum .
Það eykur vægi leikhússins að þróa verkið á staðnum í samvinnu við leikarana ; þetta verður þá ekki bara bókmenntakynning – nálgunin verður leikrænni .
" Engu að síður er mikilvægt að halda vel utan um söguþráðinn og á það sérstaklega við um bók eins og Gerplu , að sögn Baltasars .
" Það er ekki sterkasta hlið sögunnar .
Þetta er hálfgerð vegamynd , sem aldrei er auðvelt að gera skil í leikhúsi .
Aðalpersónurnar eru tvær , en við fórum þá leið að leggja meiri áherslu á Þormóð en Þorgeir .
Haft var eftir Laxness á sínum tíma að persónurnar væru tvívíðar ; þær sýna ekki á sér margar hliðar í bókinni .
Það á reyndar frekar við um Þorgeir en Þormóð , en við höfum reynt að gefa honum meiri dýpt sem manneskju .
" Það er áskorun að taka persónur , sem hafa lifað með þjóðinni um aldir , og færa þær á svið .
Baltasar rifjar upp þegar hann og Ingvar Sigurðsson léku hvannasenuna úr Gerplu , hann lék Þormóð og Ingvar lék Þorgeir og Flosi Ólafsson las úr verkinu .
" Það trylltist allt í leikhúsinu , það var mikið hlegið og gaman .
En Súsanna Svavarsdóttir , sem reyndar rataðist oft satt orð á munn , féll ekki fyrir því og fyrirsögnin var einhvern veginn á þessa leið : " Mér hefur alltaf fundist að Þorgeir og Þormóður eigi að vera eins og þeir eru .
" Þetta er eitt af því sem við þurfum að kljást við , að fólk hefur mótaðar hugmyndir um þessar persónur .
En ég veit ekki hvernig við áttum að nálgast hugmyndir Súsönnu um fóstbræðurna Þorgeir og Þormóð .
Það hefur hver sína skoðun á því og við hljótum að styðjast við okkar eigin hugmyndir í þeim efnum – það er okkar hlutverk .
" Minnir á Don Kíkóta Baltasar tekur undir að Gerpla minni um margt á Don Kíkóta .
" Það er augljóst að Don Kíkóti hlýtur að hafa verið áhrifavaldur fyrir Halldór þegar hann skrifaði söguna , því hliðstæðurnar eru það miklar .
Þetta eru miklar riddarabókmenntir , en veruleikinn í Gerplu er þó rammíslenskur .
Við lásum líka Fóstbræðrasögu , sem Gerpla er byggð á , og vísum í hana .
Þetta er paródía að einhverju leyti á Íslendingasögurnar , en við einblínum ekki á það – það býr meira í sögunni .
Ég legg ekki mest upp úr því að hæðast að Íslendingasögunum , heldur þeirri hugmynd sem við höfum skapað um þær eftir á .
Þetta voru engar hetjur heldur fjöldamorðingjar .
Sá eini sem sýnir á sér aðrar hliðar en að vera blóðþyrstur morðingi er Gunnar á Hlíðarenda og fyrir vikið rífst þjóðin um kynhneigð hans .
" Það stóð raunar til á sínum tíma að gera kvikmynd eftir Njálu , að sögn Baltasars .
" Við unnum handrit sem við sendum utan , en fengum svo neikvæð viðbrögð við Hallgerði sem aðalpersónu .
Útlendingum fannst hún vera illgjörn kvensnift , nokkuð sem við höfðum ekki upplifað sjálfir , nánast " femme fatale " .
Það verður ekki litið framhjá því , að þegar Íslendingasögurnar eru til umfjöllunar þvælist ímyndin fyrir Íslendingum .
Sagan sjálf vill gleymast og hvað stendur þar í raun og veru .
Ég upplifi Gerplu þannig , að Halldór sé að leika sér með þær hugmyndir sem Íslendingar hafa búið sér til um Íslendingasögurnar í aldanna rás og ráðast gegn þeim .
" Gerpla á sér fleiri hliðar .
" Það má segja að með skáldinu Þormóði hafi Halldór gert einlæga atlögu að sjálfum sér .
Og ef maður vill ganga alla leið , þá gæti Þorgeir verið Ísland .
Þormóður er að reyna að taka þennan drumb og vitleysing og búa til úr honum eitthvað fallegt og skáldlegt .
Ef greinar Halldórs um Ísland eru lesnar , þá skín þar í gegn álit hans á Íslendingum , sem er ekki hátt , en svo skrifar hann bækur þar sem hann upphefur þessa molbúa .
Og það er ekki annað hægt en að hrífast af einfaldleika Þorgeirs , þessari einföldu hetju , sem fremur subbuleg og ljót morð í algjöru tilgangsleysi .
Í Ólafi Haraldssyni er síðan Stalín , ytri heimurinn sem steðjar að okkur , og ástríða hans gagnvart því sem reynist fals þegar upp er staðið .
Líf hans er erindisleysa og örlögin tragísk í lokin .
" Við losum um tímann Upphaflega stóð til að Gerpla yrði jólasýning Þjóðleikhússins , en frumsýningunni var frestað .
Baltasar segir að það hafi einfaldlega verið vegna þess að hann hafi séð fram á að verkið yrði ekki tilbúið á tilskildum tíma .
" Of mikið hefur verið gert úr þessari frestun .
Það kemur oft fyrir að sýningar eru hreyfðar til í leikhúsunum .
Ég var með mikið á minni könnu og bað um meira rými til að geta gert betri sýningu .
" Það reyndist vel þegar Baltasar setti upp Ivanov eftir Tsjekov í Þjóðleikhúsinu og gerði síðan kvikmyndina Brúðgumann í framhaldi af því , sem byggð er á leikritinu .
Það kemur vel til greina að leikurinn verði endurtekinn , þrátt fyrir að oft hafi verið sagt að ekki sé hægt að gera bíómynd úr Gerplu , að sögn Baltasars .
" Sagan er ekki árennileg og seinni hlutinn erfiður , allt frá því að Þorgeir fer utan og þvælist um heimsins höf innan um ælandi kónga , sem koma sögunni lítið sem ekkert við .
Það er erfitt að halda utan um slíkan söguþráð á leiksviði , enda sneiðum við hjá því .
Og orrusturnar eru áhugavert viðfangsefni .
Hvernig gerir maður stríðsbrölti og vopnaburði skil á leiksviði ? Oft verður það þunglamalegt og erfitt – kling , klang , kling , klang – þegar leikararnir klöngrast um sviðið í brynjum , að ekki sé talað um klaufalega og realíska bardaga .
Við ákváðum að leita í gamla áhugaleikhúsið eftir lausnum , vinnum okkur þaðan , ekki með háði eða lítillækkun , heldur sækjum við þangað einfaldleika leikhússins .
Og þegar við mætum fyrirstöðum , þá tökumst við á við þær , en sneiðum ekki hjá þeim .
" Hann brosir .
" Við ætlum samt ekki að klæða alla í jakkaföt eða páskagula búninga , þetta verður ekki þýska leikhúsið ; við glímum við arfinn okkar á íslenskum forsendum og gerum leikhús úr því .
Ofinn í frásagnarmátann er tíminn , Ísland í fortíð .
Það eru minnin sem við styðjumst við í sýningunni .
Við losum um tímann að vissu leyti , sækjum í Íslandsminni og fortíðarrómantík , til dæmis glímubelti sem er einskonar táknmynd íslenskrar karlmennsku .
Þau voru ekki til á þessum tíma , en þau tilheyra Íslandi í fortíð og það er nálgunin sem við leitum að .
Og leikararnir þurfa ekki að vera í þungum og klunnalegum skikkjum – við einföldum allt það .
" Eitt af því sem leikhópurinn hefur þurft að yfirstíga er hvernig menn breytast í dýr og dýr í menn .
" Hvernig teflirðu fram hesti á leiksviði ? " spyr Baltasar .
" Það virkar kannski einfalt , en það verður bara að leika hestinn .
Og þá vakna ýmsar spurningar .
Á hann að vera á fjórum fótum ? Hvernig karakter er hesturinn – því hestar eru með karakter .
Allt í einu verður þetta flókið en skemmtilegt viðfangsefni .
" Ekki of mikil virðing fyrir Laxness Svo er það skelfilega leyndarmálið , sem Baltasar hvíslar að blaðamanni , en það er spurningin hversu margir Íslendingar hafi í raun lesið Gerplu og þekki söguna .
" Ég veit vel að þjóðin þekkir týpurnar og hvannasöguna , en ég er ekki viss um að margir muni eftir Þórdísi og Kolbaki , en það er stór hluti af sögunni .
Það sama á við um frásögnina af Kolbrúnu og Geirríði dóttur hennar , sem á sér stað í Hrafnsfirðinum .
Þetta eru veigamestu samræðurnar í sögunni .
Auðvitað kunna einhverjir söguna utanbókar , en ég held að fáir hafa lesið alla söguna og mig grunar að margir hafi gefist upp í seinni hlutanum , sem er sundurlausari .
Það tapa margir þræðinum þegar Þorgeir fer til Noregs , en við einbeitum okkur líka meira að fyrri hlutanum .
" Baltasar segir að sögunni ljúki að vissu leyti þegar Þorgeir hverfur úr henni .
" Eftir það er hún hálfgert niðurlag .
Það er athyglisvert að þegar Ingmar Bergman gerði sína atlögu að Sjálfstæðu fólki , skrifaði handrit að þeirri sögu , þá lýkur hans bíómynd þegar Bjartur í Sumarhúsum kemur að tíkinni liggjandi ofan á Ástu Sóllilju .
Kannski það sé heiðarlegasta aðferðin að nota minna úr bókinni og gera því betri skil .
" – Fyrir utan Kjartan Ragnarsson í Þjóðleikhúsinu ? " Mér fannst það fín uppfærsla , sérstaklega fyrri hlutinn , og með því besta sem ég hef séð af Laxness .
Textinn hefur svo oft verið upphafinn á leiksviði og of mikil virðing fyrir honum er ekki holl fyrir hann .
Það drepur skrifin hans að setja þau upp í munninn á leikara sem ber of mikla virðingu fyrir honum , þá verður flutningurinn svo upphafinn og skortir jarðtengingu .
Við höfum reynt að halda okkur við textann í Gerplu , en flytjum hann auðvitað eins og manneskjur .
" – Á talmáli ? " Já , en án þess að allur skáldskapur sé tekinn úr verkinu .
Það hefur verið tilhneigingin þegar leikrit eru nútímavídd að fletja þau út og ég er ekki hrifinn af því .
Ég er þeirrar skoðunar að hægt sé að þjóna báðum þessum húsbændum ; að gera skemmtilegt leikhús en styðjast við skáldskap og vel skrifaðan texta á sama tíma .
" Baltasar segir að einhverju leyti horft til spagettívestranna í uppfærslunni .
" En það lifir bara í nokkrum augnablikum sem spagettí , til dæmis þegar þeir tveir leggja í leiðangur til að drepa einhvern .
En þegar komið er að Ögri , þá er allt annað upp á teningnum , venjulegt heimilisrifrildi , hver gerði hvern óléttan .
En ef farið verður í kvikmyndanálgun á verkinu , nokkurs konar vegamynd , þá yrði örugglega sótt meira í spagettívestrana .
Nema það vantar vonda kallinn .
Það væri hægt að setja Bútralda Brúsason í það hlutverk , en hann gegnir engu lykilhlutverki í sögunni .
Og er bara hugarburður , þó að getgátur séu uppi um að hann hafi jafnvel drepið Þorgeir .
Í raun eru aðalpersónurnar Þorgeir og Þormóður vondu kallarnir , því maður gengur undir manns hönd í að fá þá til að halda friðinn , vera bara heima og rækta garðinn sinn , en það finnst þeim ekki nógu smart .
" Hann staldrar við .
" Laxness hefði getað verið heima og sleppt því að flækja lífið fyrir sér – róta í þjóðinni .
Það er ekki auðvelt að búa með svona manni .
Og að því leyti eru Þormóður og Þorgeir hliðstæður við hann .
" – Verður þetta bíómynd ? " Ég hefði mikinn áhuga á því , ef leitað væri eftir því , enda höfum við unnið mikið í sögunni .
En það er undir öðrum komið .
Ef við klárum víkingamyndina , þá erum við hins vegar með mikinn forða af sverðum og búningum , auk þess sem hægt væri að breyta bæjunum sem búið er að byggja , þannig að það gæti nýst .
" Gibson setti strik í reikninginn Baltasar segir að víkingamyndin , sem til stendur að taka upp á Höfn í Hornafirði , þar sem þegar er farið að reisa leikmyndina , sé andhverfan við Gerplu , þó að hún gerist á sama tíma .
" Það má segja að Gerpla sé paródía af víkingamyndinni , því frásögnin er í hefðbundnum stíl hvað varðar hetjumyndir .
Enda væri ekki heiglum hent að gera skopmynd í anda Íslendingasagnanna – það þyrfti þá Ben Stiller í aðalhlutverkið ! Víkingamyndin er gerð á raunsæisforsendum og Karl Júlíusson hefur búið til mjög trúverðugan heim , en hann gerði nú síðast leikmyndina fyrir Hurt Locker , sem tilnefnd er til tíu óskarsverðlauna .
" Hann segir að ný mynd sé dregin upp af þessum tíma , sem Íslendingar hafi ekki séð áður .
" Hingað til hafa þetta verið skeggjaðir idjótar með tvö horn og hjálm .
En við drögum fram að á þessum tíma var kúltúr á Íslandi , til dæmis sýnum við Alþingi eins og við ímyndum okkur að það hafi verið .
Gerpla er á allt öðrum nótum .
Við getum tekið Íraksstríðið sem dæmi .
Ef horft væri á það út frá sjónarhorni forsætisráðherra Bretlands með hefðbundnum hætti , þá væri hann á fundum með öðrum leiðtogum , og í heimsókn á vettvangi .
En sjónarhorn Gerplu væri annað á sama veruleika , þar væri hann sýndur skíthræddur heima hjá sér , með niðurgang og magakveisu .
" Samningaviðræður standa yfir við stórt kvikmyndafyrirtæki um tökur á víkingamyndinni , að sögn Baltasars .
" Mel Gibson setti strik í reikninginn um tíma .
Menn fengu sjokk er þeir heyrðu af hans mynd , en nú er þetta að komast á skrið aftur .
Best væri að við gerðum báðir víkingamynd enda af nógu að taka og mér finnst hann frábær leikstjóri .
" Baltasar hefur einnig augun á kvikmynd , sem byggð verður á leikritinu Djúpinu eftir Jón Atla Jónasson .
" Við fengum vilyrði úr sjóðnum , " segir hann .
" Handritið er byggt á sögu Guðlaugs , eða Sundlaugs , og myndin verður eins íslensk og nokkur mynd getur orðið .
Jón Atli byggir það lauslega á leikritinu og sögunni og handritið er komið ansi langt .
" Fleira bíður á teikniborðinu , en óvissan er jafnan mikil í heimi kvikmyndanna .
" Ég var fenginn til þess að leikstýra endurgerð Reykjavík-Rotterdam fyrir Working Title , sem er Universal-fyrirtæki og framleiðir meðal annars myndir Coen-bræðra .
Þar finn ég áþreifanlega að ég stjórna ekki ferðinni .
Líklegt er að af henni verði í ár – en verður það í ár ? " Hann yppir öxlum .
" En það vantar ekki verkefnin .
" – Verður Ingvar Sigurðsson í aðalhlutverki í Djúpinu eins og á leiksviði ? " Nei , ekki Ingvar , " svarar Baltasar afdráttarlaust .
" Hann er að nálgast fimmtugt , en ég er að leita að yngri manni , auk þess sem maður með holdafar Ingvars væri ekki líklegur til að lifa lengi í sjó .
Ég hef áhuga á honum í önnur hlutverk , enda met ég hann mikils sem leikara .
" – Þú leggur áherslu á að þetta verði íslensk mynd ? " Inn að beini , " segir hann ákveðinn .
" Ég hef verið spurður úti hvort hún verði á ensku , en ég sé enga ástæðu til þess .
Og ég mun ekki velta mér upp úr tragedíu manna sem dóu eða þeirra nánustu .
Það stendur ekki til að klæmast á einkalífi fólks .
Þvert á móti verður þetta afrek notað til að segja sögu allra sem björguðust og fórust á Íslandsmiðum .
Og þannig vörpum við ljósi á sögu íslenskra sjómanna .
" – Hvernig ertu að þróast sem leikstjóri ? " Núorðið geri ég bara það sem mig langar til .
Ég veit það getur verið frekt , en þannig er það .
Ég tekst líka á við verkefnin af meiri alvöru .
Það getur verið heilmikill húmor í verkunum , en mér er mikið í mun að gera allt eins vel og ég mögulega get , hvort sem það er leikrit , kvikmynd , bók eða grein í blaði .
Annað væri óvirðing við áhorfendur .
" Hann klykkir út með : " Það getur verið að einhverjum finnist ég taka mig hátíðlega , en ég geri það ekki .
Ég hef hins vegar meiri ábyrgðartilfinningu en ég hafði .
Og kannski á það við um mig sem manneskju .
" Er eins og sjómaður Baltasar Kormákur er giftur Lilju Pálmadóttur og eru börnin fimm talsins .
Aðspurður hvernig gangi á þeim vígstöðvum svarar hann brosandi : " Bara – það eru allir heilir .
Ég er kominn með nokkra unglinga og það reynir á .
Þetta er full vinna .
" – Meiri en þegar þau voru yngri ? " Þetta tekur meira á .
Það er hægt að skamma barn , ekki gera þetta , en unglingsstelpur – Jesús ! Og ég á tvær unglingsstelpur ! " – Ertu mikill fjölskyldumaður ? " Ég tel mig orðinn það – í dag .
Ég er eins og sjómaður , ég er burtu og svo er ég heima .
Þegar ég er heima með börnunum , þá vil ég helst bara vera með þeim , og það getur verið erfitt að koma mér út úr húsi .
Ég reyni líka að taka þau með mér ef ég get á tökustað .
En það getur verið flókið .
Þetta eru mikil ferðalög og svo er það skólinn .
Næstyngsti sonur minn , Pálmi Kormákur , var með mér í rúma tvo mánuði í Ameríku , gekk í skóla þar .
Ég reyni að láta þetta ganga upp , að leyfa þeim að vera hluti af þessu ævintýri .
" Lilja Pálmadóttir , eiginkona Baltasars , stofnaði með honum kvikmyndafyrirtækið Blueeyes , en hefur dregið sig út úr rekstrinum .
" Hún átti hlut í fyrirtækinu , en það er í raun aðskilið í dag , " segir hann .
" Hún er komin á kaf í hestana , en við styðjum hvort annað andlega í þeim verkefnum sem við tökumst á við .
Ég er með henni í hestunum , en hún stjórnar þar .
" Með öllu óskiljanlegt " Þetta er hryllingur – óskiljanlegt , " segir Baltasar Kormákur um niðurskurð stjórnvalda á framlögum til kvikmyndagerðar .
" Þetta er sérstaklega sorglegt fyrir mig , þar sem ég hef verið ötull í að ná fram leiðréttingu á framlögunum .
Ég var formaður SÍK á þeim tíma , en fram að því höfðu framlög til kvikmyndagerðar ekki hækkað í langan tíma , heldur rýrnað og orðið að ekki neinu .
Nú er sú leiðrétting notuð til að skýra niðurskurðinn , en það er með öllu óskiljanlegt .
" Hann segir að á sama tíma og niðurskurður nemi 5-10% í öðrum listgreinum , þá sé kvikmyndagreinin skorin niður um 33% .
" Það er úr samræmi við allt og kemur mér mjög á óvart , því ég hélt að hugmyndafræði Vinstri grænna væri önnur , fyrir utan að þetta er arðbær iðnaður , sem útvegar gjaldeyristekjur , skapar störf og hefur margfeldisáhrif í hagkerfinu .
Reiknað var út að sennilega myndu hundrað kvikmyndagerðarmenn missa vinnuna á ársgrundvelli og ef allur sá hópur fer á atvinnuleysisbætur , þá er það dýrara fyrir ríkið en sparnaðurinn sem felst í niðurskurðinum .
Og þar verður ekkert úr þessum peningum .
Þannig að þetta er með öllu óskiljanlegt .
" Ef horft er til tíu ára tímabils , þá hafa framlög til kvikmyndagerðar ekki hækkað meira en framlög til Sinfóníuhljómsveitar Íslands eða Þjóðleikhússins , að sögn Baltasars .
" Hækkunin var mikil á tímabili , því framlögin höfðu staðið í stað svo lengi .
Í eðli sínu er kvikmyndasjóður eins og hver önnur menningarstofnun , nema hann byggist á útboðum í stað þess að framleiða sjálfur .
Og þetta er sú menning sem nær til flestra , fyrst í kvikmyndahúsum og svo í sjónvarpi .
90 þúsund manns sáu Mýrina í kvikmyndahúsi og síðan fór hún í sjónvarp .
Kvikmyndir lifa með þjóðinni sem íslensk frumgerð verk og jafnvel þegar þær eru gerðar eftir bók , þá er jafnan leitað í íslenska samtímasögu eða menningu .
Maður er algjörlega forviða á því , að fólki skuli detta þetta í hug .
" Hann gagnrýnir jafnframt Pál Magnússon útvarpsstjóra .
" Svo kom þessa fáránlega yfirlýsing Páls Magnússonar í kjölfarið , sem var svívirða af verstu tegund og lýsandi fyrir framkomu Sjónvarpsins í garð þessa iðnaðar .
Fyrir utan að logið er og tölur uppdiktaðar til að uppfylla skilyrði þjónustusamningsins .
Þar var skýrt kveðið á um að lágmarksupphæð til kaupa á efni frá íslenskum framleiðendum ætti að vera að lágmarki 200 milljónir , en þrátt fyrir einbeittan brotavilja og kreatíft bókhald gátu þeir ekki komið upphæðinni hærra en í 170 milljónir .
Af þeim fara svo 67 milljónir í talsetningu á erlendu barnaefni ! Þá er nánast jafnmiklu varið í alla innlenda framleiðslu utan stofnunarinnar og í talsett barnaefni , þar sem tveir leikarar í hljóðveri tala í hljóðnema .
Það er með ólíkindum – ekki getur það talist íslensk kvikmyndagerð eða nýsköpun .
Ég hef ekkert á móti barnaefni , en það á ekki að grafa undan sjálfstæðum framleiðendum með þessum hætti .
" Hann segir að RÚV sé eina ríkisrekna sjónvarpsstöðin í heiminum sem hafi þá yfirlýstu stefnu að kaupa ekki bíómyndir frá heimalandi sínu .
" Ekki einu sinni Íran fellur í þann flokk .
Þetta er algjörlega fáránlegt .
Þess vegna er kallað eftir afsögn Páls Magnússonar , því ekki verður við þetta unað .
Ef RÚV telur sitt eina hlutverk vera að framleiða forkeppni Eurovision , þá er mikið að .
Það er hlægilegt að horfa á RÚV við hlið Stöðvar 2 í samkeppninni um innlent efni , enda hafa menn þar áttað sig á því að í innlendri dagskrárgerð eru mestu verðmætin fólgin , því það er hægt að hlaða niður erlendum þáttum og bíómyndum á Netinu .
Þeir hafa náð mun meiri árangri , með aðeins markaðinn til að vinna með , á móti fyrirtæki sem hefur hátt í fjórða milljarð í forgjöf .
" 