Ef segja má að helgin byrji á föstudagskvöldi þá byrjar helgin mín á tónleikum Sinfóníuhljómsveitar Íslands þar sem snillingurinn Víkingur Heiðar spilar Chopin .
Þaðan fer ég svo endurnærð og full orku að hitta góðar vinkonur mínar .
Ein þeirra , búsett á Ólafsfirði , er að koma í bæjarferð og við ætlum að kynna hana fyrir undursemdum stórborgarinnar í mat og drykk .
Laugardagurinn verður eflaust hefðbundinn framan af .
Eftir langan morgunverð og dagblaðalestur tekur skrúbburinn við .
Svo fær útivistin með fjölskyldunni sinn sess .
Hvort það verður sundlaugin eða langþráð sleðaferð fer líklega eftir óskum þess yngsta .
Um kvöldið er okkur svo öllum boðið í Food and Fun-stemningu til vina okkar .
Dagskrá sunnudagsins er ennþá galopin .
Þannig eru þeir líka bestir .
Þó má reikna með að hann fari að einhverju leyti í fermingarundirbúning þar sem elsti sonurinn verður tekinn í fullorðinna tölu í mars .
Verslunarferð þar sem jakkaföt og lakkrísbindi leika aðalhlutverkin er því ekki ólíkleg .
Að lokum er það svo kaffihúsaferðin þar sem ég byrja að undirbúa kynningu á tónleikum Sinfóníuhljómsveitarinnar í næstu viku .
Þeir eru með stærri viðburðum starfsársins því þar mun stórstirnið Hilary Hahn leika fyrri fiðlukonserti Prokofiev .
