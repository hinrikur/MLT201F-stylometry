Laugardagur 27.02. kl. 22:00 .
( STÖÐ 2 BÍÓ ) Hugsjónamenn í kennarastétt , er þekkt umfjöllunarefni kvikmynda , sumra minnisstæðra , líkt og Stand and Deliver , Bekkjarfélagið og The History Boys .
Nú bætist Freedom Writers í hópinn , borin uppi af stórleik Swanks í klæðskerasniðnu hlutverki kennslukonunnar Erin , sem tekur við bekk skipuðum nemendum sem virðist ekki viðbjargandi .
Þeir eru fórnarlömb klíkustríða , ofbeldis og ójafnaðar í fátækrahverfi í Los Angeles .
Myndin sýnir hvernig Erin , sem nánast ein ber traust til og hefur trú á unglingunum , nær til þeirra með því að byrja á að fræða þá um helförina og gera gyðinga að samnefnara minnihlutahópa og Þriðja ríkið að tákni valdaklíknanna sem kúga .
Lætur þau m.a. lesa sögu skynsamrar stúlku sem upplifði hörmungar og ofsóknir og nemendurnir geta borið sig saman við , Önnu Frank .
Slíkar myndir eru fyrirsjáanlegar , en þessi er byggð á raunverulegum atburðum og lætur engan ósnortinn þrátt fyrir agnúa líkt og skeytingarleysi Erin um eigin hagi .
Leikstjóri : Richard LaGravenese .
Aðalleikarar : Hilary Swank , Scott Glenn , Imelda Staunton .
* * * -- 