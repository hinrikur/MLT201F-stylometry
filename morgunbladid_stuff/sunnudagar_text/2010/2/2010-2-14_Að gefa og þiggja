Niðurstöður nýrrar könnunar sem gerð var af súkkulaðiframleiðandanum Lindt Lindor , virðast staðfesta þá gömlu kreddu að menn hafi ekki hugmynd um hvað konur vilji , að minnsta kosti ekki þegar kemur að rómantík .
Könnunin var gerð í Bretlandi í tilefni Valentínusardagsins og um tvöþúsund og eitthundrað manns tóku þátt .
Í ljós kom að um sjötíu og átta prósent kvennanna vildu helst fá rómantísk bréf eða ástarljóð á Valentínusardaginn , en réttur helmingur karlanna hafði lagt í slíkar skriftir .
Samkvæmt svörunum var það sá tími og alúð sem skrifin útheimta sem konunum þótti eftirsóknarverð , og fimmtíu og sex prósent sögðust myndu verða fyrir vonbrigðum ef þær fengju ástarjátningu á Facebook-síðurnar sínar .
Mennirnir voru hins vegar líklegri til að vilja koma þessu hratt frá , rúmlega fimmtungur þeirra sagðist líklegast myndu senda smáskilaboð , um tíu prósent að þeir myndu senda tölvupóst og játuðu sex prósent karlkyns þátttakenda að hafa fengið " lánað " úr ástarjátningum annarra en kvittað sjálfir undir .
Sú spurning sem liggur til grundvallar er " Hvað er það sem konur vilja ? " og spurt er í ákveðnu samhengi , í þessu tilfelli , og oftar en ekki , í sambandi við rómantískar væntingar .
Forsendurnar eru þær að konur séu þiggjendur , sem af einhverjum ástæðum er ekki hægt að gera til hæfis og karlarnir vonlausir gefendur .
Af hverju eru karlarnir ekki spurðir að því hvað þeir vilja ? Ef við höldum okkur við þetta afmarkaða efni , Valentínusardaginn , þá er svarið að sjálfsögðu að á einhverjum tímapunkti breyttist sá siður að konur og karlar skiptust á litlum ástarmiðum , valentines , 14. febrúar , og varð að rómantískri kvöð fyrir karlmenn að heilla elskuna sínu upp úr skónum .
Hér á Íslandi höfum við rétt fengið smá smit af þessum degi og hefur í raun mismikið farið fyrir honum ár frá ári .
En þetta er alvörumál í Bretlandi , þar sem siðurinn er upprunninn , og sérstaklega í Bandaríkjunum .
Það er um margt merkilegt að hann hafi náð að lifa svo góðu lífi þar vestra , þar sem kvenfrelsis- og kynlífsbyltingin breytti þjóðfélaginu á örskömmum tíma .
Samskiptasíðan Facebook er einn nýjasti vettvangur rómantískra tilburða .
Þar bæði byrja sambönd og enda og það verður varla framþróun í sambandinu án þess að sameiginleg ákvörðun sé tekin um að breyta " rómantíska statusnum .
" Það er því ekki skrýtið að vefurinn sé nú þegar undirlagður af valentínusartilstandi sem á líklega enn eftir að ná hápunkti sínum .
Þar má þó líka finna ótal síður þar sem deginum er harðlega mótmælt , aðallega á þeim forsendum að hann sé ekki lengur dagur ástarinnar heldur tilbúningur auglýsingagúrúa .
En það er ekki við daginn að sakast , í upprunalegri mynd á hann lítið sameiginlegt með þeim degi sem hann er í dag .
Og Íslendingar , sem enn hafa ekki boðið hann velkominn í hóp sérmerktra hátíðisdaga á bankadagatölunum sem prýða skrifborð út um land allt , geta enn ákveðið hvernig honum eigi að hátta .
Ef spurt er bæði " Hvað vilja konur ? " og " Hvað vilja karlar ? " og kynin reyna að gefa hvort öðru brotabrot af því sem hitt vill , þá verður niðurstaðan örugglega þekkari en hitt .
Í eina tíð játuðu bæði menn og konur ást sína á Valentínusardaginn með því að skiptast á litlum ástarmiðum .
Í dag hefur hefðin þróast þannig að ætlast er til þess að karlmaðurinn geri eða kaupi eitthvað rómantískt handa ástinni sinni .
Í stað þess að vera dagur fallegra ástarjátninga er 14. febrúar orðinn neysluhátíð og illa liðinn af mörgum .
Óþekktur uppruni Valentínusardagsins Valentínusardagurinn er á enskunni kenndur við dýrling , Saint Valentine , en alls óvíst er af hverju dagur ástarinnar heitir eftir honum .
Margir dýrlingar gengu undir nafninu Valentine en engar heimildir tengja dýrling með þessu nafni við rómantíska ást .
Bæði Rómverjar og Grikkir fögnuðu hátíðum sem tengdust hjónabandi og frjósemi í febrúar og hugsanlegt er að þegar kristnin fór að breiðast út hafi þessar hátíðir verið yfirfærðar í hið kristna tímatal og þannig hafi dagur heilags Valentínusar orðið til .
Sú saga sem er einna vinsælust í dag segir frá því að ungur prestur að nafni Valentínus hafi í trássi við fyrirskipan rómversks keisara gefið saman unga hermenn og ástmeyjar þeirra .
Þegar keisarinn komst að svikunum lét hann handtaka prestinn og fleygja honum í fangelsi .
Áður en hann var tekinn af lífi skrifaði hann fyrsta valentínusarkortið til stúlku sem hann elskaði .
Þessi saga er líklega uppspuni frá grunni en sögu valentínusarkortanna má sannarlega rekja aftur til ársins 1400 þegar " Hæstarétti ástarinnar " var komið á fót í París á Valentínusardag .
