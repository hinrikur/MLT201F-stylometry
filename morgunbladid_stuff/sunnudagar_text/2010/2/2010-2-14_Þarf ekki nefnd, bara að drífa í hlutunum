Friðrik Ásmundsson Brekkan hefur starfað sem sjálfstæður fararstjóri hér heima og erlendis árum saman .
Hann hefur farið tugi ferða með útlendinga um Ísland en ferðin í fyrrasumar stendur upp úr að hans sögn vegna þess hve ferðalangarnir voru þakklátir og hve gríðarleg ánægja þeirra var með land og þjóð .
Þrátt fyrir það segir hann aðgengi fyrir fatlaða víða mjög ábótavant en einfalt sé að bæta úr .
Mjög oft þurfi ekki mikla peninga heldur hugmyndaflug – og að drífa í hlutunum ! Upplifðu landið eins og aðrir Friðrik segir að áhersla hafi verið lögð á að sýna hinum erlendu gestum mikla umhyggju og hann og aðrir sem að málinu komu voru staðráðnir í því frá upphafi að þrátt fyrir að fólkið væri bundið við hjólastól skyldi það fá tækifæri til þess að upplifa landið með nákvæmlega sama hætti og þeir sem stundum eru kallaðir " venjulegir ferðamenn " eins og Friðrik orðar það .
Fararstjórinn hefur áður farið með hóp fatlaðra um Ísland en ekki svona marga í einu og kveðst hafa verið nokkuð áhyggjufullur áður en lagt var í hann , enda vinnan miklu meiri en venjulega .
En allir hafi lagst á eitt við að gera dvöl hinna erlendu gesta sem ánægjulegasta .
Aðstoðarmenn sem voru með hverjum ferðamanni hafi staðið sig frábærlega , einnig sérstakur hópstjóri og bílstjórinn frá Hópbílum sem er sérhæfður í því að aka fötluðum .
Handtökin eru fleiri en venjulega þegar lyfta þarf fólki í sjö hjólastólum upp í bíl að morgni og nokkrum sinnum niður og upp í aftur yfir daginn .
Friðriki taldist til að þetta væri samtals 91 skipti á hefðbundnum degi ; 637 skipti yfir vikuna sem ferðin stóð .
Enginn hefði þó vílað þetta fyrir sér .
Fyrir þremur áratugum var sérstakt ár fatlaðra , þá var víða tekið til hendinni en síðan þá segir Friðrik allt of lítið hafa breyst og víða sé pottur brotinn .
Hann segir til dæmis grátlegt að horfa upp á aðstæður sums staðar við helstu " perlur " Íslands .
Flest stór hótel eru með að minnsta kosti tvö eða þrjú góð herbergi , þar sem góð aðstaða er fyrir fólk í hjólastólum , segir hann , en víða annars staðar skorti töluvert á .
Honum verður þó frekar tíðrætt um mun einfaldari hluti en þessa ; sáraeinfalda þætti , og kennir athugunarleysi um að ekki hafi verið bætt úr .
Aðstaða innandyra sé jafnvel mjög góð fyrir fólk í hjólastólum en erfitt sé að komast af bílastæði og inn í hótelið .
" Stundum kom maður að gistiheimili úti á landi sem var mjög vel útbúið fyrir fatlaða en frá bílastæði að húsinu voru jafnvel 20 metrar þar sem fara þurfti með hjólastólana yfir möl .
Þar hefði dugað að leggja nokkrar gangstéttarhellur sem maður sá jafnvel liggja ónotaðar annars staðar í bænum .
Það þarf ekki alltaf aukafjárveitingu eða nefnd heldur bara að hafa augun opin og nýta það sem til er .
Þeir liggja víða , fjársjóðirnir .
" Fossarnir " Hápunktur ferðarinnar hjá þessu fólki frá Ísrael var að sjá fossana ; það var stundum erfitt að slíta það frá þeim því fólkinu fannst svo mikið til koma að sjá allt þetta ferska , fína vatn .
Þetta fólk , sem kemur frá landi þar sem liggur við að stríð sé um vatnið , naut þessa virkilega og var í raun gáttað .
Þau sáu hve stórkostlegt landið er , en við metum það ekki alltaf sjálf .
" Túristar sem koma til Íslands leita að einlægni og einfaldleika , segir hann .
Margir telji Ísland sérstakt .
" Fólkið vill ekki trúa því að við séum að verða eins og allir hinir .
" Hópurinn skoðaði m.a. Jökulsárlón , sem fólkinu fannst stórkostlegt .
Þar gripu þeir Friðrik til þess ráðs að reisa brú á milli rútunnar og bátsins sem fer um lónið þannig að hægt var að keyra hjólastólana beint um borð í bátinn .
Það mun ekki hafa verið gert áður en tókst vel og Friðrik segir uppátækið hafa vakið mikla athygli annarra ferðamanna .
Margir hafi verið boðnir og búnir til að aðstoða .
Friðrik nefnir líka sérsaklega Samgönguminjasafnið á Ystafelli í Þingeyjarsýslu , sem Sverrir Ingólfsson hefur byggt upp af miklum myndarskap .
" Hann er sjálfur í hjólastól þannig að hinir erlendu gestir upplifðu heimsókn þangað sem mjög sérstaka .
Þeim fannst gaman að koma á safnið og Sverri fannst gaman að fá fólkið í heimsókn .
" Friðrik segir störf í ferðaþjónustu gríðarlega mikilvæg fyrir samfélagið og margfeldisáhrifin mikil .
Hann ítrekar að víða sé hægt að gera margt án þess að það kosti mikla peninga .
Svo er talað um perlur ...
Ástandið við Gullfoss og Geysi segir hann afar slæmt .
" Við Gullfoss er oft ekki gangandi vegna þess hve drullusvaðið er mikið þegar rignir og að vetri til á fólk stundum erfitt með að standa þegar hált er , og getur slasast .
" Hann segir það hljóma fáránlega að á hótelinu á Geysissvæðinu sé skortur á heitu vatni .
" Þeir mega ekki taka heitt vatn á svæðinu ! Það getur enginn tekið af skarið hvað á að gera við Geysissvæðið , ekki frekar en hvað á að gera við Reykjavíkurflugvöll .
" " Ég hef oft velt því fyrir mér að fá einhverja vini mína til þess að gefa 50 þúsund krónur hver til þess að kaupa nokkra vörubílsfarma af möl og sturta niður við Gullfoss .
Það þarf ekki meira til að laga aðstæður þar .
Og svo mokar enginn snjó á Geysissvæðinu og enginn sandber stígana .
Svo er talað um perlur .
Þetta er ekki boðlegt ! " Friðrik segir sjálfsagt mál að innheimt verði smávægilegt gjald fyrir aðgang að helstu ferðamannastöðum landsins .
Útlendingum fyndist örugglega ekkert athugavert við það .
" Það er ekkert að því að innheimta nokkra dollara þegar fólk skoðar þessa staði , en þá þurfa líka að vera landverðir til staðar , fólk í huggulegum fötum sem tekur á móti fólki og er til aðstoðar .
" Friðrik segir fólk skiljanlega orðið þreytt á daglegum fréttum um að 10 milljarðar hafi tapast hér og 20 þar og blása þurfi til sóknar .
" Ég fullyrði að það þarf 100 milljónir króna að hámarki til þess að byggja upp aðstöðu á ýmsum stöðum sem gæti skilað fimm milljörðum til baka .
Það á ekki að þurfa að ræða þessa hluti .
Það þarf engar nefndir ; bara að drífa þessu .
Við í grasrótinni sjáum að þetta er borðleggjandi .
" 