Það vakti þónokkra athygli þegar 32 ára skrifstofumaður í banka fékk tilnefningu til hinna íslensku bókmenntaverðlauna í haust fyrir bók sína Bankster .
Hún fjallar um bankamann og konu hans sem missa bæði vinnuna í efnahagshruninu á Íslandi fyrir einu og hálfu ári .
Menn urðu ekki síður undrandi þegar tilkynnt var á miðvikudaginn að Guðmundur þessi Óskarsson ynni verðlaunin .
Þetta er þriðja bók höfundarins en áður hafa komið út eftir hann Vaxandi nánd ( 2007 ) og Hola í lífi fyrrverandi golfara ( 2008 ) .
Börkur Gunnarsson borkurg@gmail.com Hver er bakgrunnur skáldsins ? Ertu héðan úr Reykjavík og fórstu strax að skrifa eða varstu í einhverju námi áður ? " Móðir mín heitir Ingibjörg Herdís Halldórsdóttir og er sjúkraliði , pabbi er fiskverkandi og heitir Óskar Kjartan Guðmundsson .
Ég ólst upp í Breiðholti til sjö ára aldurs , þá tók Grafarvogurinn við til ársins 2000 , þá fluttum við í Vesturbæinn .
Ég var í Breiðholtsskóla og Foldaskóla og síðan MR. Ég byrjaði í lögfræði í háskólanum en hætti því námi .
Ég gleymdi reyndar að þakka einum manni í ræðunni í gær .
Það var sá sem stal töskunni minni hálfum mánuði fyrir jólaprófin .
Þetta var lítil , svört taska og það stóð Forrest Gump á henni .
Maðurinn þekkir hana ábyggilega af lýsingunni ef hann les þetta .
Ég var í fornbókabúðinni hans Braga , þegar hann var við Vesturgötuna , og lagði hana frá mér á ganginum .
Ari Gísli Bragason var að sýna mér gamla bók eftir Arngrím lærða bak við , en þegar ég kom aftur fram var taskan horfin , allar lagabækurnar og glósur vetrarins .
Ég hafði verið nokkuð áhuga- og samviskusamur í náminu , en tók þetta sem merki um að ég ætti að snúa mér að öðru .
Hér með færi ég þessum þjófi þakkir fyrir inngripið .
" Þannig að þjófurinn hefur valdið því að þú fórst að leggja fyrir þig skriftir ? " Ég fór reyndar í frí fyrst en færði mig síðan í lyfjafræði haustið eftir .
Þar varð ég líka fyrir undarlegri upplifun .
Ég vaknaði einn morguninn þegar ég átti að mæta í skólann og fékk það á tilfinninguna að ég væri að mæta í tíma fyrir einhvern annan .
Þetta var einn af þessum gráu nóvemberdögum – ég fékk sterklega á tilfinninguna að einhver hefði hringt í mig og beðið mig að mæta í fyrirlestra og dæmatíma dagsins og glósa því hann kæmist ekki sjálfur .
Ég ákvað að gera uppreisn gegn þessu og mæta ekki .
Ég lét reyndar ýmislegt trufla mig á meðan ég var í námi , hlustaði á tónlist og las mikið frjálst , skáldverk og ljóð , og fiktaði krampakennt við skriftir .
Ég fann að ég festi ekki yndi í Háskólanum og man það skýrt þegar ég byrjaði að hripa niður af einhverri alvöru athugasemdir í bók með það að markmiði að verða rithöfundur .
Ég sótti Mokka og mætti þangað með David Hume en hafði miða inni í henni þar sem ég skrifaði athugasemdir mínar niður .
Ég var hálffeiminn við að fólk áttaði sig á að ég væri farinn að daðra við rithöfundinn .
Sú bók er ansi snjáð miðað við hvað hún er lítið lesin , ég notaði hana eingöngu til að fela að ég væri búinn að færa mig í ritstörfin – kannski líka fyrir sjálfum mér .
Ég fór einmitt niður á Mokka núna í vikunni til að skrifa þakkarræðuna fyrir afhendingu verðlaunanna .
Ég settist í sama sætið og ég sat jafnan í þegar ég var að byrja að vinna við þetta .
Mokka er kaffihús ríkt af fastakúnnum , þess vegna var yfirleitt sama fólkið þarna þegar ég mætti á mínum tíma , allir í sínu sæti og þetta eina yfirleitt laust fyrir mig .
Sætið er innst á bekknum sem er á móti afgreiðsluborðinu .
" Ein senan í bókinni gerist á Mokka , þar sem titillinn verður til þegar söguhöfundur heyrir orðið Bankster notað sem einhverskonar samsuðu úr orðunum banker og gangster og verður brjálaður .
Er það þá sena sem þú upplifðir úr sæti þínu á Mokka ? " Mér finnst Mokka svo verndað umhverfi , meira að segja tíminn hefur lágmarksáhrif á það .
Mokka var eins fyrir uppsveifluna , í uppsveiflunni og er eins í niðursveiflunni .
Alltaf þetta sama afslappaða umhverfi .
Þannig að mér fannst upplagt að hafa eina af aðalsenunum þar , kraftmestu senuna eiginlega , þegar söguhetjan rís upp .
En senan er skálduð .
Maður heyrði oft fólk tala saman á kaffihúsum og götuhornum .
Eðlilega féllu oft stór orð .
" Hvernig endaðirðu sem starfsmaður í banka ? " Ég byrjaði hjá Landsbankanum sem sumarstarfsmaður árið 1999 .
Fyrir utan sumarið 2002 , þegar ég vann sem hjólbörugutti við fornleifauppgröft í Reykholti í Borgarfirði og á Hólum í Hjaltadal var ég sumarstarfsmaður hjá Landsbankanum til ársins 2005 ; fékk þá fastráðningu .
Með fullri vinnu náði ég að jafnvægisstilla lífið , skipuleggja skriftirnar og taka þetta föstum tökum .
Það er hálfgerð frumregla að skrifa alltaf eitthvað á hverjum einasta degi , líka eftir Bessastaðabúgí .
" Þú segist yfirleitt vera skrifstofumaður , en hvað er það nákvæmlega sem þú gerir í bankanum ? " Þau voru reyndar að stríða mér eitthvað í dag í vinnunni að ég skyldi ekki kalla mig bankamann , þannig að ég held að ég gangist við því núna : Hæ , ég heiti Guðmundur og er bankamaður .
Starf mitt er samt lítið tengt enska orðinu " banker " .
Ég er mest í því að ljósrita og skanna fyrir þá sem sinna ákvarðanatökunni í fyrirtækinu , græja fundargögn og þess háttar .
Ég sinni þjónustu við starfsfólk , það nefnist rekstrarþjónusta sem er deild á starfsmannasviði .
Þetta er ekki mjög skilgreint starf , maður þarf bara að vera sveigjanlegur og með vel fitusprengda þjónustulund .
" Vinir þínir í bankanum , vissu þeir að þú varst að skrifa þetta ? " Nei , ekki á meðan ég var að skrifa .
Nema einn , Pétur Örn , sem er núna í slitastjórninni .
Ég mætti honum einmitt á ganginum daginn eftir að bankinn féll og hann sagði við mig : " Skáld , það þarf að skrifa um þetta ! " Ég tók hann á orðinu og lét vita að ég væri með hríðir .
Stundum minnti ég hann á þær en hann fékk ekkert að lesa .
" Hvernig voru viðbrögð vinnufélaganna þegar bókin kom út ? " Mjög jákvæð .
Hinir neikvæðu hafa alveg hlíft mér .
Margir hafa lesið Banksterinn og margir talað um að kaupa bókina eftir að ég fékk verðlaunin .
Fólk þarf jú mismikið til að koma sér út í bókabúð .
Mér var síðan tekið með kostum og kynjum þegar ég mætti til vinnuna eftir verðlaunaathöfnina .
Blóm og sælgæti á borðinu .
Aldrei hafa beðið mín svona mörg skeyti í inboxinu eins og þegar ég kveikti á tölvunni um morguninn .
Mér brá , því venjulega er samhengi á milli magns skeyta í inboxinu og álagsins yfir daginn en í þetta sinn tengdust þau ekki vinnunni , dagvinnunni það er að segja – hamingjuóskirnar með viðurkenninguna voru innilegar og frekar margar .
" En aftur að verkinu sjálfu , það er ára hógværðar og næmni í henni .
Atriðin og uppákomurnar eru svo raunverulegar að maður hefur það á tilfinningunni að þú hafir séð þetta eða upplifað .
Í það minnsta að þetta hafi gerst hvort sem þú hefur séð það eða ekki .
" Já , örugglega , einhvers staðar .
Atvikin áttu sér að minnsta kosti stað í höfðinu á mér .
Það er oft með texta , skáldaðan texta , að hann hefst með einum dropa af raunveruleika .
Eitthvað sem maður upplifir en fiktar svo í , breytir viðbrögðum , afleiðingum , sem svo hlaða eintómum skáldskap utan á sig .
Þannig er Bankster ekki saga mín .
Ég er einhleypur og var einhleypur meðan á þessu öllu stóð .
Ástarsamband Markúsar og Hörpu er járnabindingin í verkinu .
En ég var ákveðinn í því að það þyrfti að skrifa um þetta hrun og það þyrfti að gera það með ákveðnum hætti .
Þegar ég var að melta hvaða nálgun ég ætti að hafa hitti ég gamlan bekkjarfélaga úr MR sem , eins og Vésteinn í bókinni , er sagnfræðingur í doktorsnámi , að semja ritgerð um pólitísk átök á sturlungaöld .
Hann ráðlagði mér ekkert um frásagnarháttinn , þótt Vésteinn ráðleggi Markúsi að halda dagbók .
Það að hitta þennan sagnfræðing og gamla vin , sem hefur trú og þekkingu á heimildum , dagbókum , kveikti á þeirri hugmynd hjá mér um nálgunina .
Ég skrifaði síðan bókina í rauntíma og færslurnar voru miklu fleiri en enduðu í bókinni .
Eftir vinnu fékk ég mér yfirleitt einn swiss-mokka á Súfistanum eða cappucino á Kaffibarnum og punktaði niður verkefni kvöldsins , fór heim og vann úr fram á nótt .
" Í fyrstu bók þinni Vaxandi nánd eru nokkur áhrif frá Gyrði Elíassyni en nú ertu búinn að færa þig lengra inn í raunsæið , ætlarðu að halda þig í þessum hóflegu raunsæislýsingum ? " Ég gleymdi að nefna áðan að þegar ég ákvað að " gefast upp " og láta reyna á skriftirnar , láta undan rithneigðinni , þá var ég að lesa Bréfbátarigningu Gyrðis ; hugsaði að ég yrði að láta reyna á sjálfan mig í þessu .
Eðlilega voru áhrif frá honum í fyrstu bókinni , en ég held að hún hafi samt alveg þolað að mitt nafn stæði á kápunni .
Ég veit ekki hvert ég stefni – ég skrifa ekki af þekkingu , eingöngu af innsæi .
Ég reyni að bera virðingu fyrir hugmyndum mínum , ég lem þær ekki með hamri svo þær passi í form , þær fá að vaxa í friði á meðan ég fylgist með , skrifa niður .
" Varðstu fyrir aðkasti í hruninu ? " Nei .
Einhvern tímann var uppákoma fyrir utan bankann og í honum .
Allir starfsmennirnir höfðu náttúrlega samúð með framlínufólkinu sem er í snertingu við viðskiptavinina .
Það var ekki góð tilfinning að vita af þeim ötuðum reiði .
En svona var þetta þá , mikil og eðlileg reiði sem fékk útrás á ýmsum stöðum .
Það er annars skrítið hvernig bankar fara á hausinn .
Það er ekkert hægt fall .
Það er bara flug og svo er flogið á vegg og allt er búið .
Þetta á ekki við um önnur fyrirtæki .
Ef ég væri með stólaverkstæði væri ég ekkert að búa til stóla á fullu og svo væri allt í einu allt búið .
Það kæmu færri pantanir og starfsemin myndi dragast saman þangað til allt þryti að lokum .
" 