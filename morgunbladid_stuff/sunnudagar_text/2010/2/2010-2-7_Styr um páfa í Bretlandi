Því var varpað fram í útvarpsþætti í breska ríkisútvarpinu , BBC , fyrir nokkrum árum að ef til væri á Bretlandi fyrirtæki sem meinaði konum að gegna stjórnunarstöðum og bannaði samkynhneigðum að gegna nokkru starfi væru yfirvöld löngu búin að grípa inn í starfsemi þess og leysa það upp eða leggja niður .
Þessu var slegið fram í deilum um afstöðu bresku biskupakirkjunnar til þess að konur gætu orðið biskupar en til er stofnun í Bretlandi sem er enn íhaldssamari í þessum efnum – kaþólska kirkjan .
Hans heilagleiki Benedikt XVI. er væntanlegur í heimsókn til Bretlands í haust .
Honum verður vel fagnað af yfirvöldum og trúbræðrum sínum , en aðrir munu ekki taka honum eins vel því fjölmargir eru argir út í páfa fyrir yfirlýsingar hans varðandi nýja löggjöf sem ríkisstjórn Bretlands er með í bígerð sem ætlað er að tryggja mannréttindi betur en nú er .
Mannréttindalögin nýju eiga að koma í stað fjölmargra annarra laga sem sett hafa verið í gegnum árin til að tryggja mannréttindi eftir því sem tíðarandinn hefur breyst , til að mynda lög um jafna stöðu karla og kvenna , um bann við mismunun vegna litarháttar , trúar eða kynhneigðar og svo má áfram telja .
Í lögunum er ekki fjallað um geistleg embætti , en aftur á móti tiltekið að óheimilt sé að mismuna fólki í veraldlegum störfum , þar með talið þeirri iðju að skúra og skrúbba í kirkjum , klippa kirkjulegt limgerði og sinna reikningshaldi og annarri skrifstofuvinnu .
Þar stendur hnífurinn í kúnni því trúfélögum finnst þá sem verið sé að þvinga þau til að ráða til starfa fólk sem brjóti gegn kennisetningum trúar þeirra .
Téð mannréttindalöggjöf hefur og verið umdeild á Bretlandi og þá aðallega gagnrýnd af frammámönnum innan trúfélaga , enda þykir þeim það skerðing á þeim undanþágum sem þau hafa haft frá slíkum lögum til þessa , en meðal þeirra sem beitt hafa sér gegn frumvarpinu eru biskupar ensku biskupakirkjunnar sem greiddu atkvæði gegn frumvarpinu í lávarðadeildinni .
Ræða páfa var þó aðeins ætluð enskum og velskum biskupum og í henni hvatti hann biskupana til að bregðast hart við væntanlegum breytingum , enda séu þær skerðing á frelsi trúfélaga til að breyta í samræmi við trú sína " og að vissu leyti brjóta [ breytingarnar ] í bága við lögmál náttúrunnar sem jafnrétti alls mannkyns byggist á og sem tryggir það jafnrétti " eins og sagði í ræðunni .
Ýmsir hafa gagnrýnt páfa fyrir ummæli sín og allmargir harkalega .
Þannig skrifaði einn þingmanna Verkamannaflokksins , Martin Salter , grein í Daily Telegraph þar sem hann sagði að þetta væri eflaust í fyrsta sinn sem maður í kjól hefði gagnrýnt jafnréttislöggjöf .
Hann túlkaði orð páfa sem svo að kaþólska kirkjan vildi njóta þess að búa í þjóðfélagi þar sem trúfrelsi nyti verndar , svo framarlega sem hún þyrfti ekki að leyfa öðrum að njóta sömu verndar .
Aðrir hafa tekið upp hanskann fyrir páfa , þar á meðal Andrew Pierce , dálkahöfundur Daily Mail , samkynheigður kaþólikki , en hann telur að lögin gæti meðal annars orðið til þess að kaþólsk munaðarleysingjaheimili hættu starfsemi þar sem þau mættu ekki neita samkynhneigðum hjónum um ættleiðingu þótt slíkt gengi gegn trúarsannfæringu þeirri sem stofnunin byggðist á .
" Í jafnrétti felst að við séum öll jöfn – jafnt þeir sem berjast fyrir réttindum samkynhneigðra og þeir sem berjast gegn þeim .
" Benedikt XVI. heldur til Englands 16. september og dvelur þar til 19. september , en skreppur í dagsferð til Skotlands .
Í ferðinni mun hann taka John Henry Newman , kaþólskan prest sem uppi var á nítjándu öld , í tölu dýrlinga .
Þess má geta að því hefur iðulega verið haldið fram að Newman hafi verið samkynhneigður , en hann var grafinn með sambýlismanni sínum .
Búist við miklum mótmælum Samskipti páfastóls og breskra yfirvalda hafa verið snúin frá því Hinrik VIII. var bannfærður og sagði í kjölfarið þjóðina alla úr sambandi við páfagarð .
Á þeim tíma var það flokkað sem landráð ef menn viðurkenndu ekki vald konungs í öllum málum , veraldlegum sem geistlegum , og kaþólskir áttu erfitt uppdráttar í hundruð ára og var meðal annars meinað að gegna æðstu embættum .
Sú mismunum hefur verið afnumin en þeir sem fjallað hafa um ræðu páfa segja að þetta sé í fyrsta sinn í 300 ár sem páfi skipti sér af breskum innanríkismálum .
Vegna ræðu páfa er búist við miklum mótmælum í Bretlandi vegna heimsóknarinnar og samtök trúleysingja hafa skipulagt mikil mótmæli þar sem ýmsir frammámenn og þekktar kvikmynda- og tónlistarstjörnur koma við sögu .
Einnig verður haldin sérstök kvikmyndahátíð þar sem sýndar verða myndir sem draga eiga upp mynd af spillingu og fordæðuskap sem þrifist hafi í skjóli kaþólsku kirkjunnar .
Að þessu sögðu þykir milljónum manna páfi aufúsugestur og fagna komu hans .
