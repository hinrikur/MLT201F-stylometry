Ruglið og fáránleikinn í kringum vinnubrögð bankanna tekur stöðugt á sig nýja og nýja mynd og virðast vitleysunni engin takmörk sett .
Ólafur Ólafsson hefur eignast Samskip upp á nýtt , eða 90% í félaginu og fengið tugi milljarða króna í skuldum fellda niður í gamla Kaupþingi .
Eina sem Ólafur þurfti að gera , var að henda nokkur hundruð milljónum króna í lánardrottnana , gegn því að þeir bara steingleymdu tugmilljörðunum sem hann skuldaði þeim .
Þessi sami Ólafur er grunaður um markaðsmisnotkun og getur því hæglega átt yfir höfði sér kæru frá sérstökum saksóknara .
En það breytir engu , Ólafur er svo mikilvægur fyrir rekstur Samskipa , að sögn forsvarsmanna félagsins , að félagið væri bara handónýtt og óstarfhæft , ef Ólafur ætti ekki þessi 90% .
Ólafur er í felum í Sviss ; það er kjörlendi fyrir rekstur skipafélags , ekki satt ? ! Og ekki eru undrin og stórmerkin minni í kringum nýjustu fréttir úr Arionbanka af málefnum Haga .
Nú ætlar bankinn að skrá Haga í Kauphöllinni og selja sinn hlut í félaginu .
Bankinn tekur þó frá 10% fyrir Jóhannes Jónsson í Bónus , sem hann hefur forkaupsrétt að og 5% fyrir stjórnendur félagsins .
Bankinn ætlar að selja Jóhannesi 10% , en bankinn ætlar ekki að lána honum fyrir kaupunum .
Það finnst Finni Sveinbjörnssyni bankastjóra Arionbanka merkileg ákvörðun ! En Finnur minnist ekkert á þá staðreynd að skuldir 1998 ehf. í Arionbanka eru líklega yfir 50 milljarðar króna og hann gefur ekkert upp um það hversu mikið af þeim skuldum bankinn mun á endanum þurfa að afskrifa .
Hvað með þá staðreynd , að Gaumur , fjölskyldufélag Bónusfjölskyldunnar , gekk í ábyrgð fyrir 82% af þeim lánum sem gamla Kaupþing veitti 1998 ehf. sumarið 2008 , þegar feðgarnir ákváðu að kaupa Haga út úr Baugi ? Hvers vegna er ekki gengið að þeim sem skuldsettu sig til helvítis , til þess að ná algjöru eignarhaldi á Högum ? Hvernig getur bankinn ákveðið að selja allt félagið , eða þau 95,7% sem hann telur sig eiga í Högum , áður en það liggur klárt og kvitt fyrir , að bankinn eigi þennan hlut ? Eru forsvarsmenn Arionbanka og eigendur kannski búnir að gleyma því að hér í bæ er þrotabú Baugs , sem hefur skiptastjóra , sem telur að salan á Högum út úr Baugi til 1998 sumarið 2008 sé riftanlegur gjörningur ? Er ekki allt eins líklegt að kröfur þrotabús Baugs á hendur 1998 ehf. eigi eftir að enda fyrir dómstólum ? Telja forsvarmenn Arionbanka að almenningur muni bíða í röðum eftir því að fá að fjárfesta í Högum með Bónusfjölskyldunni , án þess að það liggi fyrir hver á Haga í raun og veru ? Þrátt fyrir yfirlýsingar og gorgeir frá sl. hausti og allt fram á síðustu vikur frá þeim Bónusfeðgum , um að ekki yrði afskrifuð króna vegna Haga og 1998 í gamla Kaupþingi og Arionbanka og að erlendir fjárfestar biðu í röðum eftir að fá að kaupa með þeim feðgum Haga , hefur nú annað komið á daginn .
Raunar voru mjög margir þeirrar skoðunar frá upphafi , þegar Jón Ásgeir sagði frá því í ágúst í fyrra að erlendir fjárfestar ætluðu að koma með 16 milljarða króna inn í Haga , að sannleiksgildi þeirrar frásagnar hefði verið afar rýrt .
Enda fór það svo , eftir því sem leið á haustið , að upphæðirnar sem nefndar voru , skruppu stöðugt saman og voru ef ég man rétt komnar niður í 6 til 8 milljarða króna og niðurstaðan varð vitanlega sú að engir erlendir fjárfestar vildu fjárfesta með Bónusfeðgum .
Ég nenni nú ekki einu sinni að ræða um froðusnakkið í Finni Sveinbjörnssyni , þegar hann skýrði hér í Morgunblaðinu , útvarpi og sjónvarpi að þessi ákvörðun myndi " þjóna hagsmunum bankans best , starfsfólki fyrirtækisins og fyrirtækinu sjálfu " .
Síðan hvenær hefur banki hugsað um eitthvað annað en eigin hag ? Er Arionbanki kannski orðinn ein af góðgerðarstofnunum samfélagsins ? Staðreyndina tel ég vera þá , að bankinn , í dulargervi , þykist ætla að selja félagið í opnu útboði en ætlar í raun og veru að tryggja áframhaldandi yfirráð þeirra Bónusfeðga yfir fyrirtækinu , óbreytta stjórn og lykilstjórnendur .
Halda menn að það muni taka feðgana og stjórnendur langan tíma að ná aftur ráðandi hlut í félaginu ? Eru allir búnir að gleyma því með hvaða hætti feðgarnir gættu hags hins almenna hluthafa í Baugi , þegar hann var enn almenningshlutafélag ? Gæsla þeirra fólst fyrst og fremst í því að gæta eigin hagsmuna á kostnað hins almenna hluthafa , eins og frægt er orðið fyrir margt löngu .
Sem sagt , það verður engin breyting á einokunarkeðjunni Högum .
Þetta gat bankinn vitanlega ekki gert fyrir opnum tjöldum , því nýir eigendur Arionbanka vissu , að ef slík viðskipti yrðu gerð opinber og allt væri uppi á borðum , hefði það orsakað áhlaup á bankann .
Líklega hefði fólk í þúsundatali streymt í Arionbanka og útibú hans og hirt krónurnar sínar og lokað reikningum .
Hvaða bankaeigendur vilja kalla fram slík viðbrögð ? 