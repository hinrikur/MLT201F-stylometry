Hann var heyrnarlaus , nær blindur , í hjólastól og þjáðist af elliglöpum og geðrænum kvillum þegar hann dó drottni sínum á dauðadeild ríkisfangelsisins í Arizona á dögunum 94 ára að aldri – af náttúrulegum orsökum .
Hann var elstur allra fanga á dauðadeildum vestra .
Leroy Nash var dæmdur til dauða fyrir morð árið 1982 en af ýmsum ástæðum var aftöku hans ítrekað frestað .
Á endanum gafst lúinn líkaminn upp á biðinni .
" Ég fagna því að almættið skyldi stíga inn í atburðarásina og koma í veg fyrir að Arizona-ríki tæki þennan mann af lífi , " sagði lögfræðingur Nash , Thomas Phalen .
Rimlarnir voru Nash ekki framandi .
Hann var fyrst settur bak við lás og slá fimmtán ára gamall árið 1930 .
Hann var þar meira og minna eftir það – í áttatíu ár .
Geri aðrir betur ! Upphaflega var Nash dæmdur fyrir vopnað rán .
Hann hafði ekki gengið laus lengi þegar honum var aftur stungið í steininn í 25 ár , að þessu sinni fyrir skotárás á lögreglumann .
Nash hlaut síðan tvöfaldan lífstíðardóm árið 1977 fyrir rán og morð í Salt Lake City .
Verðskuldaði dauðarefsingu Hann slapp úr fangelsi haustið 1982 og notaði frelsið til að ræna myntverslun í Phoenix .
Þegar afgreiðslumaðurinn spyrnti við fótum skaut Nash hann til bana .
Að því búnu tók hann til fótanna en var stöðvaður af eiganda verslunar í grenndinni .
Eftir þennan gjörning komst héraðsdómur að þeirri niðurstöðu að Nash verðskuldaði dauðarefsingu .
Hæstiréttur í Arizona staðfesti þann úrskurð árið 1985 .
Phalen barðist lengi fyrir því að dauðadómurinn yrði afturkallaður á þeim forsendum að Nash hefði um áratuga skeið átt við geðræna vanheilsu að stríða .
Verulega hafði dregið af honum síðustu árin , hann fékk nokkur hjartaáföll , það síðasta í þessum mánuði , og læknar staðhæfðu fyrir áfrýjunardómi árið 2006 að hann væri í raun atgervislaus .
Áfrýjun hans var eigi að síður vísað frá .
Þrátt fyrir voðaverkin viðurkennir Phalen að sér hafi þótt vænt um " gamla kúrekann " sem lifði alla tíð og hrærðist í villta vestrinu og notaði fram í rauðan dauðann löngu úrelt orð eins og " bushwhacked " .
" Ég kenni í brjósti um fórnarlömb hans og fjölskyldur þeirra en þessi maður átti ekki skilið að vera tekinn af lífi .
" orri@mbl.is 