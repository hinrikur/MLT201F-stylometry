Grafarvogur er gróið hverfi og eftirsótt .
Foldirnar liggja niður að voginum sem byggðin er kennd við og þar er Reykjafold ein gatnanna .
Húsin við götuna eru um það bil þrjátíu .
Árni Elvar Eyjólfsson , einn íbúanna , kveðst þó þekkja fæsta nágranna sinna .
Hann rómar hins vegar alla þjónustu í hverfinu , skóla , íþróttaaðstöðu og gönguleiðirnar sem liggja til allra átta .
" Grafarvogur minnir mig stundum á lítið þorp úti á landi .
Þetta er þægilegt hverfi og hér er til staðar öll sú daglega þjónusta sem fólk þarfnast .
Hér er mikill samgangur milli barna , sumir krakkar hér í nágrenninu eru heimagangar hjá okkur .
Það finnst mér skemmtilegt og er ekki ólíkt því sem ég vandist þar sem ég ólst upp vestur í Grundarfirði , " segir Árni Elvar Eyjólfsson fisksali .
Byggðin í Grafarvogi myndaðist í kringum 1990 og er nú orðin vel gróin og eftirsótt til búsetu .
Á tímabili fór orð af skáldanýlendu í hverfinu enda þótt segja megi að íbúar þessa borgarhluta skeri sig í engu úr hvað varðar fjölbreytileika og fagurt mannlíf .
" Við fjölskyldan fluttumst í bæinn vestan úr Grundarfirði árið 2004 , " segir Árni Elvar .
" Fyrst vorum við í Breiðholti og svo í nokkra mánuði í Grindavík .
Vildum vera í sjávarþorpi .
Hins vegar kom þá til að öll mín vinna var hér inni í Reykjavík , þangað sem ég fór snemma morguns og kom aftur til baka undir kvöld til að sofa af mér nóttina .
Leið okkar lá því aftur inn í Reykjavík og þegar við fórum að leita féllum við strax fyrir þessu fallega húsi hér við Reykjafold .
Skoðuðum bara þetta eina hús áður en við afréðum kaup .
" Árni Elvar og Líney Rakel Jónsdóttir , eiginkona hans , eiga fimm börn á aldrinum þriggja til fimmtán ára .
" Við þurftum nokkuð stórt hús fyrir þennan stóra hóp okkar .
Með hagsmuni krakkanna í huga er afskaplega fínt að vera hérna .
Hér eru fínir skólar og íþróttaaðstaðan með besta móti ; örstutt á Fjölnisvöllinn og í Grafarvogslaugina .
Þetta gæti varla verið betra .
Annar kostur við þetta hverfi er svo þessar fínu gönguleiðir hér í nágrenninu .
Á góðum degi er gaman að ganga hér í fjörunni út með Grafarvoginum og fram í Hamrahverfi og til baka um Fjallkonuveginn .
Annar skemmtilegur hringur er að arka hringinn í kringum kirkjugarðinn , sem kannski endurspeglar líf okkar í raun .
Við göngum umhverfis kirkjugarða allt okkar líf og eignumst þar síðan okkar hinsta leg .
Annars má taka þessar gönguferðir hér í hverfinu í ýmsum fleiri útgáfum .
Hér liggja skemmtilegar og fallegar leiðir nánast til allra átta , þó að maður kannski nýti sér þessi lífsgæði ekki sem vera skyldi .
" Það er ef til vill einkennandi fyrir fjölmenni borgarsamfélagsins að kynni fólks eru oft lítil og samgangur takmarkaður .
" Konan mín hefur náð góðu sambandi við fólkið hér í Grafarvogi , meðal annars í sambandi við skólagöngu krakkanna .
Hin félagslegu tengsl myndast gjarnan í sambandi við krakkana , það er segin saga .
Hér í Reykjafold eru líklega í kringum þrjátíu hús en ég þekki enga íbúanna hér , utan fólkið sem býr hér beint á móti okkur sem helgast einfaldlega af því að þau eru vestan af Snæfellsnesi eins og ég .
Nesið er alltaf nálægt í mínu lífi .
" Góðir staðir Árna Elvars í Grafarvogi 1 .
Góð íþróttaaðstaða skammt frá , svo sem sundlaugin og Fjölnisvöllur .
Fínir skólar fyrir krakkana okkar sem eru fimm talsins .
2 .
Ágætar gönguleiðir , til dæmis út með voginum og fram í Hamrahverfið og umhverfis Gufuneskirkjugarðinn .
Líf okkar hverfist kannski um kirkjugarða þar sem við eignumst svo okkar hinsta leg .
3.Stutt til allra átta , til dæmis að sækja vinnu suður í Hafnarfjörð og niður í Kolaport þar sem ég er á fiskisöluvaktinni allar helgar .
4 .
Reykjafoldin er góð gata .
Mikill samgangur milli krakkanna sem ég kann vel að meta .
Þetta minnir mig stundum á tilveruna vestur í Grundarfirði þar sem ég ólst upp .
sbs@mbl.is 