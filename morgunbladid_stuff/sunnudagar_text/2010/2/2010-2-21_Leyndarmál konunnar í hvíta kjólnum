Emily Dickinson er í dag ein þekktasta skáldkona Bandaríkjanna , en líf hennar hefur lengi verið sveipað dulúð og ýmsar ólíkar kenningar hafa verið settar fram um það hver hún var og hvernig hún lifði .
Aðeins tíu ljóð eftir hana voru birt á meðan hún var á lífi og það leið langur tími þar til verk hennar voru metin að verðleikum , en í heildina orti hún um það bil 1800 ljóð .
Hún var þó löngu orðin þekkt fyrir sérkennilega hætti sína og í heimabæ hennar , Amherst í Massachusetts , voru bæjarbúar vanir að kalla hana the Myth , eða goðsögnina .
Dickinson fæddist 1830 og var annað barn foreldra sinna af þremur , en hún átti eldri bróður , Austin , og yngri systur , Laviniu .
Systkinin hlutu klassíska menntun og vísindi voru Emily mjög hugleikin .
Hún var sögð ljúf og góð stúlka og var sjaldan til vandræða .
Þegar hún var 18 ára kynntist hún lögmanni að nafni Benjamin Franklin Newton sem kynnti hana fyrir Wordsworth og Emerson og hafði mikil áhrif á hana , en Dickinson hafði þá sjálf verið að semja ljóð í nokkur ár .
Í kringum 1855 fór hún smám saman að draga sig í hlé og samskipti hennar við fólk fóru mjög minnkandi , fyrir utan bréfaskriftir sem hún var mjög dugleg við .
Ýmsar tilgátur hafa verið settar fram um það af hverju unga konan , sem hafði fram að þessu verið lífsglöð og virk í samfélaginu , fór allt í einu að loka sig inni .
Á þessum árum hafði hún þegar misst nána vini sem höfðu látist og veikindi höfðu lagt móður hennar í rúmið þar sem hún lá til dánardægurs .
Fyrstu árin í " einangrun " var Dickinson mjög afkastamikil ; hún orti ný ljóð og tók hún saman öll þau ljóð sem hún hafði ort fram að þeim tíma .
Þegar systir hennar fann ljóðin í kistli eftir dauða hennar voru þau allt að tilbúin til útgáfu .
Smám saman dró þó úr eljunni og eftir 1867 var hún hætt að opna dyrnar til að tala við fólk og þá sjaldan hún sást var hún alltaf klædd í hvítt og varð þekkt í bænum sem konan í hvítu .
En það eru ekki allir á eitt sáttir um ímynd Dickinson sem viðkvæma og sérvitra skáldkonan .
Rithöfundurinn og fræðikonan Lyndall Gordon hefur skrifað ævisögu Emily Dickinson , Lives Like Loaded Guns , þar sem hún setur fram sínar eigin kenningar .
Þar bendir hún á að hart hafi verið barist um réttinn til að stjórna arfleifð Dickinson og að í þeirri baráttu hafi saga hennar verið aðlöguð til að gæta hagsmuna þeirra sem í hlut áttu .
Sjálf heldur Gordon því fram að skáldkonan hafi alls ekki verið sú kvalda sál sem margir vilja meina , heldur hafi hún verið haldin flogaveiki og viljað leyna því , enda fylgdu miklir fordómar flogaveiki á þessum tíma .
Gordon hefur lesið sjúkdómseinkenni úr ljóðum Dickinson ; hún lýsir til dæmis í nokkrum þeirra köstum þar sem hún ræður ekki við líkama sinn .
Ennfremur höfðu að minnsta kosti tveir ættingjar hennar fengið veikina og gögn sýna að þau lyf sem Dickinson fékk ávísað þessi ár eru sambærileg þeim lyfum sem notuð eru við flogaveiki í dag .
Flogaveiki var talinn skammarlegur sjúkdómur , sérstaklega fyrir konur .
Menn tengdu hann við móðursýki , sjálfsfróun , sárasótt og greindarskort .
Það er mjög skiljanlegt , ef hún var haldin sjúkdómnum , að hún hafi viljað fela hann .
Ef líf og ljóð Emily Dickinson eru skoðuð út frá þeim forsendum sem Lyndall Gordon gefur sér , birtist allt önnur mynd en sú sem mágkona hennar og vinkona , Susan Dickinson , og ástkona Austins bróður hennar , Mabel Loomis Todd , drógu upp í erjunum um réttinn að verkum hennar .
Í tilraun til að sýna fram á að hollusta Dickinson hafi legið þeirra megin , talaði mágkonan um hana sem viðkvæma sál með brostið hjarta , en Todd vildi meina að hún hefði verið fórnarlamb illgjarnrar mágkonu sinnar .
Kenningar Gordon virðast byggðar á ítarlegri rannsóknarvinnu á bréfum og ljóðum Dickinson og verða kærkomin lesning þeim sem hafa upplifað þann kraft sem býr í ljóðum skáldkonunnar en hefur hingað til vantað í umfjöllunina um líf hennar .
holmfridur@mbl.is 