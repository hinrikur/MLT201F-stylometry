Við höfum köllun fyrir þessu starfi .
Kristniboð í Eþíópíu er nokkuð sem við Helga höfðum rætt oft síðan við byrjuðum að vera saman , " sagði Kristján Þór þegar blaðamaður náði í hann í síma þar sem hann var staddur eina 200 kílómetra norðan heimilis þeirra .
Þar var ég heppinn því suður í Voito-dalnum er mjög ótryggt símasamband .
Íslenskir kristniboðar hafa áratugum saman starfað í Afríku .
" Helga er alin upp í kringum þetta starf því tveir föðurbræður hennar hafa verið kristniboðar , annar hér í Eþíópíu og hinn í Kenía þar sem þeir voru með fjölskyldur sínar , " segir Kristján .
Tæp fimm ár eru síðan hjónin fóru utan og þau flytja heim á ný í sumar .
" Við verðum heima í að minnsta kosti tvö ár en það er aldrei að vita nema við förum aftur eitthvert út .
Þrátt fyrir að við getum aldrei hjálpað öllum er mjög auðvelt fyrir vesturlandabúa , með öll sín tæki og tól , að hjálpa – og það er mjög gefandi .
" Fyrstu þrjú árin var fjölskyldan – hjónin og þrjú börn ; Margrét Helga , Jóel og Dagbjartur Elí sem þá var nýfæddur – í höfuðborginni Addis Abeba .
Í upphafi settust Kristján og Helga á skólabekk til þess að læra opinbert tungumál innfæddra , amharísku , og kenndu síðan við háskóla kirkjunnar .
" Þetta er fimm milljón manna kirkja sem á háskóla í Addis Abeba þar sem er tónlistardeild , guðfræðideild og stjórnunardeild .
" Hann kenndi við þá síðastnefndu en hún við tónlistardeildina .
Fjórða barn hjónanna , Davíð Ómar , fæddist í Eþíópíu árið 2007 og fljótlega eftir það færði fjölskyldan sig um set .
" Það var fyrir einu og hálfu ári að stjórn kirkjunnar hér úti ákvað að flytja okkur í Voito-dalinn til þess að sinna hefðbundnu kristniboði meðal fólksins .
" Voito er í suðvesturhluta landsins , nálægt landamærum Kenía .
Viðbrigðin voru gríðarleg ; mun meira að fara frá stórborginni Addis til Voito en frá Íslandi til Addis , segir Kristján .
Bæði er staðurinn mjög afskekktur og veðurfarið ekki beinlínis sniðið fyrir Íslendinga .
" Þetta er eins og í bakaraofni ; þarna er steikjandi hiti allan ársins hring .
" Yndislegt fólk – skelfilegir siðir Kristján Þór segir hitann ekki venjast nema upp að vissu marki .
" Innfæddir kvarta meira að segja á heitasta tímanum .
" Spurður hvort hægt sé með góðu móti að lýsa aðstæðum fyrir Íslendingum sem geta andað að sér fersku lofti hvenær sem þá lystir , segir Kristján : " Það er alveg hægt að upplifa Voito heima í stofu ; þá þarf að loka öllum gluggum , setja alla ofna í botn og bíða þar til hitinn fer upp í 36 gráður .
Þá er farið að nálgast innihitann , en úti eru nær alltaf 40 gráður ! " Þau Kristján lifa á meðal fólks af Tsemay-þjóðflokknum sem byggir Voito-dal og fjöllin þar í kring , alls um 25.000 manns .
Afrísk trúarbrögð eru afar frábrugðin þeim sem flestir Vesturlandabúar telja hefðbundin .
" Hér snýst allt um að friða anda forfeðranna ; sá andi ræður öllu og talar til fólksins í gegnum töfralækna og aðra sem ákveða hvernig þarf að taka á ýmsum málum .
Út frá þessu hafa orðið til siðir sem sumir eru skelfilegir .
" Kristján segir fólk af Tsemay-þjóðflokknum yndislegt eins og flesta aðra Eþíópía .
" Fólk brosir mikið og er skemmtilegt .
" En einn þeirra siða sem hann nefnir er sá að ef barn fær fyrstu tönn í efri góm þá þarf að drepa það .
" Ef fyrsta tönn kemur í efri góm er það tákn þess að bölvun hvílir á barninu .
" Íslendingarnir hafa ekki beinlínis upplifað þetta .
" Á síðari árum ber minna á því ; fyrir það fyrsta er mjög ströng löggjöf í landinu og allt svona stranglega bannað þannig að fólk flíkar því ekki .
Þróunin hefur líka orðið sú að ef fólk þarf að losa sig við börnin reynir það að gefa þau ; mörg hafa til dæmis verið skilin eftir hjá fólki í kirkjunni .
" Fyrstu íslensku kristniboðarnir í Voito voru hjónin Guðlaugur Gunnarsson , föðurbróðir Helgu , og Valgerður Arndís Gísladóttir , sem hófu þar störf fyrir tveimur áratugum .
" Þau bjuggu í strákofa í þrjú ár á meðal fólksins og lærðu tungumál Tsemaya .
Við erum hér bara í tvö ár og höfum ekki lagt í að læra tungumálið .
En allt gengur vel .
Okkur var mjög vel tekið strax , hér eru auðvitað margir sem taka þá afstöðu að vilja ekki neitt hafa með þetta að gera og skipta sér ekki af okkur .
En við fengum upplýsingar frá þeim sem hafa verið hér og vorum ágætlega undir dvölina búin .
En eitt er að fræðast með þeim hætti , annað að praktísera hlutina .
Þetta er mjög krefjandi staður að búa á .
" Kristniboðinn segir Tsemaya vana yfirgangi annarra þjóðflokka í gegnum tíðina en kristniboðar hafi komið vel fram við heimamenn alla tíð og séu mjög velkomnir .
" Þeim var vel tekið strax frá byrjun .
Ein ástæðan er sú að þeir komu ekki bara með fagnaðarerindið heldur menntun og heilbrigðisþjónustu , sem var ekki síður mikilvæg .
Fólkið sá strax kosti þess að einhver lét sér annt um vellíðan þess .
Fljótlega eftir þetta var settur á laggirnar skóli sem fólk fékk að sækja .
" Kristján er kallaður ráðgjafi , " sem þýðir það að ég veit ekki hvernig dagurinn byrjar eða hvenær ! " segir hann , beðinn um að lýsa starfi sínu .
Auk þess að sinna kristniboðinu beint sér hann um að aka sjúklingum til og frá heilsugæslustöðinni sem er á lóðinni við húsið þar sem þau búa , sinna 10 smáskólum sem kirkjan starfrækir í dalnum og aðstoða heimamenn að mörgu leyti við ýmis verkefni .
" Kristniboð snýst um að sinna líkama , sál og anda .
Heilsugæsla og menntun fylgir kristniboðinu .
" Tveir hjúkrunarfræðingar starfa á heilsugæslustöðinni og Kristján segir það hafa verið stóra stund þegar fyrsti Tsemayinn hóf störf sem slíkur .
" Það var stórkostlegur vitnisburður .
Hann er sonur fyrsta kristna mannsins í Voito , fólk sá þarna beint hve menntunin skiptir miklu máli og fylltist stolti .
" Hann segir það vissulega líka hafa skipt Íslendingana miklu máli þegar fyrsta heimamanninum hlotnaðist þessi upphefð .
Helga hefur líka nóg að gera .
" Við erum með fjögur lítil börn , tvö á skólaaldri og Helga sér um að kenna þeim og reka heimilið .
Hún sér að auki um kórastarf fyrir börnin í kirkjunni og kemur að sunnudagaskólanum og fleiru .
" Líf Tsemaya snýst aðallega um að rækta korn .
" Frá því við komum hefur verið mjög erfitt ástand í Voito , miklir þurrkar og menn hafa því fengið litla uppskeru .
Eitt af því sem er mest krefjandi fyrir okkur er að hafa sjálf nóg en horfa á aðra líða skort .
Hér hefur enginn dáið úr hungri en börnin eru illa nærð .
Það er erfitt að lýsa ástandinu en maður sér að þeir sem eru duglegir og framtakssamir geta bjargað sér , því margar matarholur eru þarna sem annar staðar .
" Á síðasta ári vann hann að áveituverkefni ásamt heimamönnum ; keyptar voru nokkrar dælur og vatni úr ánni sem alla jafna rennur um miðjan dalinn var dælt inn á akrana .
" Það gaf nokkuð góða raun og það er greinilega betra að menn þurfi að vinna fyrir mat sínum en að þiggja eingöngu matvælaaðstoðina .
" Um það segir hann mörg dæmi .
" Hér eru margir sem liggja í drykkju og aumingjaskap allan daginn og börn þeirra líða alveg hræðilega fyrir það .
" Frá því íslenska fjölskyldan kom til Voito hafa aðrir útlendingar ekki verið á svæðinu þar til í janúar að norsk kona fluttist þangað en Íslendingar hafa frá upphafi átt náið samstarf við Norska kristniboðssambandið .
" Hún situr nú sveitt til að læra tungumálið og ætlar síðan að setja í gang biblíuþýðingu , " segir Kristján og nefnir að það sé gott dæmi um hverju kristniboðið skilar .
" Stundum er talað um að kristniboðar útrými menningu innfæddra að einhverju leyti en áður en kristniboð hófst hér var ekki til ritmál fyrir tungumál Tsemaya en nú er búið að skrifa það niður og þannig að festa tungumálið í sessi .
Fólk kann mjög vel að meta þetta .
" En hvernig skyldi svo kristniboðið sjálft ganga ? Snúast Eþíópíumenn til kristni ? " Já , kirkjan vex smám saman .
Vakningin hefur ekki verið mikil en það sem hefur gerst síðan starfið byrjaði hér í Voito er að um það bil 20 hjón hafa tekið trúna .
" Karlinn snýst til kristinnar trúar , réttara sagt , og konan fylgir með .
" Hér ræður karlinn öllu .
Þeir líta á konurnar sem vinnudýr .
" Þeir sem snerust til kristni voru hálfpartinn útskúfaðir úr samfélaginu til að byrja með , segir hann , " vegna þess að þeir vildu ekki lengur taka þátt í þeim heiðnu og djöfladýrkandi athöfnum sem hér tíðkast en ástandið breytist smám saman .
Kristnir eiga nú hátt í 200 börn hér og þau alast upp við það að guð er til og að boðskapur Jesú Krists eigi sannarlega erindi við okkur öll .
" Finnst þér mikill munur á þeim sem snúist hafa til kristni og öðrum ? " Já , munurinn er greinilegur ; þetta fólk er mjög glatt að vera laust undan viðjum samfélagsins , þessum slæmu siðum og djöflinum sjálfum sem ræður öllu í lífi þeirra .
Hér er líka stöðugur ótti við að þurfa að fórna til þess að losna við sjúkdóma eða annað og fólk veit aldrei hvenær er komið nóg .
Drykkjuvandamál er líka mjög mikið en mun minna á meðal þeirra kristnu .
" Kristján er mikill áhugamaður um íþróttir , ekki síst knattspyrnu .
Hann fer í fótbolta með strákunum í Voito flesta daga .
" Það vinsælasta er þegar ég fylli jeppann af strákum og við höfum kappleik .
" Hann nefnir stráka en þegar spurt er hvort stelpurnar fái ekki að vera með í fótbolta játar Kristján því .
" En þær hafa ekki verið valdar í liðið ...
" Virðing gagnvart konum eykst þó mjög hjá hinum kristnu .
" Nánast engin hefð er fyrir fótbolta í Voito enda mikið um þyrna á svæðinu og boltinn springur gjarnan eftir nokkrar mínútur ! En við höfum náð að búa til völl , raka svæðið og setja upp mörk og höfum gamla KFUM og K stílinn á þessu ; ég mæti með barnabiblíuna undir hendinni og þeir fá að heyra svolítið um Guð áður en byrjað er að spila .
" Hvenær er maður öruggur ? Töluverðan tíma tók að venjast aðstæðum í Voito , segir Kristján , " en það eru stórkostleg forréttindi að sjá börnin sín leika sér með innfæddum börnum og sá hve góð og falleg vinátta myndast .
Það er nokkuð sem þau munu búa að .
Það er krefjandi að búa þarna , mikið af sporðdrekum og slöngum og því erfitt að vera alveg rólegur – en kannski má spyrja : hvar getur maður verið alveg öruggur með krakka ? Við þurfum að minnsta kosti ekki að hafa áhyggjur af umferðinni í Voito ! " Aðeins einn bíll er á svæðinu ; jeppi íslensku fjölskyldunnar .
Íslendingarnir kaupa mestan mat í Addis Abeba því ekkert fæst í Voito .
" Þar er engin búð en við erum með ágætan ísskap .
" Drykkjarvatn fjölskyldunnar er regnvatn af þakinu sem þau safna í tank og fá nóg , þótt úrkoma sé mjög af skornum skammti .
Rafmagn er fengið með sólarrafhlöðu og er enginn skortur á sól .
" Við gerum stundum góðlátlegt grín að því að í Addis vorum við nánast á hverjum degi vatnslaus , rafmagnslaus eða símalaus en eftir að við fluttum hingað , sem sumir myndu kalla heimsenda , hefur aldrei vantað rafmagn .
" Starf í Eþíópíu frá árinu 1953 Samband íslenskra kristniboðsfélaga ( SÍK ) hefur starfað í mjög nánum tengslum við norska kristniboðssambandið , NLM , en það er stærsta lútherska kristniboðsfélag í heimi .
" Það hefur auðveldað starf íslenskra kristniboða og veitt þeim mikið öryggi , " segir á heimasíðu SÍK á vefnum .
Skömmu eftir að Norðmenn ákváðu að hefja starf í Eþíópíu á sínum tíma tókst samkomulag á milli forráðamanna SÍK og NLM um að SÍK mannaði og kostaði starf á einni kristniboðsstöð í Suður-Eþíópíu .
Felix Ólafsson og Kristín Guðleifsdóttir , kona hans , fóru þangað árið 1953 fyrst Íslendinga til að hefja starf á meðal Konsóþjóðflokksins .
Á heimasíðu SÍK kemur fram að þau hjón komu fljótlega á fót grunnskóla .
Síðar var heilsugæslustöð opnuð og Ingunn Gísladóttir hjúkrunarfræðingur veitti henni forstöðu til margra ára .
Kristniboðarnir hafa unnið við læknis- og hjúkrunarstörf , fjármála- og stjórnunarstörf , neyðar- og þróunarhjálp , kennslu og boðunarstörf í Ómó Rate , Voito , Gídole , Arba Minch , Sollamó , Robe , Negellí , Waddera og Addis Abeba .
" Ávöxtur starfs SÍK í Konsó er kirkja sem í eru 86 söfnuðir með um 28.000 manns en allur þjóðflokkurinn er talinn vera um 180.000 manns .
Það er því augljóst að kirkjan hefur mikil áhrif á samfélag Konsómanna og ýmsir lífsfjandsamlegir siðir hafa verið af lagðir eða eru á undanhaldi .
Starfinu hefur vaxið svo fiskur um hrygg að heimamenn geta alfarið séð um það .
" Lútherska kirkjan í Eþíópíu , sem heitir Mekane Yesus ( staðurinn þar sem Jesús býr ) , var stofnuð árið 1959 .
Þá voru meðlimir hennar um 20.000 .
Árið 2007 voru þeir orðnir 4,5 miljónir talsins .
Engin lúthersk kirkja í heiminum vex jafnhratt .
