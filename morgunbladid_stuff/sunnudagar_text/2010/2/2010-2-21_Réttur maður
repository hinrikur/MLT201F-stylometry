Mad Lib " kalla menn orðaleik vestanhafs sem felst í því að fylla inn í eyður á setningu með óviðeigandi orðum , þ.e. vitlausum orðum á réttum stað .
Madlib er líka listamannsnafn og á bak við það nafn er Otis Jackson , einn fjölhæfasti og afkastamesti upptökustjóri seinni tíma vestanhafs .
Eins og Jackson lýsir því er listamannsnafn hans í raun skammstöfun ( Mind Altering Demented Lessons In Beats ) , en þeir sem þekkja til hans sem tónlistarmanns velkjast ekki í vafa um að hann er að leika sér að orðaleiknum , enda fáum eins lagið að búa til eyður í músík og skjóta inn í þær eyður hljómum og hugmyndum sem sumir myndu kannski kalla óviðeigandi en hann er alltaf réttur maður á réttum stað .
Madlib er fæddur og upp alinn í Kaliforníu og lét fyrst að sér kveða í hipphoppi 1990 þegar hann var í kvæðamannasveitinni Lootpack , en síðan starfaði hann með Tha Alkaholiks um hríð .
Fyrstu sólóskífuna gaf hann út 2000 undir listamannsnafninu Quasimoto .
The Unseen hét sú plata og vakti mikla athygli vestanhafs , var verðlaunuð og seldist bráðvel .
Í framhaldi af því varð hann önnum kafin við vinnu með grúa annarra hipphopplistamanna , en sjálfur tók hann að fást við annars konar tónlist , hallaði sér að djassi eins og heyra má á næstu sólóplötu hans , Angles Without Edges , sem skrifuð er á kvintettinn Yesterdays New Quintet og kom út 2001 .
Hipphoppskotinn djass og danstónlist Tónlistin er hipphoppskotin , en þó aðallega djass og einskonar danstónlist í bland .
Á plötunni segir svo að kvintettinn skipi tónlistarmennirnir Ahmad Miller , Monk Hughes , Malik Flavors , Joe McDuphrey og Otis Jackson yngri , en fjórir þeir fyrrnenfdu eru ekki til og hafa aldrei verið það .
Sá fimmti er vitanlega Madlib sjálfur .
Hann hefur notað Yesterdays New Quintet-merkimiðann á annarri skífu , Stevie , sem var óður til Stevie Wonder og tónlistin eftir því , en einnig hafa meðlimir sveitarinnar gefið út sólóskífur .
Ekki er rúm til að rekja útgáfusögu Madlib nema í mjög stuttu máli , enda hefur hann stýrt upptökum á ríflega fjörutíu breiðskífum , oft reyndar ekki nema nokkrum lögum , en iðulega heilum plötum , gefið út nærfellt tuttugu breiðskífur þar sem hann var einn eða í slagtogi við annan , undir ýmsum nöfnum og ýmist með nýrri tónlist eða klippiverkum , og svo eru það klippiplöturnar sem eru á annan tuginn og þar á meðal merkisskífurnar í Mind Fusion-röðinni .
Fjögur tonn af vínyl Nýjast í útgáfusögu Madlib er að þetta ár hyggst hann gefa út tólf breiðskífur – eina á mánuði ; önnur hver verður með nýrri tónlist ( oddatölur ) en hin með nýrri músík ( sléttar tölur ) .
Tónlistin á klippiskífunum kemur úr einkasafni Madlib sem er ríflega fjögur tonn af vínyl .
Fyrsta skífan heitir Madlib Medicine Show No. 1 , Before The Verdict og inniheldur sautján laga safn af nýju efni þar sem ýmsum stílum eru gerð skil en nú fyrir stuttu kom svo Madlib Medicine Show No. 2 , Flight to Brazil , þar sem hann hrærir saman brasilískri tónlist , tilraunadjassi , sýrurokki , fönki og proggi .
