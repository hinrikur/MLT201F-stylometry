Farfuglinn , rafópera eftir Hilmar Þórðarson .
Handrit , leikstjórn , leikmynd og búningar : Messíana Tómasdóttir .
Aðstoðarleikstjórn : Pálína Jónsdóttir .
Rafslagverk og hljóð : Gísli Galdur .
Flytjendur : Ingibjörg Guðjónsdóttir , Jóhann Smári Sævarsson , Halla Messíana Kristinsdóttir , Melkorka Ólafsdóttir og Rúnar Óskarsson .
Woody Allen fór eitt sinn á hraðlestrarnámskeið .
Hann las bókina Stríð og friður eftir Tolstoy á tuttugu mínútum .
Og komst að því að hún væri um Rússland .
Eitthvað svipað átti sér stað á óperusýningu á Myrkum músíkdögum .
Maður fékk í hendur tónleikaskrá þar sem fram kom að flytja ætti rafóperuna Farfuglinn eftir Hilmar Þórðarson .
Óperan væri byggð á ævintýri eftir H.C .
Andersen , Móðurinni , og ljóðabókinni Farfuglum eftir R. Tagore .
Í tónleikaskránni stóð aðeins að óperan væri um dauðann .
Maður fékk ekki að vita neitt um söguþráðinn .
Ég hugsa að mörgum hafi fundist torvelt að átta sig á hvað var að gerast þegar óperan var flutt .
Söngurinn var á íslensku , en söngvararnir voru ekkert sérstaklega skýrmæltir .
Að kannast við þetta ævintýri Andersens hjálpaði , en hversu margir í salnum höfðu lesið það , eða ljóð Tagores ? Að kalla óperuna rafóperu er kannski ekki alveg rétt .
Vissulega léku rafhljóð stórt hlutverk í hljóðheimi verksins , þau voru grunnurinn sem lifandi söngur og hljóðfæraleikur var lagður á .
Rafhljóðin voru kynlega einsleit ( miðað við alla möguleikana sem þau bjóða upp á ) , sömu effektarnir voru notaðir aftur og aftur .
Óneitanlega var stemningin oft mögnuð , en minni endurtekningar og fleiri litir hefðu gert verkið meira spennandi .
Svipaða sögu er að segja um hljóðfæraraddirnar , sem féllu fremur máttleysislega inn í heildarhljóminn .
Maður spurði sjálfan sig til hvers væri að hafa tvo grímuklædda hljóðfæraleikara á sviðinu , sem gerðu ekkert annað en að spila .
Kannski hefðu þeir mátt taka meiri þátt í atburðarásinni .
Óperan snýst um dauða barns .
Móðir barnsins fer í ríki Dauðans til að reyna að endurheimta það .
Í leiðinni öðlast hún dýpri skilning á tilverunni .
Halla Messíana Kristinsdóttir var í hlutverki barnsins og skilaði því með sóma .
Söngur hinna söngvaranna , þeirra Ingibjargar Guðjónsdóttur og Jóhanns Smára Sævarssonar , var líka fallegur , en síendurteknar laghendingar voru á köflum þreytandi áheyrnar .
Jóhann Smári var í mörgum hlutverkum ( skemmtilega útfærðum með mismunandi brúðum sem hann hélt á ) en tónlistin undirstrikaði það alltof sjaldan .
Engu að síður var ýmislegt gott við sýninguna .
Sviðið í Salnum í Kópavogi er pínulítið , en samt skapaði skjáhvíluleg grafík á veggnum ótrúlega mergjað andrúmsloft .
Brúður Messíönu Tómasdóttur voru líka sterkir karakterar .
Það var einhver draumkennd stemning yfir heildarmyndinni , sem var sjarmerandi .
Kannski má segja að þessi ópera sé fyrst og fremst heillandi myndlistaverk , skreytt tónum .
Með fjölbreytilegri hljóðheimi hefði sjarminn þó getað verið mun meiri .
Jónas Sen 