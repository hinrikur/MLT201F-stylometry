Nýlistasafnið er 32 ára um þessar mundir og um næstu helgi opnar þessi framsækna menningarstofnun í nýju húsnæði við Skúlagötu .
Síðasti áratugur í starfsemi safnsins hefur mótast af talsverðum hræringum ; safnið seldi húsakynnin við Vatnsstíg , þar sem það var lengst af rekið og keypti húsnæði við hliðina .
Ekki leið síðan á löngu þar til safnið var flutt upp á Laugarveg og þá í leiguhúsnæði , þar sem það hefur verið starfrækt síðustu tvö ár .
Safneignin , mörg hundruð verk sem listamenn gáfu , var löngum á hrakhólum og í óboðlegum geymslum ; að því kom að formlega var hætt að taka við verkum .
Fyrir tveimur árum var ráðist í að fara yfir allar eigur Nýlistasafnsins ; safneignin var skráð , listaverk sem og öll skjöl , og sýningahaldið var tengt þessari skráningu á athyglisverðan hátt .
Birta Guðjónsdóttir er formaður stjórnar Nýlistasafnsins , sem leiðir safnið nú inn í ný húsakynni og nýja tíma .
" Við stefnum á að þessu mikla skráningarverkefni , sem hófst í byrjun árs 2008 , ljúki um miðbik þessa árs .
Það er mjög langt komið , " segir Birta þegar hún er spurð út í framtíð Nýló .
Verið er að ljúka skráningu á stafrænt form .
Listamannarými , gjörningar og bók " Safnið hefur frá upphafi safnað samtímaverkum , " segir Birta .
" Í gegnum tíðina hefur fólk unnið óeigingjarnt starf við að skrá safneignina .
Nú höfum við skráð verkin enn ítarlegar , tekið af þeim nýjar ljósmyndir , auk þess að skrá þau verk sem höfðu alls ekki verið skráð .
Þegar þetta ferli hófst voru um 700 verk í safneigninni skráð , nú eru þau um 2000 .
Þetta er því talsvert merkur " fundur " um leið og þetta er heimildaskráning .
Samtímis var unnið að gagngerri skráningu á heimildum safnsins .
Það eru fundaskjöl og ljósmyndir , auk allskyns útgefins efnis .
" Birta segir að einn af mikilvægum þáttum heimildanna , séu upplýsingar um allskyns listamannarekin sýningarými .
" Við ætlum að byggja einn þátt í starfsemi þessa árs á þessum heimildum og halda áfram rannsóknum á þeim .
Þessari rannsókn á síðan að miðla , svo að segja jafn óðum , í dagskrá sem við köllum Sýna og sjá .
" Birta segir að þegar hafi þau vitnesku og nokkrar heimildir um á að giska 100 skík rými sem listamenn hafa rekið í lengri eða skemmri tíma .
Þau eru í ýmsu formi , rekin á heimilum , sem barmmerki , símsvarar eða gluggar .
Annað gagnasafn , sem fylgt hefur safninu frá upphafi , er gjörningaarkíf þess .
Núverandi stjórn hefur ákveðið að halda áfram að rannsaka það , halda áfram söfnun og miðla úr því .
Í þessu safni eru ekki bara heimildir um gjörninga sem hafa verið haldnir í Nýló , heldu líka annarsstaðar á landinu .
Þá eru einnig nokkrir gjörningar í safneigninni , ýmiskonar forskriftir að endurflutningi .
" Við stefnum að því að Nýlistasafnið verði móðursafn fyrri gjörningalist á Íslandi , " segir Birta .
Þegar Nýlistasafnið opnar á hinum nýja stað á laugardag , kemur jafnframt út 360 síðna bók sem Birta segir vera einskonar sýningayfirlit , tímalínu og sögu safnsins .
Síðasta og núverandi stjórn skipa ritnefndina en Tinna Guðmundsdóttir framkvæmdastjóri Nýló er ritstjóri .
Ármann Agnarsson hannar verkið .
" Bókin er samantekt um það sem farið hefur fram í safninu og gefur mynd af því hvaða fyrirbæri þetta er , " segir Birta .
" Efniviðurinn er boðskort , plaköt og annað efni útgefið af safninu , fundargerðir , ársskýrslur , ýmisskonar skjöl um framvindu og ákvarðanatöku .
Við erum ekki að fást við eftirágreiningu heldur segir safnið sína sögu .
" Ræða nýja söfnunarstefnu " Við stækkum við okkur hér .
Nú tökum við í gagnið rétt rúman helming húsnæðisins en gefum okkur betri tíma í að hlúa að aftari hluta þess , sem við hugsum sem geymslurými fyrir safneignina .
Við viljum gjarnan hafa rýmið opið og eiga allar deildir safnsins að flæða hver inn í aðra ; það verður ekki skírt afmarkað sýningarými , skrifstofa eða safneignarrými .
Við höfum boðið sex sýningastjórum frá Norðurlöndum og Eystrasaltslöndunum að vinna með okkur hér næsta árið .
Þeir hafa ýmist lagt áherslu á gagnrýna sögurskoðun , á safneignir , á stofnanagagnrýni eða annað sem tengist starfsemi okkar .
Þessir sýningastjórar fá aðgang að safneigninni og þessari sögu allri í náinni samvinu við stjórn Nýló .
Í sumum tilvikum koma þeir með listamenn eða listaverk , standa að sýningum , málþingum eða útgáfu .
Markmiðið er að fá glöggt gestsauga inn í stofnunina .
Eftir þessa miklu sjálfsskoðun finnst okkur góður tími núna til safnið eigi í samræðu við erlenda fagaðila varðandi stefnumótun til framtíðar .
Nýló stendur á krossgötum nú þegar við erum búin að taka til í geymslunum .
Safnið hefur alltaf verið einskonar brú milli íslensku myndlistarsenunnar og erlendra hræringa , við höldum því áfram .
" Safneign Nýló er rómuð en á sínum tíma var formlega hætt að taka við verkum ; geymslurnar voru orðnar fullar .
" Við erum byrjuð að ræða nýja söfnunarstefnu , " segir Birta .
" Forsendurnar eru þær að nú sjáum við fram á að hafa pláss í góðri geymslu , þurfum ekki að hrúga verkum upp á óboðlegan hátt .
Ástæðan fyrir flutningunum var að setja safneignina í forgang , að geta boðið upp á aðgang að henni og auka við safneignina með því að byrja að safna aftur .
Það er mikilvægt að halda þeim upphaflega draumi lifandi .
" Listamenn helstu styrktaraðilarnir Rekstur sem þessi kostar peninga .
Birta segir Nýlistasafnið hafa notið mikils velvilja , hafa átt í mjög góðu samstarfi við Reykjavíkurborg og notið stuðnings ríkisins .
" Við höfum verið með samstarfssamning við borgina og höfum verið á fjárlögum , " segir hún .
" Það hefur verið forsenda þess að safnið sé í rekstri .
Verkefnin sjálf þarf síðan að fjármagna að hluta á annan hátt .
Í breyttu landslagi njóta mörg verkefnanna styrkja frá erlendum menningarstofnunum .
Stærsti styrktaraðili þessa safns voru , eru og verða þó listamennirnir sjálfir .
Í vinnustundum talið er framlag þeirra ómetanlegt .
Ef meta ætti það til fjár væru það billjón gasilljónir ! Það er það stórkostlega við þetta safn .
Félagið um rekstur Nýlistasafnins er þétt samfélag .
" Birta bendir á að Nýlistasafnið sé ekki opinber stofnun .
Þótt það njóti styrkja og að verkin í safneigninni séu gjafir , þá hafi safnið gegnum tíðina þurft að berjast fyrir tilveru sinni .
" Vitaskuld er það heldur ekki sjálfgefið að þegar aðrir fara í sund eða golf , þá fari listamenn í að sitja yfir sýningum eða setja upp milliveggi .
Þeir hafa gert það .
" Hver skyldi vera framtíðarsýn formannsins á þessum tímamótum ? " Við í stjórninni teljum safnið búa yfir svo miklu : safneigninni , sögunni , mikilvægum tengslum í allar áttir , innanlands og utan .
Safnið hefur nú nýjar forsendur til að nýta allt þetta .
Kannski hefur nú aftur myndast aukin þörf fyrir það að vera tengiliður við umheiminn , hvað varðar tilraunir og myndlist .
Við viljum að Nýlistasafnið sé miðstöð tilrauna og nýsköpunar í myndlistinni og miðli jafnframt því sem við eigum og höfum varðveitt .
Þetta á að vera safn sem er óhrætt við að stefna í allar áttir ; vettvangur fyrir fjölbreytilega liststarfsemi .
" Miðstöð nýrra strauma og tilrauna Laugardaginn næstkomandi , 27. febrúar , verður Nýlistasafnið opnað á nýjum stað , á Skúlagötu 28 .
Opnunin verður klukkan 17 og opið frameftir , að sögn Birtu Guðjónsdóttur , formanns stjórnar Nýlistasafnsins .
Félagar , vinir og velunnarar safnsins eru velkomnir .
Fyrsta eiginlega sýningin verður síðan opnuð í hinum nýju húsakynnum stuttu síðar , 11. mars .
Nýlistasafnið , eða Nýló eins og það er iðulega kallað , var stofnað árið 1978 og er því 32 ára um þessar mundir .
Það er sjálfseignarstofnun , rekin af samtökum listamanna sem nefnast Félag um Nýlistasafnið .
Stofnfélagar voru um 20 en í dag eru félagarnir hátt í 300 .
Fimm manna stjórn skipuð til tveggja ára í senn sér um rekstur safnsins .
Starfsemin hófst í geymsluhúsnæði í Mjölnisholti en árið 1979 flutti safnið í bakhús við Vatnsstíg 3b og þar var það til húsa í 24 ár .
Um skeið var safnið síðan rekið í húsinu við hliðina , sem sneri út að Vatnsstígnum , en síðustu ár hefur það verið rekið á Laugavegi 26 .
Helsta samtímalistastofnun landsins Á vef Nýlistasafnsins eru markmið þess sögð vera þessi : Að vera miðstöð nýrra strauma og tilrauna í myndlist , að efla hugmyndafræðilega umræðu um samtímalist , að vera vettvangur fyrir unga myndlistarmenn , að gegna almennum skyldum listasafns , að safna og varðveita listaverk eftir félaga safnsins , að halda utan um og skrásetja sögu samtímalistar á Íslandi og að styrkja stöðu sína sem helsta samtímalistastofnun landsins .
Sýningar hafa markað tímamót Nýlistasafnið varð snemma miðstöð fyrir nýjustu strauma og tilraunir í myndlist og óhætt er að segja að margar sýningar sem þar hafa verið settar upp gegnum tíðina hafi markað tímamót í íslenskri myndlistarsögu .
Stofnendur Nýlistasafnsins gerðu sér snemma grein fyrir því að opinber listasaga mótast að miklu leyti út frá verkum sem varðveitt eru í söfnum .
Þeir tóku að safna verkum sem félagar og sýnendur gáfu og þykir safneignin einstæð , fyrir heimildagildi og listrænt mikilvægi .
