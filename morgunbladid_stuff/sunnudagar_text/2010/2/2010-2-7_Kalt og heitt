Þegar jökulkuldinn smýgur gegnum merg og bein eins og hann gerir þessa dagana er gott að eiga vísa hlýju í öðrum kroppi .
Geta látið sig hlakka til að koma heim í þennan dásamlega yl sem er allra hita bestur .
Það er alveg hægt að láta sig hafa það að standa frostbitinn úti í næðingnum ef maður veit að heima ( eða einhvers staðar annars staðar ) bíður heitur líkami sem vill svo gjarnan fá að verma upp helköld lærin sem eru næstum dauðadofin eftir bitin frá honum kuldabola .
Heittelskuðum ber jú að hita með ástinni allri sem býr í sál og líkama .
Þeir sem elska ofurheitt ættu að nota hvert tækifæri yfir vetrarmánuðina til að vera lífrænn hitaveituofn eða arineldur fyrir þá sem ástin beinist að .
Gaman getur verið að fara í leiki sem snúast ýmist um að hlýja eða vera hlýjað .
Einn af þeim gæti verið sá að kalla fram um leið og sá heittelskaði eða sú heittelskaða kemur inn úr kuldanum og krefjast þess að skjálfandi greyið rífi sig strax úr hverri spjör .
Svipta sig svo sjálfur / sjálf klæðum og taka á móti elskunni með risastóru alsnöktu og sjóheitu faðmlagi .
Það er skemmtilegt að láta ískaldan og brennheitan kropp mætast .
Þétt .
Síðan má skríða saman undir feld eða ofan í froðubað nú eða bara hvert þangað sem hugurinn vill og nudda lífi í köldustu líkamspartana .
Hrollkuldi annars aðilans getur líka kallað fram átakamikla ástarleiki því ekki nennir fólk að skjálfa lengi , það þarf að taka almennilega á svo blóðið komist á þokkalega hreyfingu .
Þeir sem eiga ekkert erindi út í kuldann en langar samt til að láta hlýja sér geta einfaldlega stokkið fáklæddir fram á svalir eða út í garð og látið frostið leika um sig þar til geirvörtur verða eins og grjót og gæsahúðin þekur nánast alla kroppsins húð .
Þeir sem eru staddir í nálægð snjóskafla ættu ekki að láta þá ónýtta til ástarbragða , heldur stökkva til og kútveltast þar í kuldagöllum .
Opna kannski nokkrar smugur fyrir ískaldar hendur til að þreifa á heitu holdi .
Svo er líka upplagt að fara til fjalla , hverfa inn í kaldan kofa , hita hann upp með eldi og njóta þess að skottast saman allsber inni í hlýjunni á meðan kuldinn gnauðar í hverri fjöl .
Hlaupa svo út og fara í kapp í kringum kofann .
Hendast inn með frosnar tær og skemmta sér .
Á vetrum skal einnig nota hvert tækifæri til að svitna ærlega í dansi .
Þorrablót og árshátíðir eru kjörinn vettvangur til þess og engin tilviljun að einmitt febrúar og mars skuli veljast fyrir slíkar uppákomur .
Það er fyrst og fremst til að koma í veg fyrir að mjaðmir og útlimir frjósi fastir af hreyfingarleysi á þessu innilokaða árstíma .
Þorrablót eru líka ein af fáum samkomum þar sem tækifæri gefst til að stíga ræla , polka og vals eða svokallaða gömlu dansa .
Eins og allir vita býður slíkur dans upp á mun meiri nánd og snertingu en annar dans .
Þar er löglegt að þrýsta sér þétt upp að dansfélaganum .
Og ólíklegustu menn missa hendur á rass .
Sumir tapa líka augunum ofan í brjóstaskoruna .
Allt er þetta af hinu góða og skemmtileg tilbreyting frá eintrjáningsdansi nútímans þar sem hver dansar í sínum heimi .
Það getur kynt verulega undir konuglóð að lenda í fanginu á góðum dansherra sem horfir í augun allan tímann á meðan ólgandi líkamar þeirra snúast fimlega um gólfið .
