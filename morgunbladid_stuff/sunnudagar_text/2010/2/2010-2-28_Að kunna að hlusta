Haustið 1989 safnaðist fólk saman á hverju mánudagskvöldi í Leipzig í Austur-Þýzkalandi að loknu bænakvöldi í kirkjum borgarinnar til þess að mótmæla stjórnarháttum þar í landi .
Fyrst voru þetta fámennir hópar , síðan þúsundir , svo tugþúsundir og loks hundruð þúsunda .
Erich Honecker , þáverandi leiðtogi austurþýzka kommúnistaflokksins , hafði gert ráðstafanir til að bregðast við með sama hætti og skoðanabræður hans í Kína gerðu í maí sama ár , þegar þeir sendu skriðdreka út á Tiananmen-torg til þess að drepa fólk og kæfa mótmæli .
Af þessu varð ekki í Leipzig í október 1989 .
Völdin voru tekin af Honecker .
Gorbachev var ekki tilbúinn til að styðja slíkar aðgerðir .
Mótmælin í Leipzig , sem byrjuðu í fámennum hópum , breiddust út um landið og leiddu til falls Berlínarmúrsins og kommúnismans í Austur-Þýzkalandi .
Þetta var skýrt dæmi um , hvernig mótmæli fámenns hóps fólks í upphafi gátu leitt til byltingar í stjórnarháttum .
Það var ekki augljóst í upphafi að fall kommúnismans í Austur-Þýzkalandi mundi leiða til sameiningar þýzku ríkjanna .
Það stóð ekki til .
En þegar Helmut Kohl , kanslari Vestur-Þýzkalands , kom í fyrstu heimsókn sína til Austur-Þýzkalands til Dresden 19. desember 1989 tók múgur og margmenni á móti honum .
Á þeirri stundu fann hann að þýzku ríkin mundu sameinast og hafði sigur í þeirri baráttu að lokum þrátt fyrir andstöðu Breta og Rússa , að einhverju leyti Pólverja , að nokkru leyti Frakka og áhugaleysi Bandaríkjamanna í byrjun .
Að þessum löngu liðnu atburðum er vikið hér vegna þess , að þeir sýna hvers konar áhrif mótmæli fólks geta haft , ef almenningur gefst ekki upp í baráttu gegn því , sem fólk telur ranglæti , eða í baráttu fyrir því , sem fólk telur vera réttlæti .
Við Íslendingar höfum ekki mikla reynslu af almannamótmælum enda hefur stjórnarfarið í landi okkar ekki verið með þeim hætti , að tilefni hafi verið til .
Þó eru skýr dæmi í meira en ellefu hundruð ára sögu okkar um það að andstaða almennings hefur ráðið ferðinni , hvort sem um er að ræða átökin við Noregskonunga á sinni tíð eða kirkjuhöfðingja .
Hin svonefnda búsáhaldabylting í janúar 2009 er skýrasta dæmið um það hér , að mótmæli fólks á götum úti hafi leitt til falls ríkisstjórnar , sem hafði sterkan þingmeirihluta á bak við sig , og myndunar nýrrar ríkisstjórnar , sem féll betur að tíðarandanum .
Nú er rúmt ár liðið frá þeim atburðum .
Athyglisvert er að grasrótin í samfélaginu hefur ekki þagnað .
Tiltölulega fámennir hópar hafa haldið áfram opinberum mótmælum .
Þar hafa Hagsmunasamtök heimilanna verið á ferð , samtökin Nýja Ísland og nú eru Samtök lánþega komin fram á sjónarsviðið .
Mótmælafundir þessara aðila hafa ekki verið fjölmennir en þó hefur fjölgað á þeim að undanförnu .
Þeir hafa ekki gefizt upp .
Tónninn í verkalýðshreyfingunni er að byrja að harðna .
Það má sjá á auglýsingum frá einstökum launþegasamtökum eins og t.d. Landssambandi verzlunarmanna .
Hvað er þetta fólk að segja ? Í grundvallaratriðum er það að segja , að það sætti sig ekki við að þurfa að axla þær byrðar af bankahruninu , sem felast í hækkun verðtryggingar og gengistryggingar til viðbótar við beina kjaraskerðingu vegna almennra verðhækkana og atvinnuleysis .
Viðleitni stjórnvalda og fjármálafyrirtækja til þess að mæta þessum sjónarmiðum hefur ekki dugað til .
Stjórnmálamenn og fjölmiðlar veita þessum tiltölulega fámennu mótmælafundum takmarkaða athygli .
Hugur þeirra hefur verið bundinn við annað , ekki sízt Icesave .
En það er varasamt að hlusta ekki og verra að kunna ekki að hlusta á raddir fólksins .
Það er ekki að ástæðulausu , að grasrótarsamtökin , sem spruttu upp úr búsáhaldabyltingunni , eru enn við lýði .
Það er ekki að ástæðulausu að það fjölgar frekar en fækkar á reglulegum mótmælafundum á Austurvelli .
Með hækkandi sól og hlýnandi veðri getur mannfjöldinn á Austurvelli margfaldast eins og á götum Leipzig forðum .
Hvers vegna ? Vegna þess , að fólki finnst að ríkisstjórnin , sem búsáhaldabyltingin hóf til vegs , mæti ekki þörfum þeirra og kröfum .
Þegar Vinstri grænir komu inn í ríkisstjórn fyrir rúmu ári var skjöldur þeirra hreinni en annarra stjórnmálaflokka .
Hann er það ekki lengur .
Í Austur-Þýzkalandi voru til andófshópar , sem hófust til áhrifa í kjölfar hruns Berlínarmúrsins en þekktu ekki sinn vitjunartíma og hurfu og gleymdust .
Verða það örlög Vinstri grænna í stjórnmálasögu 21. aldarinnar , að þeir verði flokkurinn , sem fékk tækifærið en kunni ekki að hlusta ? Það er svo annað mál , að það blasir ekki við , að aðrir flokkar séu að hlusta eða kunni að hlusta á fólkið í landinu .
Jafnvel þingmennirnir , sem voru kjörnir á vegum búsáhaldabyltingarinnar , virðast ekki ná að endurspegla tilfinningar fólksins í grasrótinni með þeim hætti að þær skoðanir nái í gegn í umræðum á Alþingi .
Sá þingmaður , sem það gerir bezt og má kannski segja að sé með einhverjum hætti afsprengi þeirra hreyfinga , er Lilja Mósesdóttir , þingmaður Vinstri grænna .
Ætli sé mikið hlustað á hana í þeim þingflokki ? Lýðræðið er merkilegt fyrirbæri .
Það brýst fram með einhverjum og stundum óvæntum hætti .
Ef enginn núverandi stjórnmálaflokka tekur að sér það hlutverk að endurspegla tilfinningar fólksins í grasrótinni , réttlætiskennd þess og hugmyndir þess um hvað sé rétt og hvað sé rangt getur hlutskipti þeirra orðið hið sama og Erichs Honeckers í Austur-Þýzkalandi fyrir rúmlega 20 árum .
Þeir verði settir til hliðar og ný öfl brjótist fram .
Hver þeirra þekkir sinn vitjunartíma ? 