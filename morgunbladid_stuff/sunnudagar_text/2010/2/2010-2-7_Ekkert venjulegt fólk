Allir sem kjósa að gleyma sér við lestur skáldsagna fá öðru hvoru spurninguna : Af hverju lestu skáldsögur ? Þetta er ein af þessum spurningum sem ekki er hægt að svara , nema þá í löngu ritgerðarformi því ekkert eitt svar nægir til að útskýra töfra skáldsagna .
Ein ástæðan fyrir því að það er svo gaman að lesa skáldsögur – en bara ein ástæðan af fjölmörgum – er sú að ef verkið er verulega gott þá mætir maður þar alltaf athyglisverðu fólki .
Einhver myndi sjálfsagt segja að athyglisvert fólk hitti maður í lífinu sjálfu og þyrfti því ekki að eyða tíma sínum með tilbúnu fólki .
Það er vissulega ekki ástæða til að gera lítið úr raunveruleikanum , sem er um margt svo góður , og þar kynnist hver einstaklingur vissulega allnokkrum sinnum á ævinni manneskjum sem eru svo heillandi og sterkir persónuleikar að þær verða ekki flokkaðar öðruvísi en sem dásamlegt sköpunarverk almættisins .
En í heildina taka persónur í góðum skáldsögum raunverulegu fólki fram að því leyti að þær eru nær alltaf stórbrotnar og lausar við allt sem hversdagslegt er .
Þær ólga af tilfinningum og bera kosti sína og galla utan á sér .
Maður veit yfirleitt hvaða tilfinningar hrærast innra með þeim og þess vegna kynnist maður þeim vel og veit nákvæmlega hverrar gerðar þær eru .
Þetta er fólk sem syndgar og gerir mistök og elskar á alveg sérstakan hátt .
Það virkar oft svo miklu meira lifandi en við raunverulega fólkið sem erum í eðli okkar hversdagsleg og viljum helst ekki vera öðruvísi því við vitum að líf sem byggist á stöðugri dramatík verður lýjandi og ofurþungt og okkur hreinlega um megn .
Allir þekkja þá tilfinningu að standa frammi fyrir fallegu málverki eða hlusta á góða tónlist og taka andköf af hrifningu .
Þessi hrifningartilfinning vaknar einnig við lestur góðrar skáldsögu .
Oscar Wilde , sem var aldrei hversdagslegur og lifði eins og skáldsagnapersóna , var örugglega einmitt að lýsa þessari tilfinningu þegar hann sagði að stundum fyndist honum að skáldsagnapersónur væru eina raunverulega fólkið .
Sá sem les skáldsögur gerir það í og með vegna þess að hann er að leita að sönnum og tilfinningaríkum manneskjum , og tekur þeim sem raunverulegum jafnvel þótt þær séu tilbúnar .
