Sigfús Kristinsson , byggingameistari á Selfossi , ólst upp í húsinu Árnesi við Bankaveg þar í bæ .
Faðir hans , Kristinn Vigfússon , reisti húsið Svalbarð við þá sömu götu sumarið 1931 og þegar því var lokið hófst hann handa við að reisa Árnes , og bjó fjölskyldu sinni þar heimili .
Bæði húsin eru nú í eigu Sigfúsar sem hefur búið á Svalbarði frá 1972 .
" Bankavegurinn er gatan mín .
Þegar ég var að alast upp voru aðeins örfá hús hér á Selfossi og þegar ég lít til baka finnst mér sem ég hafi fremur alist upp í sveit en þéttbýli .
Í skemmu bak við Árnes vorum við með tvær kýr og móðir mín , Aldís Guðmundsdóttir , sem var alin upp í Litlu Sandvík í Flóa , vann skyr , rjóma og smjör úr mjólkinni .
Þá vorum við hér með stóran kartöflugarð og fjölda hænsna .
Ég nærðist á hollum mat sem landið og sjórinn gáfu af sér .
Þá þekktust ekki aðskotaefni í fæðunni , svo sem E-vítamín og fleira , og þessu þakka ég það að hafa haldið góðri heilsu svo aldrei hefur fallið dagur úr vinnu hjá mér .
Þegar ég man fyrst eftir mér rétt fyrir 1940 mátti telja húsin norðan við Austurveginn á Selfossi , þar sem hallar niður að Ölfusá , á fingrum annarar handar .
Við brúna stóð Tryggvaskáli og austast í byggðinni var Mjólkurbú Flóamanna .
Bankavegurinn sem slíkur var tæpast til .
Þetta voru troðningar sem lágu hingað fram eftir , enda þótt gatan hafi verið byggð upp og malbikuð löngu seinna .
Lóðin sem Árnes stendur á er tæpir fjögur þúsund fermetrar og hana keypti pabbi á 1.600 krónur , sem var geipimikið fé þeim tíma .
Slagaði vel upp í árslaun hans , " segir Sigfús .
Nútíminn með öllum sínum boðum og bönnum og reglugerðafargani flækir tilveruna .
Það var Einar Pálsson , útibústjóri Landsbankans á Selfossi til áratuga , sem fékk Kristin Vigfússon til þess að reisa Svalbarð .
Kristinn , sem var staðarsmiður Selfossbæjar í áratugi , gerði lauslegt riss á krossviðarplötu af því hvernig húsið skyldi vera , það er kjallari , hæð og ris með suðurkvisti , tólf sinum tólf álnir .
Að þessu gekk Einar og húsið var reist á einu sólríku sumri .
" Húsið er vel viðað og grunnurinn er traustur .
Rissið á krossviðnum hefur reynst vel .
Það fór líka svo , þegar Einar bankastjóri flutti til Reykjavíkur , að ég keypti húsið .
Það var á miklum framkvæmdatíma í mínu lífi .
Við vorum nýflutt hingað þegar fór að gjósa í Vestmannaeyjum og þúsundir fólks þaðan fluttu upp á land .
Þá varð að hafa snör handtök og ég tók að mér að steypa upp tugi grunna , meðal annars hér á Selfossi , að húsum sem Viðlagasjóður lét reisa fyrir flóttafólkið .
Með því fjölgaði íbúum hér í bæ verulega og því má halda fram að þá hafi Selfoss raunverulega breyst úr sveitaþorpi í raunverulegt þéttbýli , " segir Sigfús .
Nokkru eftir að Sigfús flutti í Svalbarð stækkaði hann húsið umtalsvert enda þurfti svo að vera hjá stórri fjölskyldu .
" Okkur hefur liðið ákaflega vel í þessu húsi .
Hér er afar ljúfur andi , finnst mér .
" Sigfús Kristinsson á að baki áratugaferil sem byggingameistari .
Hann er í raun bæjarsmiður .
Verka hans sér líka víða stað á Selfossi og má þar nefna verslunarmiðstöðina við Ölfusárbrú þar sem Krónan er nú til húsa , og einnig Fjölbrautaskóla Suðurlands , sjúkrahús , lögreglustöð , fjölbýlishús og þannig mætti lengi áfram telja byggingar sem allar lofa merki meistarans á Bankaveginum .
Selfosssögur * Elsta húsið á Selfossi er Tryggvaskáli við Ölfusárbrú sem var byggður sem skáli brúarsmiða árið 1891 .
Húsið var seinna stækkað og þar var hótel og matsölustaður í áratugi .
Það var endurbyggt fyrir fáum árum og er nú vinsælt fyrir ýmsar fámennari samkomur sem Selfossbúar standa fyrir .
* Byggð á Selfossi tók að myndast upp úr 1930 þegar Kaupfélag Árnesinga og Mjólkurbú Flómanna voru sett á laggirnar .
Þau urðu burðarásar í atvinnulífi staðarins .
Kaupfélagið missti fótanna og er hætt starfsemi og Mjólkurbúið sameinaðist MS .
* Sigfús Kristinsson hefur búið alla sína tíð á Selfossi , en hann er tæplega áttræður að aldri .
Fáir eiga svo sterkar rætur í bænum .
Fullyrða má að meginþorri eldri Selfossbúa sé aðfluttur og komi meðal annars úr nærliggjandi sveitum .
Selfoss er nú hluti af sveitarfélaginu Árborg .
