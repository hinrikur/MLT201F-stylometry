Jón Þór Birgisson , eða bara Jónsi , er nú að gyrða sig í brók og gá að vopnum sínum fyrir væntanlega útgáfu á breiðskífunni Go , en platan kemur út 5. apríl næstkomandi .
Tónleikaferð til að kynna skífuna hefst þó fyrr og skammt er í að Jónsi haldi til Bretlands að æfa sveit sína fyrir tónleikaferð sem standa á fram eftir ári .
Fyrstu tónleikarnir verða víst leynitónleikar í Lundúnum , en svo hefst opinber tónleikaferð 6. apríl í Vancouver í Kanada .
Þeir sem ekki eiga heimangengt vestur um hafa geta beðið til 26. maí og séð hann í Lundúnum , nú eða brugðið sér til Barcelona , en nýjustu fréttir herma að Jónsi muni troða þar upp á Sonar-hátíðinni 19. júní .
