Fimmtíu og fimm ár eru liðin síðan 17 ára unglingi var boðið að gerast gítarleikari í Hljómsveit Svavars Gests .
Jón Páll Bjarnason hefur haft gítarleikinn að atvinnu síðan .
Eftir þennan langan feril , þar sem hann bjó bæði í Svíþjóð og Bandaríkjunum , kennir Jón Páll nú upprennandi djassleikurum og nýtur þess enn að spila djass .
Spilagleðin er alltaf jafn mikil – það er lífið ! " segir Jón Páll þegar hann er spurður að því hvort hafi alltaf jafn gaman af því að leika djasstónlist .
Jón Páll Bjarnason hefur í áratugi verið í fremstu röð íslenskra djassleikara .
Þann rúma aldarfjórðung sem þessi meistari bíboppsins bjó erlendis , heyrði það ætíð til tíðinda þegar hann sneri heim og leyfði fólki að heyra og sjá hvar hann fór liprum fingrum um gítarstrengina .
Nú eru tíu ár síðan Jón Páll flutti aftur heim til Íslands , ásamt Robertu , eiginkonu sinni , eftir að hafa búið í Bandaríkjunum í nær tvo áratugi .
" Ég flutti heim í ágúst árið 2000 .
Þá var ég búinn að búa í Los Angeles í 17 ár , " segir hann .
" Ég var lengi búinn að spá í að flytja heim , í undirmeðvitundinni gældi ég allan tímann við það en lét loks verða af því .
Ég fór að athuga með kennslu hér heima því hljóðfæraleikur er ótryggt starf .
Með aðstoð góða vina fékk ég kennslu við Tónlistarskólann á Akranesi .
" Á Akranesi var hann í sjö ár , kenndi aðallega grunnskólanemum og segist hafa séð þá vaxa úr grasi – og út úr því komu nokkrir góðir spilarar .
" Þegar ég varð sjötugur , fyrir tveimur árum , lauk því djobbi .
Þá flutti ég í bæinn og hef síðan kennt við Tónlistarskóla FÍH svona tvo daga í viku .
Ég var reyndar búinn að kenna þar með hinu , allan tímann síðan ég flutti heim .
En það er mjög flott að vera í FÍH-skólanum .
Hann hefur breytt miklu fyrir djasslífið hér á landi og fyrir tónlistarlífið almennt .
" Spilagleðin og félagsskapurinn í djassinum Þessa dagana er fjarri því að Jón Páll spili öll kvöld , ólíkt því sem gerðist við upphaf ferilsins .
Sumar vikur eru einhverjir tónleikar , segir hann , aðrar ekkert .
Oft spilar hann í Jazzklúbbnum Múlanum sem er um þessar mundir starfræktur í Kaffi Kúltúra í kjallara á Hverfisgötu 18 .
Þar er einnig staðið fyrir djammsessjónum en Jón Páll segir marga góða unga spilara hér á landi .
Það heyrist reyndar vel á diski sem þeir léku inn á fyrir skemmstu þrír gítarleikarar , þeir Jón Páll , Eðvarð Lárusson og Ásgeir Ásgeirsson .
" Eitt er að spila heima í stofu en annað að vera fyrir framan aðra .
Eitt af undrunum við það þegar vel tekst til í djassi er að manni finnst eins og meðspilararnir séu fóstbræður manns .
Þá skiptir aldur ekki máli .
Þetta gerist líka þegar spilað er þar sem maður þekkir ekki nokkurn kjaft .
Það myndast eitthvert samband – það er ekki alltaf svona en það er gaman þegar það gerist .
Þessi spilagleði og félagsskapurinn veldur því að fólk nennir að standa í þessu .
" Á ferlinum hefur Jón Páll leikið allrahanda tónlist og það er orðið langt síðan hann varð atvinnumaður .
" Ég byrjaði árið 1955 , þegar ég var 17 ára .
Það var í alvörubandi , Hljómsveit Svavars Gests .
Þá var spilað fimm kvöld í viku , stundum sex .
Djobbið fólst í að spila á böllum sem voru frá níu til eitt .
Fólk mætti almennt ekki fyrr en upp úr hálfellefu og það var talsvert spilað af djassi eða standördum á djassaðan hátt .
" Hvernig skyldi Jón Páll hafa fengið gítarinn í fangið ? " Ég er fæddur 1938 og heyrði djass fyrst einhverntímann á stríðsárunum .
Anna systir mín var fjórum og hálfu ári eldri en ég og var að hlusta á djassplötur .
Þetta var allt saman swing , Count Basie , Duke Ellington , Benny Goodman ...
Fyrst byrjaði ég að læra á píanó , sjö , átta ára gamall , en ég vildi bara hlusta á djass .
Ég hafði ekki nokkra tilfinningu fyrir nótunum sem ég átti að læra heldur vildi bara djamma það sem ég heyrði .
Spila búggí-vúggí og svoleiðis .
Svo var ég líka að dangla í trommur .
Stundum kom andinn yfir mig , að slá á trommuna ; jafnvel um hánótt .
Pabbi fékk einn daginn lánaðan gítar hjá bróður sínum , kom með hann heim og sagði : Geturðu ekki spilað á þetta á nóttinni í staðinn fyrir trommuna ? Þá yrði ekki eins mikill hávaði .
Þá fór ég að plokka gítarinn .
Í millitíðini hafði ég reyndar lært á selló .
En mér gekk ekki mjög vel með sellóið .
Ég er örvhentur , það gekk ágætlega með vinstri hendinni en boginn lék ekki við mig .
Gítarinn hentaði mér betur .
Í tónlistarnáminu mátti ekki nefna djass .
Það var djúp gjá á milli klassíkur og djassunnenda .
Það var ótrúlegt , það lá við kynþáttahatri ! Svo þegar ég var sautján ára hringdi síminn og Svavar Gests spurði hvort ég vildi spila í hljómsveitinni sinni .
Auðvitað .
Ég hafði verið að spila á djammsessjónum og þar heyrðu þeir í mér .
Ég var búinn að læra nóg á gítarinn til að fá að spila í þessu bandi .
Gæjarnir sem voru í því vou menn sem ég hafði litið upp til úr fjarlægð .
" Hélt að " commercial " þýddi leiðinlegt Um miðjan sjötta áratuginn voru KK-sextett og Hljómsveit Svavars Gests aðalhljómsveitirnar í Reykjavík .
Var samkeppni á milli þeirra ? Jón Páll yptir öxlum .
" Þau höfðu hvor sína jötu , " segir hann .
" KK spilaði í Þórskaffi , sem var ballstaður , ekki með vínveitingar en samt voru allir fullir ! Svavar var í Breiðfirðingabúð við Skólavörðustíg .
KK var með skipulagðara band , með nákvæmar útsetningar , en við spiluðum " bara lög " .
Gestir báðu oft um ákveðin lög , eða eitthvað hægt eða hratt , vals eða slíkt , en ekki lög eins og þau voru leikin á einhverri tiltekinni plötu .
Við spiluðum lögin því í okkar útgáfum .
Við spiluðum alla þessa standarda í djassstíl en líka lög sem voru vinsæl á þessum tíma .
Þegar fór að líða á kvöldið og við vorum búin að spila nokkur djassý-lög , sagði Svavar : Nú verðum við að spila eitthvað " commercial " .
Þá fórum við að spila eitthvað leiðinlegt .
Ég kunni ekki mikið í ensku þá og hélt að " commercial " þýddi leiðinlegt .
" Jón Páll skellir upp úr og bætir við : " Sem er kannski ekki svo fjarri sanni .
" Inni á milli var Jón Páll í öðrum hljómsveitum , meðal annars í tríói með Gunnari Reyni Sveinssyni sem hann segir hafa verið lærdómsríkt .
Tónlist ballhljómsveitanna breyttist talsvert þegar rokkið hóf innreið sína hingað til lands .
Þá þurfti að fara að spila lögin eins og þau hljómuðu á plötunum .
" Þá fóru líka að koma bönd sem höfðu ánægju af að spila það sem okkur þótti leiðinlegt – kommersíal músik ! Fram að þeim tíma held ég að það hafi verið leyniþrá allra hljóðfæraleikara að gerast djassleikarar .
Þeir höfðu fyrirmyndir úr þeim heimi .
En með komu rokksins breyttist þetta og þeir vildu verða kommersíal spilarar .
Þeir sem höfðu gaman af djassi spiluðu þó eins og hægt var .
Haldin voru djasskvöld og menn héldu úti djasssveitum , t.d. Björn R. Einarsson og Ólafur Gaukur .
" Hverjar skyldu hafa verið fyrirmyndir Jóns Páls í djassleiknum ? " Ég bar mikla virðingu fyrir Charlie Christian .
Hann spilað í swing-stíl .
Barney Kessel var hrikalega flottur og eins Tal Farlow .
Hann var mikil hetja um 1950 .
Þegar ég bjó í Los Angeles fékk ég einu sinni boð um að spila tvö kvöld með Farlow .
Ég var gáttaður á því , hann hafði verið átrúnaðargoð mitt 30 árum fyrr .
Það var ekki eins mikið upplifelsi að leika með honum þá og það hefði verið þegar hann var í mestu uppáhaldi en mér þótti vænt um þetta .
Farlow var orðinn sjötugur og eiginlega búinn að tapa þessu .
Hann sagist sjálfur vera búinn að missa ryþmann .
Þetta voru bara tveir gítarar og bassi , bassaleikarinn var kófsveittur við að halda músíkinni saman .
En það var gaman .
Svo voru fleiri hetjur .
Wes Montgomery er kafli út af fyrir sig .
Hann hafði sinn eigin stíl .
En ég var ekkert sérstaklega að hlusta á gítarleikara , ég hlustaði ekki síður á blásara og píanista , og bara á alla góða spilara .
" Jón Páll leikur sjálfur í anda bíbopsins en segir að hver mótaður hljóðfæraleikari hafi sinn tón , sinn stíl .
" Oft þarf ekki að heyra marga takta til að vita hver það er sem leikur .
Stan Getz getur maður þekkt á einum tón , eins er með Gerry Mulligan , John Coltrane , og Miles Davis auðvitað .
Og fleiri .
" Í samleik þykir Jóni Páli , eins og sjálfsagt öðrum djassleikurum , eftirsóknarvert þegar menn fara að þekkja hver á annan , ná samstilltu " grúvi " og lesi nánast hugsanir hver annars .
" Þá skiptir öllu máli að spila sem mest saman .
Það er vandamál hér hvað djassleikarar spila sjaldan saman , það er kannski einu sinni og svo líður langur tími þar til þeir hittast næst , og kannski aldrei .
Í enda kvöldsins eru menn farnir að spilast saman , þá er maður að fá tilfinningu fyrir því sem félagarnir ætla að gera .
Fyrir nokkrum vikum var ég að spila með Eyþóri Gunnarssyni , þeim dásamlega píanista , Matthíasi Hemstock trommara og Valda Kolla á bassa og þá fundum við nærveru hver annars sterkt – en svo var það búið .
Við ætlum að endurtaka leikinn í vor og spila þrjú kvöld í röð , 13 .
14. og 15. apríl , á Kaffi Kultura .
Það er gaman þegar menn ná að spinna þráðin áfram .
" Seldi öll hljóðfærin , nema Gibsoninn Jón Páll er þrígiftur .
Fyrsta eiginkona hans var söngkonan Ellý Vilhjálms , þau eignuðust dóttur en skildu eftir fimm ára hjónaband .
Önnur eiginkona hans var Erna Sigríður Haraldsdóttir flugfreyja og héldu þau heimili í Stokkhólmi , en þar segist Jón Páll hafa búið í um tíu ára skeið , eftir að hafa verið fjögur ár í Danmörku .
Hann vann m.a. við að leika inn á poppplötur .
" Einu sinni var ég búinn að velja mér nýjan gítar , Gibson L5 , þann sem ég nota ennþá .
Erna var að fljúga frá Íslandi og kom með gítarinn frá New York .
Svo fór hún aftur að vinna og kom ekki aftur .
Hún fórst í flugslysinu á Srí Lanka árið 1978 .
Það var hörmulegt slys ...
Þá var ég orðinn ekkill , fertugur að aldri , einn að þvælast , og datt loks í hug að leita uppruna djassins í Bandaríkjunum .
Ég seldi öll hljóðfærin mín , nema Gibsoninn , fór að athuga með veðurspána í Bandaríkjunum og leist vel á Los Angeles í þeim efnum .
Það er ekki hlaupið að því að flytja til Bandaríkjanna , það þarf dvalarleyfi og slíkt , þannig að ég byrjaði á að fara í G.I.T .
tónlistarskólann í eitt ár , meðal annars til að kynnast fólki .
Sem ég gerði .
Eftir námið ætlaði ég aftur til Svíþjóðar eða hingað heim – en ástin greip inn í og ég giftist þarna úti skömmu síðar .
Í Kaliforníu bjó ég í vel á annan áratug en við Roberta fluttum heim árið 2000 .
Það var talsvert kúltúrsjokk fyrir hana að flytja til Akraness enda uppalin í Los Angeles .
L.A .
og Akranes eru ólíkir heimar .
En hún var rithöfundur þannig að það háði henni kannski ekki eins mikið og það hefði getað gert .
Roberta dó árið 2005 .
Fékk krabba og dó ...
Nú hef ég fundið ástina að nýju .
" Farinn að ryðga í morsinu Jón Páll segir að í Kaliforníu sé mikið af frábærum tónlistarmönnum .
" Það var líka fullt af djassgrúppum – en djass er ekki arðbær atvinna .
Þú verður að hafa ástríðu fyrir tónlistinn en það eru fáir sem gera það gott í djassi .
" Hann lék víða vestra , allrahanda tónlist .
" Ég spilaði í djassklúbbum en það er svo illa borgað , er rétt fyrir bensíni .
En ég var að spila í allskonar böndum , stundum í afleysingum , stundum í einhverjum sýningum .
Þarna eru alltaf einhver flott " show " og þótt tónlistin sé " commercial " þá fær maður gæsahúð við að spila í flottu sándi .
Manni líður alltaf vel inni í flottu bandi og hefur engar áhyggjur .
" Jón Páll hefur á ferli sínum spilað með fjölda ólíkra hljóðfæraleikara .
Hann segir að í dag séu margir flinkir spilarar hér á landi og menntunin hafi breyst .
" Gömlu góðu dagarnir voru kannski ekki alltaf svo voðalega góðir .
Þegar ég var að byrja að spila var bara spilað og lítið verið að diskútera .
Það var engin djasskennsla eða leiðbeiningar .
Hér eru alveg ótrúlega margir góðir gítarleikarar núna .
" Þrátt fyrir að gítarleikurinn hafi verið ævistarf Jóns Páls fór hann í Loftskeytaskólann þegar hann var 18 ára og lauk því námi .
" Pabbi var búinn að sjá að það væri borin von að ég yrði prófessor en hann sagði að ég yrði að hafa eitthvað að gera .
" En skyldi hann hafa starfað sem loftskeytamaður ? " Nei , það er ekki komið að því ennþá , " segir Jón Páll og glottir .
" Ég er farinn að ryðga í morsinu .
" 