Harðfiskur er herramannsmatur og ugglaust uppáhaldssnakk allra sannra Íslendinga .
Margt er reyndar í boði á þessum síðustu og bestu tímum en fróðlegt yrði að leggja þá spurningu fyrir Evróvisjónáhugamenn í kvöld , hvað þeir maula fyrir framan sjónvarpið .
Fullyrt skal að góður harðfiskbiti með smjöri smellpassar við öll lögin .
Talið er að framleidd séu um 250 tonn af harðfiski hér á landi árlega en til þess þarf um 3.000 tonn af slægðum fiski með haus .
Afföll eru því mikil við framleiðsluna , sem skýrir hve dýr dásemdin er .
Algengustu tegundir til harðfiskframleiðslu eru þorskur , ýsa og steinbítur , ævinlega er notað nýtt og ferskt hráefni og nær eingöngu fiskur sem veiddur er á línu .
Í skýrslu Matvælarannsókna Íslands ( Matís ) frá 2007 er greint frá rannsókn sem leiddi í ljós niðurstöður sem styðja við markaðssetningu á harðfiski , bæði sem heilsusamlegum og þjóðlegum mat , eins og þar segir .
" Það er almennt vitað að fiskur hefur góð áhrif á heilsuna og harðfiskur hefur að öllum líkindum átt þátt í því að halda lífi í þjóðinni fyrr á öldum , þar sem þurrkunin varðveitti vel næringarefni fisksins og gerði það að verkum að auðvelt var að geyma hann og hafa á boðstólum árið um kring þegar matarframboð sveiflaðist mikið eftir árstímum og árferði , " segir í skýrslunni .
skapti@mbl.is 