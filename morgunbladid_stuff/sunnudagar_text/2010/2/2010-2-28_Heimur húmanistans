Þegar Veröld sem var , sjálfsævisaga Stefans Zweig , kom út á dögunum í kilju rataði hún rakleiðis í sjötta sæti á metsölulista Eymundssonar .
Þessi klassíska bók hefur notið umtalsverðra vinsælda hér á landi í gegnum árin og er örugglega flestum sem hana hafa lesið afar kær .
Hún kom fyrst út árið 1958 , önnur útgáfa , í kilju , kom út 1996 og nú kemur hún út í þriðja sinn í þýðingu Halldórs J. Jónssonar og Ingólfs Pálmasonar .
Hin langa nótt Austurríski gyðingurinn Stefan Zweig var rithöfundur , húmanisti og friðarsinni .
Hann var mikill einstaklingshyggjumaður sem unni frelsinu umfram allt annað .
Slíkum manni reynist erfitt að verða að vitni að því þegar mannréttindi eru fótum troðin , einstaklingsfrelsi einskis virt og mannslíf léttvæg fundin .
Zweig lifði að sjá tvær heimsstyrjaldir en lifði ekki nógu lengi til að sjá þeirri seinni ljúka .
Hann taldi sig ekki geta lifað í heimi þar sem vitfirringurinn Adolf Hitler réð ríkjum og sagði í kveðjubréfi , áður en hann fyrirfór sér , að hann kveddi lífið af frjálsum vilja og með réttu ráði .
Hann var einungis sextugur en kraftar hans voru á þrotum .
" Ég tel því betra að ljúka í tæka tíð og óbugaður því lífi sem þekkti enga óblandaðri gleði en andlegar iðkanir og engin gæði á jörðu æðri persónulegu frelsi .
Ég bið að heilsa öllum vinum mínum ! Megi þeim auðnast að sjá roða af nýjum degi eftir þessa löngu nótt ! Ég hef enga biðlund og fer því á undan þeim .
" Bréf til Mussolini Í Veröld sem var segir Zweig á einum stað að hann sé ekki fyrst og fremst að segja frá eigin afdrifum heldur örlögum heillar kynslóðar " sem forsjónin hefur lagt meira á herðar en flestum öðrum í tímans rás .
" Þetta var kynslóðin sem sá tvær heimsstyrjaldir .
Það er hins vegar ekki svo að svartnætti hvíli yfir endurminningabók Zweig .
Hann er of mikill fagurkeri til að leyfa sér það , of næmur fyrir því fagra til að geta gleymt því og hefur svo mikla trú á listinni og sköpunarkrafti mannsins að hann kýs að beina athyglinni þangað fremur en að einblína á það illa og skelfilega .
Hann kallar tímabilið á undan heimsstyrjöldinni fyrri gullöld öryggisins og þegar hann lýsir menningarborginni Vín , þar sem listunnendur fylltu borgina og höfðu engan áhuga á stjórnmálum og þjóðfélagsmálum , er frásögn hans full af söknuði og eftirsjá eftir veröld sem var .
Það er þó mikill þungi og dimma í frásögn hans af kreppunni og verðbólgutímabilinu 1924-1933 sem gerðu almenning auðnæman fyrir boðskap Adolfs Hitlers .
En boðskapurinn um mátt listarinnar birtist aftur á síðunum þegar hann segir frá því hvernig bréf sem hann skrifaði Mussolini þar sem hann bað fanga griða skilaði árangri , einfaldlega vegna þess að Mussolini var ástríðufullur lesandi verka Zweigs .
Vingjarnleg mikilmenni Frásagnir Zweig af listalífinu í Vín eru einkar heillandi og innblásnar .
Sterkar svipmyndir af listamönnum , eins og Rodin , James Joyce , Richard Strauss og Romain Rolland streyma fram og Zweig þarf ekki mikið pláss til að lýsa manneskju á þann hátt að hún standi ljóslifandi fyrir framan lesandann .
Zweig er langt frá því að vera sjálfhverfur höfundur .
Hann er einlægur mannvinur .
Í verkinu má hvað eftir annað finna skilaboð um mikilvægi einstaklingsfrelsis og trú á sköpunarmátt manneskjunnar .
" Sönn mikilmenni eru öllum öðrum vingjarnlegri , " segir Zweig á einum stað , fullyrðing sem hljómar hugsjónarík fremur en raunsæ .
En Zweig hafði einfaldlega svo sterka trú á listamanninum og göfgandi hlutverki hans á jörðinni að bjartsýnisrík fullyrðing eins og þessi er fullkomlega í takt við lífsskoðanir hans .
Bók sem á stöðugt erindi Veröld sem var er bók sem á stöðugt erindi og mannúðleg hugsjón hennar ratar auðveldlega til allra frelsisunnandi og friðelskandi einstaklinga .
Þetta er bók sem er full af hlýju og viðkvæmni og þar er undirliggjandi tregi og söknuður vegna þess sem gerðist þegar hin góða veröld varð grimm og hættuleg og mannslíf urðu einskis virði .
Veröld sem var er ein merkasta sjálfsævisaga sem skrifuð hefur verið og það ber að fagna endurútgáfu hennar .
Þetta er bók sem á heima hjá öllum þeim sem vilja skilgreina sig sem bókaunnendur .
