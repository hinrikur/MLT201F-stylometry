Margrét Bjarnadóttir er talin í hópi athyglisverðustu danshöfunda Íslands .
Hún er 28 ára og frá því hún útskrifaðist sem danshöfundur úr hollenskum listaháskóla árið 2006 hefur hún vakið mikla athygli .
Hún sló í gegn í dansleikhúsverkinu Húmanimal .
Hún hlaut Grímuverðlaunin í fyrra sem dansari ársins í þeirri sýningu auk þess sem þær Saga Sigurðardóttir voru valdar danshöfundar ársins .
Kolbrún Bergþórsdóttir kolbrun@mbl.is Þessa dagana vinnur Margrét Bjarnadóttir í söngleiknum Gauragangi þar sem hún semur dansa og hreyfingar en tónlistin er eftir hljómsveitina Nýdönsk og leikstjórn í höndum Magnúsar Geirs Þórðarsonar .
Verkið , sem er unnið upp úr samnefndri skáldsögu eftir Ólaf Hauk Símonarson , verður frumsýnt í Borgarleikhúsinu 19. mars .
Nýbúi listgreinanna Margrét fékk ung áhuga á dansi og var í ballett í Listdansskóla Íslands frá sex til nítján ára aldurs en tók sér þá hlé frá dansinum .
" Eftir langt og strangt nám fékk ég brennandi þörf fyrir að kynnast einhverju öðru .
Áhuginn á því að semja sjálf kviknaði snemma á unglingsárunum en mér fannst dansheimurinn á Íslandi of einangraður og margir virtust hálfsmeykir við nútímadans .
Fólk er gjarnan smeykt við það sem það þekkir ekki .
Dansinn er nýbúi listgreinanna á Íslandi .
Framboð á sýningum var ekki mjög mikið þegar ég var unglingur og mér fannst ég heppin ef ég sá þrjár til fjórar danssýningar á ári .
Inspírasjónin var því af skornum skammti .
Ég man ég fór á Borgarbókasafnið í þeirri von að finna einhver dansverk á myndbandi , ég þráði bara að sjá eitthvað nýtt , en þá var ein spóla í hillunni – Svanavatnið frá árinu 1982 .
Þú getur ímyndað þér ef þú hefðir bara aðgang að bókum eftir fjóra rithöfunda eða það væru bara fjórar hljómsveitir á Íslandi .
Það er kannski erfitt að ímynda sér það en einhvern veginn þannig upplifði ég dansumhverfið á Íslandi fyrir tíu árum .
" Þú segist hafa hætt í dansinum um tíma .
Hvað gerðirðu þá ? " Ég tók mér fjögurra ára hlé frá dansi .
Á því tímabili ferðaðist ég töluvert og áhugi á myndlist kviknaði auk þess sem ég var aðeins byrjuð að skrifa .
Ég hélt að ég myndi ekki snúa mér aftur að dansinum og stundaði nám í íslensku í Háskólanum um tíma en áttaði mig síðan á því að sem danshöfundur gæti ég sameinað allt það sem ég hafði áhuga á : myndlist , skrif og dans .
Eftir þetta góða hlé nálgaðist ég því dansinn frá allt annarri hlið en áður og með allt aðrar hugmyndir um hvað dans gæti verið .
" Þú fórst svo í nám í Hollandi .
Var það góður skóli ? " Ég fór til Hollands í danshöfundanám og þar vorum við Saga Sigurðardóttir bekkjarsystur .
Við fengum mikinn tíma til að vinna að eigin verkum og settum upp nokkur verk á ári .
Þá vann ég með dönsurum , tónlistarmönnum og leikmynda- og búningahönnuðum úr öðrum deildum skólans , allt eftir því hvað verkin kölluðu á hverju sinni .
Þetta var næstum því eins og að reka eigið fyrirtæki og góður skóli að því leyti .
Við Saga unnum ekki mikið saman í skólanum en hófum samstarf eftir útskrift og eigum nokkur verk að baki sem við höfum unnið í sameiningu .
Þegar við vinnum saman ríkir mikill skilningur um efni og aðferðir og við þurfum oft ekkert mikið að útskýra hlutina hvor fyrir annarri .
Auk þess er hún einn af mínum uppáhaldsdanslistamönnum .
" Eins og sýni úr mannlegu eðli Þegar Margrét er beðin að lýsa eigin dansverkum segir hún : " Ætli þau fjalli ekki oftast um samskipti fólks og gjarnan er þá einhver ein karaktergerð eða tilfinning í forgrunni .
Ég tek kannski fyrir hroka , vandræðagang eða bælingu .
Það er reyndar mjög auðveldlega hægt að segja að flest dans- eða leikverk fjalli um samskipti en ég tek það fyrir á frekar markvissan og oft mjög augljósan hátt .
Þetta er eins og að taka sýni úr ákveðnum þætti mannlegs eðlis og blása það upp .
Mér finnst fátt fyndnara og áhugaverða en samskipti fólks ; hvernig það kemur fram út á við og hvað býr að baki .
Það hefur eiginlega alltaf verið mitt helsta áhugamál , síðan ég var lítil .
Þá fannst mér ekkert skemmtilegra en að hlusta á hvernig fólk talaði saman – og talaði ekki saman .
Það er þetta sem ég hef helst tekið með mér inn í verkin mín .
Ég vinn mikið með texta og nota svo líkamann fyrir allt þetta ósagða , allt sem ekki er hægt að segja með orðum eða má ekki segja .
Mér finnst spennandi hvernig líkaminn getur orðið framlenging á hugarástandi , tilfinningum og orðum fólks .
" Stillir inn á nýja rás Verkið sem hún vinnur við núna , Gauragangur , er stór og mikil leiksýning þar sem segir frá töffaranum og unglingnum Ormi Óðinssyni .
Þar eru tónlist og dans í stóru hluverki .
" Ég er mjög þakklát fyrir að hafa fengið tækifæri til að koma að sýningu sem þessari sem er mjög ólík því sem ég hef áður unnið við , " segir Margrét .
" Þetta er stór og tæknilega flókin sýning og því mikil reynsla sem fylgir því að vinna með stórum hópi fólks bæði á sviði og á bak við tjöldin .
Ég hef nú þegar lært heilmikið .
Hér er ég að vinna eftir skýrum ramma og þetta er til dæmis í fyrsta skipti sem ég vinn eftir handriti .
Nú er ég að þjóna sögu sem höfundur setti á blað og þarf að gæta þess að vinna ekki gegn andrúmslofti verksins .
Tónlistin er síðan enn annar rammi sem ég vinn innan .
En um leið er þetta söngleikur og þá má líka vera stutt í fantasíuna .
Ég vinn alveg meðvitað með söngleikjahefðina á bak við eyrað og vísa óspart í hana í hreyfingum .
Ég þurfti bara aðeins að stilla inn á nýja rás og mér finnst það mjög skemmtilegt .
Það er líka hressandi og hollt að vera komin í svona lifandi vinnumhverfi með góðu fólki .
Í Gauragangi vinn ég með leikurum , ekki dönsurum , og mér finnst það ekki síður gaman .
Svona alla jafna er það ekki tækni dansarans sem heillar mig mest .
Þótt ég beri mikla virðingu fyrir fágun og tækni finnst mér skipta mestu að dansarinn og leikarinn sé tilbúinn að fletta ofan af sjálfum sér ystu lögunum og komast í gegnum þetta lærða og meðvitaða og inn að ákveðnum kjarna : Sínum persónulega hreyfistíl og tjáningarmáta sem greinir hann frá öðrum .
Kúnstin er að ná því fram í fólki .
" Ný tækifæri Eftir frumsýninguna á Gauragangi fer Margrét til Svíþjóðar og tekur þátt í tónlistar-performanshátíð í borgarleikhúsinu í Uppsölum þar sem frumflutt verður ópera eftir Laurie Anderson , eiginkonu Lous Reeds .
Laurie Anderson flytur sína óperu fimm kvöld í röð og á hverju kvöldi er verk eftir ungan sviðslistamann sýnt í framhaldi af hennar verki .
Margrét og Saga Sigurðardóttir voru beðnar að sýna Pretty Bassic , sem þær unnu í samstarfi við Úlf Hansson tónlistarmann .
Margrét segir dansverkið vera eins konar tónleika á stöðugri hreyfingu , þar sem þær spili báðar á rafmagnsbassa .
Fljótlega eftir Svíþjóðarheimsókina heldur Margrét til Hamborgar þar sem hún hefur fengið vinnuaðstöðu í Kampnagel , einu stærsta dansleikhúsi í Evrópu , og mun starfa þar sem danshöfundur , en leikhúsið býður árlega þremur danslistamönnum til átta mánaða dvalar .
Margrét segir þetta mikið og gott tækifæri .
" Þarna býðst mér nokkuð sem er ekki fyrir hendi á Íslandi : vinnuaðstaða fyrir sjálfstætt starfandi danshöfunda .
Danslistamenn þurfa sérstaka vinnuaðstöðu , almennilegt gólf og rými þannig að maður leigir sér ekki beint herbergi úti í bæ sem vinnuaðstöðu – það gagnast manni ekki .
Ég hlakka til að fara til Þýskalands og fá þar nægan tíma og rými til að vinna að nýju dansverki sem síðan verður frumsýnt í Hamborg í desember , " segir Margrét .
" Tíminn er mjög dýrmætur og eins gott að nýta hann vel .
" 