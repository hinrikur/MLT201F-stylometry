Tekið var á móti íslensku ólympíuförunum með pomp og prakt við komuna til landsins 1956 , en þá hafði Vilhjálmur Einarsson nælt í verðlaun á þeim vettvangi fyrstur Íslendinga .
Vilhjálmur varð annar í þrístökki á leikunum í Melbourne í Ástralíu .
Fjöldi fólks var á Reykjavíkurflugvelli sunnudaginn 9. desember , að sögn Morgunblaðsins , þegar áætlunarvél Flugfélags Íslands kom frá Hamborg og Kaupmannahöfn .
" Við erum hingað komin til þess að bjóða velkomna heim þrjá landa okkar , fulltrúa Íslands á Olympíuleikunum í Melbourne , íþróttamennina Vilhjálm Einarsson og Hilmar Þorbjörnsson og fararstjóra þeirra , Ólaf Sveinsson , " sagði Gylfi Þ. Gíslason menntamálaráðherra þegar hann ávarpaði viðstadda .
Gylfi sagði ennfremur , að sögn Morgunblaðsins : " Við erum hingað komin til þess að þakka þeim , að þeir urðu landi sínu til sóma , – að þeir sönnuðu það í sólskininu á suðurhveli jarðar , að hér norður við nyrztu höf býr dugmikil þjóð , sem þrátt fyrir smæð sína er hlutgeng meðal stórþjóða .
Íslenzki hópurinn á Olympíuleikunum var fámennastur og kominn lengst að .
En orðstír sá , sem hann gat sjálfum sér og landi sínu , hefði sæmt hvaða stórþjóð sem væri .
Sérstaklega bjóðum við velkominn Vilhjálm Einarsson .
Við óskum honum til hamningju með glæsilegt afrek hans , mesta afrek Íslendings í frjálsum þróttum .
Þjóðin öll kann honum þakkir , ekki eingöngu fyrir það að hafa skipað sér á bekk með beztu íþróttamönnum heims , – ekki aðallega fyrir það , að hafa orpið frægð á Ísland , heldur fyrst og fremst fyrir hitt , að hann hefur sannað okkur sjálfum , ekki síður en umheiminum , að Ísland er gott land , því að það er gott land , sem elur slíka syni , – sú þjóð , sem eignast afreksmenn , á sér framtíð .
Engum er það brýnni nauðsyn en þeim , sem búa afskekktir og við örðug skilyrði , að trúa á land sitt , treysta sjálfum sér .
Afrek Vilhjálms Einarssonar hefur glætt trú okkar á Ísland , traust okkar á íslenzkt þjóðerni .
Þess vegna hefur það .
sem gerðist suður í sólheitri Ástralíu varpað birtu inn í skammdegið hingað norður undir heimskautsbaug .
Afreksmenn í íþróttum inna af höndum verðmæta þjónustu í þágu þjóðar sinnar með því að vera æskulýðnum fagurt fordæmi .
Mikil afrek verða ekki unnin í krafti neinnar náðargáfu einnar saman , heldur jafnframt fyrir þrotlaust starf og sterkan vilja .
Fordæmi afreksmanna í íþróttum auka starfið og styrkja viljann .
Á hvoru tveggja er ungu fólki höfuðnauðsyn .
Iðkun heilbrigðra íþrótta er leið að því marki .
" 