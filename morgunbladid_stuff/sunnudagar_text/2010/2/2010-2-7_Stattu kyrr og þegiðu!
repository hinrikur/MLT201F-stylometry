Hussam Faisal Mohanna er við fyrstu sýn ósköp venjulegur tíu ára drengur .
Honum þykir , eins og mörgum öðrum krökkum á hans aldri , gaman að spila fótbolta og körfubolta .
Uppáhaldsfagið hans í skólanum er arabíska en hann segist minna hrifinn af stærðfræði .
En ólíkt krökkum á hans aldri var Hussam nýlega handtekinn af ísraelska hernum .
Ómar Jabali Besti vinur Hussams heitir Jaher .
Þeir gera allt saman en finnst skemmtilegast að horfa á uppáhaldsliðið sitt , Real Madrid , spila .
Vinirnir tveir búa í þorpinu Deir al Ghussour , um tuttugu kílómetra frá borginni Tulkarem á norðvesturhluta Vesturbakkans .
Tvo kílómetra frá Deir al Ghoussour er verið að byggja svokallaðan " öryggismúr Ísraelsmanna " .
Á meðan bygging múrsins stóð yfir var reist grindverk útbúið rafmagni , gaddavír og öryggismyndavélum .
Grindverkið afmarkar land sem bændur í þorpinu eiga og nú þurfa þeir að að biðja um leyfi frá ísraelska hernum til að vinna við ólífutrén – leyfi sem sjaldan fæst .
14. nóvember síðastliðinn skipulögðu þorpsbúar mótmælagöngu til að andmæla eignatöku ólífuakranna .
Gangan hófst í þorpinu og fólkið gekk upp að hliði á múrnum sem kallast al Jarushiya .
Unga fólkið í þorpinu tók líka þátt í göngunni og þegar fólkið var komið að hliðinu ýttu margir unglingarnir því upp og náðu að brjóta sér leið í gegnum það .
Unglingarnir voru á milli 10 og 18 ára , en þrátt fyrir ungan aldur þeirra hófu ísraelsku hermennirnir að skjóta gúmmíkúlum ( sem eru reyndar gúmmíhúðaðar stálkúlur ) , táragasi og hljóðsprengjum á hópinn .
Ungmennin svöruðu með grjótkasti en þá keyrðu nokkrir hermenn í gegnum þvöguna á jeppa og handtóku nokkra krakka .
Hussam var á meðal þeirra .
Þrátt fyrir að vera barn var Hussam laminn af hermanninum sem handtók hann .
Að sögn Hussams notaði hermaðurinn einhverskonar mjúkt prik og barði hann í fótleggina .
Hann var dreginn burt af svæðinu og settur ásamt öðrum upp við tré .
Þar var bundið fyrir augu hans og hendur hans bundnar saman með plastlímbandi .
Honum var sagt að standa kyrr og skipað að þegja .
Hussam segist hafa orðið mjög hræddur þarna .
Fjögur önnur ungmenni voru handtekin með honum ; tveir 15 ára drengir , einn 16 ára strákur og 18 ára piltur .
Ísraelsku hermennirnir settu svo Hussam og annan fanga í jeppa og keyrðu af stað .
Sjálfur veit hann ekki hversu lengi hann var með bundið fyrir augun og með bundnar hendur , en veit að þeir skiptu um jeppa þar sem fleiri fangar voru settir inn og hann heyrði hermennina tala saman .
Hussam fannst þeir keyra í langan tíma .
Á áfangastað fékk hann vatnsglas og segir að þar hafi hermennirnir ekki verið eins vondir og voru þeir kurteisir við hann en áfram var hann með bundið fyrir augu og bundinn á höndum .
Fékk martraðir og öskraði í svefni Seinna um kvöldið var honum gefið jógúrt að borða og eftir það kom ísraelskur læknir að skoða hann .
Læknirinn bað Hussam að standa upp og ganga .
Hussam segist hafa verið hræddur við að sýna honum sárin á fótleggjunum sem hann fékk þegar hermaðurinn barði hann .
Læknirinn skoðaði drenginn ekki meir og eftir það keyrðu hermennirnir Hussam upp að eftirlitsstöðinni Jabbara sem er um 20 km suður af Tulkarem .
Þar segist drengurinn hafa verið settur upp í leigubíl sem keyrði hann heim .
Klukkan var þá orðin ellefu um kvöldið og hafði þá drengurinn verið í ellefu klukkustundir í haldi ísraelska hersins með bundið fyrir augu og bundinn á höndum .
Hussam segist hafa verið mjög glaður þegar hann komst loksins heim til fjölskyldu sinnar .
Faðir drengsins , Faisal abu Tarek , tárast þegar hann heyrir son sinn rekja sögu sína aftur og segir drenginn ekki hafa lent í hermönnum áður .
Þegar faðirinn er spurður hvernig drengnum hafi liðið eftir þetta atvik , segir hann að Hussam hafi farið í skólann daginn eftir en í tæpar tvær vikur hafi hann sofið illa , fengið martraðir og jafnvel öskrað í svefni .
Honum líði betur núna .
Ísraelska dagblaðið Ynet tók viðtal við föður Hussams og í framhaldi af því komst málið í hendur ísraelsku mannúðarsamtakanna B ' TSELEM sem fóru í kjölfarið með fyrirspurn til ísraelska hersins .
Yfirmenn í hernum neituðu í fyrstu að hafa handtekið drenginn en drógu það svo til baka og sögðu að málið myndi verða rannsakað að fullu .
Tveimur mánuðum síðar hafa enn engin svör borist frá ísraelskum yfirvöldum .
Foreldrar drengsins telja að svör muni aldrei berast og enginn rannsókn verði hafin á því hjá ísraelskum yfirvöldum hvers vegna 10 ára drengur var handtekinn og honum haldið föngnum í ellefu klukkustundir .
Tilbúinn að kasta steinum aftur Börn á herteknu svæðunum verða frá unga aldri vitni að landtöku , mótmælum og ofbeldi af hendi landnema og hermanna og mjög ung eru þau mjög meðvituð um hvað er á seyði í kringum þau .
Svo virðist einnig sem vald foreldra yfir börnum sínum hafi dvínað mikið í samfélagi fólks sem upplifir reglulega niðurlægingu sem fylgir landtökunni og ofbeldinu .
Þegar Hussam er spurður hvað honum finnist um Ísrael og Ísraelsmenn segist hann vera hræddur við þá og finnst þeir vera vondir .
En hann segist vera tilbúinn að kasta steinum aftur í hermennina af því að innst inni finnst honum að það sé réttast að gera .
Hussam litli segir að sig dreymi um að verða kennari þegar hann verði stór og að eiga appelsínutré í garðinum sínum , hann segir að hér eigi hann heima .
Þetta sé húsið hans og hér muni hann vera , í Palestínu .
Saga Hussams er því miður ekki einstök á herteknu svæðunum , sögur af þessu tagi skipta tugum , ef ekki hundruðum .
Strákarnir þrír sem voru handteknir með Hussam eru enn í haldi .
Ómar Jabali kvikmyndagerðamaður hefur dvalið síðustu mánuði á sjálfstjórnarsvæðum í Palestínu við upplýsingaöflun og undirbúning að heimildamynd .
Myndin hefur vinnutitilinn " Ég ætlaði að skjóta hann pabba þinn " og fjallar um daglegt líf barns í litlu þorpi í norðurhluta Palestínu þar sem amstur hversdagsins tekur á sig allt aðra mynd en við eigum að venjast hér á Íslandi .
Það er kvikmyndafyrirtækið Oktober Productions sem framleiðir myndina .
Tökur ættu að geta hafist seinni part sumars .
