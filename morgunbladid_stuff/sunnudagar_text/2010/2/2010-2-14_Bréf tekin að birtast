Skammt er liðið síðan bandaríski rithöfundurinn J.D .
Salinger lést , en þegar eru farin að birtast bréf sem veita forvitnilegar upplýsingar um þennan merka höfund sem lokaði sig af frá umheiminum í nær hálfa öld .
Á dögunum var greint frá því að Salinger hefði á sínum tíma sent bekk í Menntaskólanum í Hamrahlíð bréf , þar sem hann meðal annars bað nemendur að njóta þess að búa í þessu fámenna landi .
Í The New York Times var í vikunni fjallað um 11 sendibréf sem Salinger sendi félaga sínum , auglýsingateiknaranum E. Michael Mitchell , á árunum 1951 til 1993 .
Í bréfunum , sem eru í senn sögð snörp og fyndin , birtist sýn inn í líf höfundarins og hugsanir og er sagt að þau komi lesendum verulega á óvart .
Blaðamaður segir að í því ljósi að fleiri bréf muni eflaust skjóta upp kollinum , kunni sýn umheimsins á einfarann og skrif hans að taka talsverðum breytingum .
Í bréfunum birtist til að mynda nákvæmasta lýsingin sem hingað til hefur sést á vinnu Salingers á árunum eftir 1965 , en þá birtist efni eftir hann í síðasta skipti á prenti .
Meira að segja á níunda áratugnum lýsir hann vinnulagi sem virðist afar reglufast ; hann byrjar að skrifa klukkan sex á morgnana , aldrei seinna en klukkan sjö , og gerir enga undantekningu á því nema hrein nauðsyn krefji .
Þessi lýsing hans sjálfs kann að styrkja vonir þeirra sem hafa búist við því að áður óbirt efni Salingers kunni senn að koma í leitirnar .
Bréfin sýna vel hvernig Salinger naut athyglinnar í upphafi , eftir að hann sló í gegn með skáldsögunni Bjargvættinum í grasinu .
Hann borðaði með Laurence Olivier og Vivien Leigh , og tók virkan þátt í samkvæmislífinu .
Með árunum fækkaði ferðum Salingers frá New Hampshire til New York-borgar , þótt hann hafi farið þangað af og til að hitta vini og gramsa í bókabúðum .
Hann naut þess þó enn að taka neðanjarðarlestina þar , kominn á sjötugsaldur .
