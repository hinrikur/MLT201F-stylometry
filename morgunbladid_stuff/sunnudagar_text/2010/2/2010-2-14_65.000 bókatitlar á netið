Með vorinu munu lesendur geta hlaðið yfir 65.000 bókum úr safni The British Library í London inn á stafrænar bækur sínar .
Lesendur hafa áður getað nálgast rafrænar bækur víða , til að mynda á vefnum gutenberg.org , þar sem eru yfir 30.000 titlar .
En með samningi Microsoft og The British Library munu eigendur Amazon Kindle-rafbóka geta nálgast mun fleiri bókmenntaverk en hafa staðið til boða til þessa .
The Times greinir frá því að nú geti lesendur náð sér í innskönnuð eintök af frumútgáfum höfunda á borð við Jane Austen , Charles Dickens og Thomas Hardy , auk verka þúsunda annarra höfunda .
Bækurnar munu kosta 15 til 20 pund , á meðan innbundnar frumútgáfur þessara frægustu höfunda kosta hundruð punda .
" Að frelsa sögulegar bækur úr hillunum á þennan hátt er sannkölluð bylting hvað varðar aðgengi að fjársjóðum bókasafnanna , " segir Lynne Brindley , yfirmaður á The British Library .
Samkvæmt breskum lögum kaupir The British Library að minnsta kosti eitt eintak af öllum bókum sem koma út í Bretlandi .
Microsoft hefur í samvinnu við safnið verið í þrjú ár að skanna inn bækur .
Ríkið leggur safninu til 100 milljónir punda á ári en safnstjórinn neitar að gefa upp hve mikið Microsoft greiðir fyrir útgáfuréttinn .
