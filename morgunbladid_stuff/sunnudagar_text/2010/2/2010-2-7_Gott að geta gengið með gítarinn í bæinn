Snorri Helgason tónlistarmaður hefur búið á Lokastíg í tæp fimm ár .
Hann viðurkennir að upphaflega hafi gatan sjálf og umhverfi hennar skipt litlu máli heldur réð staðsetningin því að hann flutti þangað .
Þegar hann var rúmlega tvítugur hafi aðalatriðið verið að búa sem næst miðbænum .
" Eftir að ég flutti inn fór maður að sjá betur hversu góð þessi gata er .
Hún er miðsvæðis en samt eru ekki mikil læti þarna .
Við hliðina er Þórsgatan og þar er meiri umferð .
Þar er keyrt í báðar áttir en á Lokastígnum er einstefna og þar keyrir enginn nema eiga erindi .
" Snorri játar því að það sé afar þægilegt fyrir tónlistarfólk að búa nálægt miðbænum .
" Það er mjög gott að geta gengið á staði þar sem maður er að fara að spila og haldið á gítarnum .
Svo gengur maður bara heim .
Svo er ég mikið borgarbarn og finnst gaman að fara í göngutúra niðri í bæ .
" Snorri ólst upp í Hlíðunum , sem eru nokkuð miðsvæðis .
Hann byrjaði ungur á göngutúrunum og hélt gjarnan fótgangandi í dagsferðir úr Hlíðunum í miðbæinn .
Aðspurður segir Snorri helsta gallann á Lokastígnum vera skort á bílastæðum .
" En er það ekki vandamál alls staðar hvort sem er ? Svo eru stundum læti um helgar en mér er alveg sama um það .
Fólk heldur partí en er það ekki alls staðar líka ? " Eins og Snorri nefndi er þægilegt fyrir tónlistarfólk og aðra sem vilja vera í hringiðunni að búa nálægt miðbænum .
Hann segist ekki vita til þess að margir þekktir einstaklingar búi á Lokastígnum nema kannski vinkona hans , Elsa María Jakobsdóttir sem var í Kastljósinu .
" Hinsvegar er Þórsgatan troðin .
Þar búa m.a. Þorsteinn Guðmundsson , Megas og Elli í Jeff Who .
Það er fullt af miðbæjarrottum þar .
" ylfa@mbl.is Uppáhaldsstaðir Snorra 1 Á Bæjarins bestu eru góðar pylsur .
2 Á Lucky Records er mikið úrval af plötum og það er gaman að fletta í gegnum þær .
3 Það er alltaf gaman að koma í Hafnarhúsið .
4 Það er gott að taka sprett í Sundhöllinni .
