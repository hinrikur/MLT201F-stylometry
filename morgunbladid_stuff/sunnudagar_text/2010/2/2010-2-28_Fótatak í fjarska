Þingflokkar stjórnarflokkanna héldu sameiginlegan fund yfir skömmu .
Það er ekki algengt í stjórnarsamstarfi að slíkt sé gert og hlýtur að vera gott merki um þétt og gott samstarf .
Þó er það svo að ríkisstjórnin hefur ekki raunverulegan meirihluta í sínum tveimur stærstu málum , Icesave og Evrópusambandsaðild .
Og það er reyndar merkilegt að þetta skuli vera tvö stærstu mál þessarar fyrstu einlituðu vinstristjórnar í landinu á sama tíma og eldurinn brennur svo heitt á alþýðu landsins .
Reyndar lítur Samfylkingin svo á að þetta séu eitt mál , en ekki tvö .
Það þurfi að koma þessum kröfum með illu á herðar íslensku þjóðarinnar , þar sem það hafi ekki tekist með góðu .
Því þetta sé fyrsti aðgöngumiðinn af mörgum að ESB , og langt frá því sá dýrasti .
Þar á eftir kemur landbúnaðurinn , sjávarútvegurinn og loks fullveldið sjálft .
Og ekkert af þessu er heldur of dýrt .
VG tuktaðir til En svo aftur sé vikið að hinum sameiginlega þingflokksfundi .
Þá hefur komið fram að þar settu samfylkingarmenn ofan í við vinstri græna fyrir að tjá sig um of um Evrópumál .
Vissulega var ekki verið að halda því fram að VG mættu ekki ræða þau mál , en bara ekki núna .
Tími þeirra myndi koma , þegar flokkar landsins hæfu að takast á um fullbúinn aðildarsamning .
Það er ekki að undra þótt þingmönnum vinstri grænna hafi verið nokkuð misboðið .
Undrunarefnið er hitt , að þeir skuli yfir höfuð hafa látið koma fram við sig með slíkum hætti .
Jóhanna Sigurðardóttir , sem eitt sinn stofnaði sérstakan flokk , Þjóðvaka , meðal annars vegna þess að hún var á móti stefnu Jóns Hannibalssonar í Evrópumálum , réð ekki við fögnuð sinn og kæti síðast þegar Brusselmenn kynntu einhvern áfanga í Evrópuferlinu .
Og þingmenn og aðrir talsmenn Samfylkingar þreytast aldrei á að tala fyrir aðild að ESB , sem allan vanda á að leysa .
Þeir þurfa ekki að bíða í hálft annað ár til að öðlast málfrelsi eins og undirsátum þeirra í VG ber að gera .
Hjartanlega sama um skoðun VG Björgvin Sigurðsson , formaður þingflokks Samfylkingar , reyndi að tala sig í gegnum fréttir Morgunblaðsins af þessari sérstæðu uppákomu á sameiginlegum þingflokksfundi .
Og eins og vill henda menn sem tala mikið og jafnvel hraðar en þeir hugsa missti hann þessa niðurstöðu út úr sér : " ...
mér er hjartanlega sama um viðhorf VG í þessum málum .
" Þessi orð voru þó eiginlega óþörf .
Það hefur blasað við lengi að Samfylkingunni er hjartanlega sama um afstöðu VG til málsins .
Eftir að þeir gátu þvingað þann flokk til að brjóta gegn stefnuskrá sinni , heitstrengingum og loforðum í slíku úrslitamáli telja þeir víst , að þann flokk þurfi ekki að óttast .
Hann sé siðferðislega bugaður og brotinn eftir að hann kyngdi slíku máli fyrir aðgang að ríkisstjórn með Samfylkingunni .
Og því verður ekki neitað að það er mikið til í þessu .
Menn selja sjaldan sálu sína fyrir raðgreiðslur .
Oftast er það gert í eitt skipti fyrir öll .
Óþægilega margt bendir til þess að í tilviki VG sé sú sala endanleg og óriftanleg .
" Hitt " málið Og þá er það hitt málið hjá þessari tveggja mála ríkisstjórn , Icesave-málið .
Steingrímur Sigfússon hefur upp á síðkastið verið í mörgum viðtölum vegna þriðja þáttar Icesave-leikritsins .
Hann lætur enn eins og hann sé í hlutverki leikstjórans , sem er ekki ónýt sjálfsblekking .
Sérstaklega þar sem hlutverk Steingríms í málinu minnir miklu meira á rulluna , sem sendillinn í Þjóðleikhúsinu fékk eitt sinn að spreyta sig á .
Hann lék " fótatak í fjarska " .
Og hvernig mætti það vera að Steingrími væri fært burðarmeira hlutverk eftir fyrri frammistöðu sína .
Hann hefur tvívegis komið heim með samning .
Sá fyrri var að mati Steingríms glæsilegur .
Langbesti samningur sem nokkur von var að fá , sagði hann þá .
Þingið setti samningagerðinni slíka fyrirvara að kröfuþjóðirnar töldu hana þar með úr sögunni .
Þá kom Steingrímur heim aftur og var þá búinn að eyðileggja fyrirvarana .
Samstarf í þinginu fór samstundis veg allrar veraldar .
En eftir þindarlausar umræður um nýjan samning Steingríms samþykkti stjórnarmeirihlutinn loks lög um ríkisábyrgð .
Af því tilefni sagði Steingrímur að menn mættu treysta því að fullreynt væri nú að lengra yrði ekki komist .
En Adam hafði ekki langa viðveru í Paradís frekar en fyrri daginn .
Fjórir stjórnarþingmenn , sem samþykktu lögin um ríkisábyrgð nauðugir , skoruðu á forsetann úr ræðustól Alþingis að staðfesta þau ekki .
Sama gerðu sextíu þúsund Íslendingar til viðbótar .
Forsetinn , sem nýkominn var illa laskaður úr ókræsilegum félagsskap , hafði enga stöðu .
Hann varð að synja lögunum staðfestingar .
Og nú var fokið í flest skjól ríkisstjórnarinnar .
En þá kom stjórnarandstaðan til skjalanna .
Og Steingrímur fann nýja von .
Ekki er hægt að áfellast stjórnarandstöðuna .
Hún vildi sýna ábyrgðarkennd á alvarlegum tímum , í stað þess að slá pólitískar keilur gagnvart ríkisstjórn í þröngri stöðu .
Reyndar flögraði slík hugmynd aldrei að Steingrími J. Sigfússyni á löngum og margorða stjórnarandstöðuferli .
En hann tók hjálpinni fegins hendi .
Og enn hélt hann áfram að tilkynna fréttamönnum um nýja áfanga í samningaferlinu og nú sem talsmaður einhvers konar þjóðstjórnar , sem hann hafði þó sloppið við að setja formlega á laggirnar .
Og enn voru það samfelldir sigrar .
Maðurinn sem var svo oft búinn að segja þjóðinni , að ekki væri hægt að komast hænufeti lengra , sagði í einu af ótal viðtölum , að nú væru kröfuþjóðirnar búnar að slá eina 80 milljarða af vaxtakröfu sinni .
Áttatíu milljarðar eru peningar líka .
Svona rétt tæplega ein Kárahnjúkavirkjun eða svo .
Svo maðurinn sem tilkynnti fyrir tveimur mánuðum að alls ekki yrði lengra komist hafði þá að minnsta kosti verið að hafa af þjóð sinni áttatíu milljarða króna .
Og það var fallega gert af fréttamönnunum að láta vera að minnast á þetta við hann .
Nema þeim hafi ekki hugkvæmst það .
Getur það verið ? Allir mega tjá sig nema þjóðin Og þegar síðast fréttist þá voru Steingrímur , og einhver sagði einnig Jóhanna , að segja að enn væri von til þess að hægt væri að koma í veg fyrir að þjóðin fengi að tjá sig um málið .
Af hverju er svo mikilvægt að hún fái ekki að tjá sig um málið ? Steingrímur er búinn að tjá sig um það " út í eitt " eins og unglingarnir segja .
Ekki hefur það komið að góðu gagni .
Er eitthvað að því að þjóðin fái að segja sitt um málið ? Ríkisstjórnin átti þann kost eftir synjun forsetans að lýsa því yfir að færi úrskurður þjóðarinnar gegn ríkisábyrgðarlögunum þeirra myndi hún segja af sér .
Hún ætlaði með öðrum orðum að standa eða falla með verkum sínum .
Til þess hafði hún ekki kjark .
Slík yfirlýsing hefði þó verið í fullu samræmi við viðteknar skoðanir fræðimanna .
De Gaulle , mestur stjórnskörungur Frakka á síðari tímum , setti höfuð sitt að veði í þjóðaratkvæðagreiðslu og vann hana .
Að vísu er óviðeigandi að bera núverandi stjórnvöld á Íslandi saman við hann .
Hann var í senn afgerandi og hugaður .
Síðar lét hann aðra þjóðaratkvæðagreiðslu lúta sömu lögmálum .
Þegar hún fór á annan veg en forsetinn vildi sagði hann af sér þegar í stað .
Vonandi fer væntanleg þjóðaratkvæðagreiðsla fram þrátt fyrir að enn sé verið að paufast gegn henni .
Og þá er auðvitað mikilvægt upp á framhaldið að hún verði afgerandi .
Að því loknu geta menn andað rólega .
Beðið stjórnarskipta í Bretlandi og Hollandi .
Kjósi hinar nýju stjórnir að banka á dyr með haustinu er sjálfsagt að huga að því , hvað þær hafi fram að færa .
En auðvitað væri miklu betra að það yrði ekki Steingrímur J. Sigfússon sem þá yrði til andsvara .
Best væri að hann hefði þá helgað sig því hlutverki , sem hann hefur sýnt að hann getur valdið .
" Fótatak í fjarska " er eins og sniðið fyrir hann með sama hætti og Pétur Gautur var fyrir Gunnar Eyjólfsson .
