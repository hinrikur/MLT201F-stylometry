Nígeríski rithöfundurinn og Nóbelsverðlaunahafinn Wole Soyinka er þekktur fyrir einarða afstöðu í pólitík og eins fyrir að vera ófeiminn við að láta skoðanir sínar í ljós .
Mörgum Bretum þótti þó nóg um þegar Soyinka lét þau orð falla að Bretland væri rotþró íslamskrar öfgamennsku .
Þessi yfirlýsing Wole Soyinka er svar hans við fréttum af því að Nígería hafi verið sett á lista yfir lönd sem fóstra hryðjuverkastarfsemi , en skemmst er að minnast þess að ungur nígerískur maður , Umar Farouk Abdulmutallab , reyndi að sprengja farþegaþotu vestur í Bandaríkjunum á jóladag .
Soyinka benti á að ungi maðurinn hefði fengið sína innrætingu í trúarskóla í Bretlandi og lagði til að Bretland yrði sett á listann í stað Nígeríu , því þar væri ein helsta uppspretta múslímskra öfgamanna nú um stundir og trúarskólar þeirrar gerðar myndu til að mynda aldrei fá að blómstra vestanhafs með sama móti og gerist á Bretlandseyjum .
Auk þessa kenndi Soyinka dauðadómi eða fatwa Ayatollah Khomeini yfir Salman Rushdie vegna Söngva Satans um það trúarofstæki sem glímt væri við í dag : " Upphafið var þegar [ Khomeini ] tók sér vald lífs og dauða yfir rithöfundi .
Það voru vatnaskil milli kenningalegs ofbeldis og líkamlegs ofbeldis .
" arnim@mbl.is 