Franska rithöfundinum Émile Zola varð að ósk sinni þegar hann var dreginn fyrir dóm á þessum degi árið 1898 fyrir meint meiðyrði í " merkustu blaðagrein allra tíma " , eins og hún hefur oft verið kölluð .
Greinin birtist á forsíðu dagblaðsins L ' Aurore tæpum mánuði áður undir yfirskriftinni J ' accuse ...
! eða Ég ásaka ...
! Greinin hafði ekki einungis meitlað orðfæri að geyma , heldur hefur því verið haldið fram að blaðagrein hafi ekki í annan tíma haft eins mikil áhrif á lög , réttlæti og samfélagið í heild .
Forsaga málsins er sú að Alfred Dreyfus , liðsforingi í franska hernum , var tekinn höndum árið 1894 , grunaður um njósnir fyrir Þjóðverja .
Í kjölfar réttarhalda var hann dæmdur í lífstíðarfangelsi fyrir landráð .
Herinn stóð á þeim tíma í þeirri meiningu að Dreyfus væri sekur .
Tveimur árum síðar komu hins vegar fram sönnunargögn sem staðfestu að svo var ekki .
Annar liðsforingi , Ferdinand Esterhazy , hafði í raun framið glæpinn .
Í stað þess að leysa Dreyfus úr haldi og rétta yfir Esterhazy stungu nokkrir hershöfðingjar sönnunargögnunum undir stól af ótta við að málið myndi skaða orðspor hersins .
Émile Zola , einn fremsti rithöfundur og hugsuður Frakka á þessum tíma , hafði spurn af málinu og ritaði grein Dreyfus til varnar .
Í greininni , sem birt var sem opið bréf til forseta Frakklands , lýsti hann málsatvikum og færði rök fyrir því að Dreyfus hefði verið dæmdur saklaus og að Esterhazy væri í raun sekur .
Þá fjallaði hann fjálglega um yfirhylminguna innan hersins og nafngreindi hershöfðingjana sem hann sagði bera ábyrgð á " einu mesta óréttlæti aldarinnar " .
Tilgangur Zola með skrifinu var tvíþættur : Annars vegar að veita almenningi yfirsýn yfir staðreyndir málsins og freista þess þannig að snúa álitinu á sveif með Dreyfus og hins vegar , eins og fram kom hér að ofan , að knýja yfirvöld til að ákæra sig .
Með þeim hætti mætti draga ný gögn í málinu fram í dagsljósið .
Þetta gekk eftir .
Almenningsálitið snerist Dreyfus í vil , auk þess sem málið vakti óskipta athygli utan Frakklands .
Heimskunnur rithöfundur að saka franska herinn um svik og pretti .
" Sekt Zolas er í því fólgin að hafa kjark til að verja sannleikann og borgaralegt frelsi .
Menn munu bera hann á höndum sér hvarvetna sem mannssálin er frjáls , " sagði The London Times .
Réttarhaldið , sem stóð í tvær vikur , var fjölleikahúsi líkast .
Dómendur komu hranalega fram við Zola og lögfræðing hans og ringulreið ríkti í salnum .
Það kom til handalögmála .
Æstur múgurinn æpti á Zola og reyndi að leggja hendur á hann .
Skyndilega snerist málið um þá staðreynd að Dreyfus var gyðingur .
" Niður með Zola " og " niður með gyðinga " voru vinsæl slagorð stjórnarsinna sem skemmdu eigur þeirra í skjóli nætur .
Enda þótt málsatvik væru afdráttarlaus var Zola fundinn sekur og dæmdur í eins árs fangelsi .
Í stað þess að taka út refsingu sína flúði hann til Englands , þar sem hann dvaldist í tæpt ár í útlegð .
Hann sneri aftur sumarið 1899 , skömmu eftir að áfrýjunardómstóll gaf fyrirmæli um að aftur yrði réttað í máli Dreyfus .
Öllum á óvörum var hann aftur fundinn sekur .
Skömmu síðar var hann þó náðaður og leystur úr haldi .
Hæstiréttur Frakklands lýsti hann formlega sýknan saka árið 1906 .
Dreyfus sneri aftur í herinn og málinu lauk endanlega sumarið 1906 með athöfn honum til heiðurs .
Émile Zola var þá fjarri góðu gamni en hann lést á heimili sínu haustið 1902 , 62 ára .
Banameinið var reykeitrun .
Sumir sagnfræðingar eru sannfærðir um að Zola hafi verið myrtur af hægri öfgamönnum fyrir þátt hans í Dreyfus-málinu .
Þeir hafi stíflað skorstein hússins .
Ferdinand Esterhazy hlaut aldrei dóm fyri gjörðir sínar .
Hann hrökklaðist hins vegar úr landi árið 1898 og bjó í Bretlandi til dauðadags árið 1923. orri@mbl.is 