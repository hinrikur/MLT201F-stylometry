Bréfritari heyrði viðskiptamann í fiskbúðinni segja : " Þessi ríkisstjórn er sjálfri sér verst .
" Þessi ókunni borgari er sjálfsagt vænn og glöggur maður og hefur hugsanlega einhvern tíma haft taugar til ríkisstjórnarinnar .
Og það er rétt að hún hefur reynst sjálfri sér slæm , en þó verri þjóðinni , sem hún átti að verja .
Dæmin um það hrannast upp dag frá degi .
Hún reyndi í tvígang að böðla Icesave-samningi í gegnum þjóðþingið , með magnþrungnum hræðsluáróðri , sem hún lét meira að segja Seðlabanka , sem á þó að vera sjálfstæður , taka þátt í .
Mánuðum saman hefur verið étið eftir ríkisstjórninni í fjölmiðlum , flestum þeirra gagnrýnislaust , hvað myndi gerast " bara allra næstu daga " ef menn gæfust ekki upp fyrir hótununum .
Auk þess sem helkuldi fjárhagsþvingana myndi á henni lenda yrði þjóðin samstundis útlæg gerð meðal þjóða , ef hún stæði ekki við " skuldbindingar sínar " .
Eftir að 60 þúsund Íslendingar höfðu skrifað undir mótmæli við þessum ráðagerðum þorði forseti Íslands ekki annað en að synja lögunum staðfestingar .
Hann var kominn í mjög veika stöðu vegna náinna samskipta sinna og dekurs við mennina sem settu Ísland á höfuðið .
Síðan þá hefur ríksstjórnin reynt að véla stjórnarandstöðuna um borð til sín , en hún hafði fram að því hætt hana og hrakyrt fyrir að vilja hlaupa " frá ábyrgð " þjóðarinnar .
Og nú á að fá stjórnarandstöðuna með í að laga vaxtaútfærsluna í samningunum , ef orð forsætisráðherrans eru skilin rétt .
Þáttaskil verða En frá áramótum hefur margt gerst sem sætir miklum tíðindum .
Fjöldi manna með mikil áhrif hefur tjáð sig síðan Icesave-samningurinn steytti á undirskriftaskerinu .
Þetta eru fræðimenn , stjórnmálamenn , áhrifamestu fréttamenn um efnahagsmál og margir aðrir sem mjög er hlustað á .
Þeir eru nær allir sammála um að þær " skuldbindingar þjóðarinnar " sem Jóhanna og Steingrímur hafa notað til að reyna að særa þjóðina til að samþykkja klafana séu ekki skuldbindingar þjóðarinnar og hafi aldrei verið .
Hins vegar hafi aðeins munað hársbreidd að Steingrími og Jóhönnu tækist að gera kröfur Breta og Hollendinga að " skuldbindingum þjóðarinnar " .
Birt var viðtal við forstjóra norska innistæðusjóðsins , Arne Hyttnes , og hann upplýsti að þar gilti það viðhorf að rétt túlkun á EES-reglum um þann sjóð væri að norska ríkið bæri enga ábyrgð á kröfum sem sjóðurinn réði ekki við .
Steingrímur Sigfússon sagði að þetta kæmi sér ekki á óvart , þegar þessi stórmerka frétt var borin undir hann ! Fréttin um það að það væri engin ábyrgð ríkisins á innistæðusjóðnum – og þar með engar skuldbindingar til að standa við af þjóðarinnar hálfu – kom Steingrími bara ekkert á óvart .
Bréfritari getur ekki " hugsað þá hugsun til enda " hvernig manninum úr fiskbúðinni hefur liðið þegar hann heyrði þessa yfirlýsingu .
Sigurður Líndal prófessor hefur verið að reyna að koma mönnum í skilning um stöðu málsins í kjarnyrtum blaðagreinum , nú síðast fyrir fáeinum dögum .
Þá sagði Sigurður : " Ef þau firn eiga að ganga yfir ríki og þjóð að bera fjárhagslega ábyrgð á gerðum einstaklinga , sem flestir eru sammála um að sé þungbær og aðrir telja að hæglega geti orðið þjóðinni um megn , verða að vera skýr ákvæði í lögum eða ótvíræðar yfirlýsingar fulltrúa hennar gagnvart öðrum þjóðum sem til þess hafa löglega heimild .
" Sigurði hlýtur að vera jafnvel meira brugðið en manninum í fiskbúðinni þegar hann heyrir að Steingrímur hafi allan tímann vitað , að íslenska þjóðin bæri enga ábyrgð á þeim fjallháu skuldbindingum , sem hann var að reyna að hengja um hálsinn á henni .
Hefði honum tekist það getur lítill vafi verið á að snarlega hefði þurft að kalla saman Landsdóm um ráðherraábyrgð til að ljúka þessum þætti málsins .
Mikilvægar stuðningsyfirlýsingar Og nú hefur Lundúnablaðið Times komist yfir bréf , þar sem ráðuneytisstjórinn í breska fjármálaráðuneytinu og bankastjóri Englandsbanka vara Darling fjármálaráðherra við að bæta Icesave-reikningana úr ríkissjóði í þeirri von að hann geti síðar fengið Íslendinga til að endurgreiða sér þá .
Þessir tveir áhrifamenn gefa ekki slík ráð að gamni sínu .
Þeim er bersýnilega ljóst að greiðsluskyldan hvílir ekki á íslensku þjóðinni og því hæpið að nokkur endurgreiðsla kæmi þaðan .
En Darling fjármálaráðherra ákveður að taka áhættuna .
Hann veðjar á að gagnaðilinn sé smáþjóð sem hann getur hrætt upp úr skónum með innantómum hótunum .
Hann þurfi ekki að fara dómstólaleiðina , sem ráðgjafarnir tveir eru í raun að segja honum að sé fyrirfram töpuð .
Og Darling verður að ósk sinni .
Fyrir augnabliksins ógæfu sitja við völd á Íslandi þá stundina huglausustu forystumenn sem þar hafa farið fyrir landi síðan það fékk heimastjórn .
Það er ekki nóg með að þeir gefist upp baráttulaust um leið og Bretar berja að dyrum , heldur taka þeir að sér að verða helstu málflytjendur kröfugerðarmanna gegn sinni eigin þjóð .
Ótrúleg framganga heimafyrir En svikabrölt þeirra hefur í tvígang hikstað , fyrst hjá þinginu og svo hjá aðþrengdum þjóðhöfðingjanum .
En áfram er haldið og sífellt ótrúlegri fréttir berast .
Sendimenn ríkisstjórnarinnar ganga í tvígang á fund staðgengils sendiherra Bandaríkjanna , sem enn er óskipaður af ástæðum sem allir þekkja .
Lýsingin á þeim fundum er ömurleg .
Ráðuneytisstjórinn og sérstakur aðstoðarmaður Össurar Skarphéðinssonar , sem hefur með Himalajafjöll að gera í ráðuneytinu , birtast hinum erlenda sendimanni sem örvinglaðir vælukjóar , sem vita ekki sitt rjúkandi ráð .
Þeir segja að landið verði gjaldþrota 2011 ef þjóðaratkvæðagreiðslan fari fram .
( Ef svo færi yrði aðstoðarmaðurinn að skrimta af þessum 50 himalajamilljónum sínum og ráðherrann af sprongróðanum ) .
Og það sem verra væri : Ríkisstjórnin myndi springa .
Og ekki tók betra við þegar sendiherra íslensku þjóðarinnar í Washington mætti niður á Laufásveg .
Sá sér allt svart .
Fullkomin upplausn blasi við ef þjóðin fái að kjósa um Icesave .
Forseti landsins , sem sendiherrann segist nauðaþekkja , sé ólíkindatól , svo allt geti gerst .
Hann hafi í raun með gerðum sínum sett af lögkjörna ríkisstjórn landsins .
Svo kemur sú játning að sendiherrann sé , hvað sem allri diplómatíu líði , genetískur framsóknarmaður en það sýni alvöru málsins að hann sé samt ekki tilbúinn til að mæla með að Framsókn og stjórnarandstaðan fari í ríkisstjórn núna .
Hinn bandaríski erindreki hefur sjálfsagt aldrei lent í öðru eins , og mætti koma til álita að hann fengi í bótaskyni orðuna sem Ólafur " ólíkindatól " hafði af síðasta sendiherra Bandaríkjanna .
Þegar þessar vandræðulegu uppákomur eru bornar undir manninn sem gegnir embætti utanríkisráðherra , þá bregst hann við með fyrirsjáanlegum hætti .
Hann lætur eins og þessir embættismenn séu í eðli sínu spaugarar , eins konar Halli og Laddi ráðuneytisins , og þess vegna sé þetta ekki eins grafalvarlegt og skýrsla hins erlenda sendimanns gefur til kynna .
Sendimaðurinn hefur því bersýnilega ekki áttað sig á því að þegar Össur sendir Knoll og Tott og aðra gleðigjafa á hans fund er ekki gert ráð fyrir því að skemmtiatriðin séu skráð niður og því síður send út um allan heim .
Það sé því ástæðulaust að menn taki embættismenn ráðuneytisins alvarlegar en ráðherrann sjálfur er að jafnaði tekinn .
En þessi augljósu heilræði koma of seint .
Skaðinn er skeður .
En það er huggun harmi gegn að á meðan þannig er haldið á málum fyrir íslenska þjóð , þegar hún þarf mest á leiðtogum að halda , skynja álitsgjafar erlendis stöðu Íslands af eigin rammleik .
Leiðarahöfundar Finacial Times fordæma í raun framgöngu Breta gagnvart Íslandi og krefjast þess að stjórnvöld í Lundúnum endurskoði ofríkisstefnu sína .
Og til er í stjórnkerfinu samtal , sem hefur ekki fengist birt , sem skýrir að hluta til a.m.k. hvers vegna ráðgjafar Darlings fjármálaráðherra gáfu honum þau ráð sem þeir gáfu og hann hunsaði .
Ráðgjafarnir voru ekki í hjarta sínu og heila þeirrar skoðunar að íslensku þjóðinni bæru neinar skyldur til að endurgreiða Icesave .
