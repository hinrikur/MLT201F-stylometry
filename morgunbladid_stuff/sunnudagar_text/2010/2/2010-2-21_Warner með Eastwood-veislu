Clint Eastwood er fyrir margra hluta sakir merkiskafli í kvikmyndasögunni .
Hann er búinn að vera lengur að en flestir aðrir , hefur lifað á kvikmyndaleik í 66 myndum frá því honum brá fyrir í fimm myndum árið 1955 ; leikstýrt nákvæmlega helmingi þeirra ( sú fyrsta var Play Misty for Me ( ' 71 ) ; framleitt 32 ; samið tónlistina við fimm þeirra og átt þátt í tónsmíðum 21 myndar .
Þá er fátt eitt talið , en það merkilegasta er að kempan verður áttræð í vor og er enn með óskerta starfsorku , nýjasta myndin hans , Invictus , er að hefja göngu sína hérlendis og sjálfur er hann upptekinn við að leikstýra sinni 34. mynd , Hereafter .
Hún er tekin á Englandi með Matt Damon .
Þar með er ekki öll sagan sögð því Eastwood sló ekki í gegn sem leikstjóri fyrr en á 10. áratugnum , myndin var að sjálfsögðu Unforgiven ( ' 92 ) , og var frá Warner Bros .
Þar hefur hann haldið sig mikið til síðan og þar eru höfuðstöðvar framleiðslufyrirtækis hans , Malpaso .
Það kemur ekki á óvart að Warner skuli vera að gefa út dvd-myndasafn honum til heiðurs á tímamótunum , það heitir einfaldlega Clint Eastwood : 35 Films 35 Years at Warner Bros. , og hætt er við að einhverjir sleiki út um , slíkrar velgengni sem Eastwood og myndir hans hafa notið og hróður hans sem kvikmyndagerðarmanns aukist jafnt og þétt á síðari hluta ferilsins .
Þrjátíu og fjórar myndanna eru með Eastwood í aðal- eða leikstjórahlutverki eða hvort tveggja .
Fjórar eru gerðar fyrir 1975 , þegar hann kom Malpaso fyrir hjá Warner , en sú 35. er heimildamyndin The Eastwood Factor , gerð af Richard Schickel , gagnrýnanda Time .
Hann skrifar einnig hugleiðingu um manninn og verk hans og fylgir bæklingurinn pakkanum .
Myndasafnið minnir okkur á , ef við þurfum á slíku að halda , hversu margflókin og jafnvel mótsagnakennd verk Eastwoods eru og spanna ótrúlegar víðáttur sem enginn átti von á þegar hann ákvað að máta leikstjórastólinn , 41 árs að aldri .
Þar blasir við mergð ólíkra viðfangsefna sem ber vott um bæði úthald og afkastagetu .
Í því er að finna löggumyndir , vestra , órangútangamanmyndir , myndir um seiðmagnaða einfara og myndun nýrra samfélaga .
Þegar safnið er skoðað í heild má sjá skuggann af sögu Bandaríkjanna : Þrælastríðið , síðari heimsstyrjöldina , Kóreustríðið , kaldastríðið , Víetnamstríðið .
Framþróunin leynir sér ekki , skoðanir og persónur eru háðar sífelldum endurskoðunum og betrumbótum .
Framrás vestranna er sérkafli : Upphafið , Rawhide-þættirnir í sjónvarpinu : The Outlaw Josey Wales ( ' 76 ) , sem var fyrsta myndin sem hann leikstýrði fyrir Warner og er enn í dag ein hans besta mynd ; óskarsverðlaunamyndin Unforgiven ( ' 92 ) , sem er harmsöngur úr hljómkviðu vestrans ; Mystic River ( ' 03 ) , hún setur réttvísi landnemabyggðanna í samhengi við borgarsamfélag nútímans .
Það má sjá viðlíka þróun með Harry Callahan-karakternum , frá Dirty Harry , sem Don Siegel gerði árið 1971 , til Sudden Impact , þeirrar áhugaverðustu ( og einu sem Eastwood leikstýrði ) , þar sem Harry stendur frammi fyrir sínu yngra og kvenkyns sjálfi .
Á fyrri helft leikstjórnartímabilsins tók karlrembuímynd Eastwoods nokkra dýfu , allt frá White Hunter , Black Heart ( ' 90 ) til Gran Torino ( ' 08 ) .
Það má líta á þessar myndir sem ádeilu á harðhausaímyndina .
Leið Eastwoods í fremstu röð bandarískra kvikmyndaskálda er það þétt og vel lögð að það er auðvelt að gleyma því að hún er tiltölulega nýhafin .
Árás Pauline Kael á Dirty Harry , sem " einræðislegt meistaraverk " , og staðföst andúð hennar á Eastwood gerði hann að fórnarlambi afskiptaleysis gagnrýnenda ( Maltin leit hann t.d. lengst af hornauga ) .
Eins og til að bæta fyrir gamlar misgjörðir hefur Eastwood verið settur á stall sem þjóðargersemi síðari árin , hlotið þrjár óskarstilnefningar fyrir bestu mynd síðan 2003 ( Mystic River , Million Dollar Baby og Letter From Iwo Jima ) .
