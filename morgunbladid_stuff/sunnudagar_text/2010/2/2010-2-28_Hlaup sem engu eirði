Hlaupið spýttist undan jöklinum og jakar á stærð við tveggja hæða hús flutu eftir ólgandi straumnum út eftir Skeiðarársandinum .
Eftir gosið í Gjálp höfðum við beðið eftir stóra hlaupinu en það hafði setið á sér í mánuð .
En nú var allt að gerast .
Árið er 1996 og stórbrotnar náttúruhamfarir sem hlífðu engu voru að rífa í sundur brýr og vegi fyrir austan .
Alltaf þegar stóratburðir eiga sér stað hefur ljósmyndadeild Morgunblaðsins verið í viðbragðsstöðu , tilbúin í allt þegar kallið kemur .
Við höfðum gert klárt í bænum og ég átti að fljúga á flugvélinni minni yfir svæðið , Kjartan Þorbjörnsson ( Golli ) ljósmyndari , leigði stærri hraðfleygari flugvél og átti að lenda á Hornafirði og keyra í Skaftafell .
Árni Sæberg ljósmyndari fór síðan keyrandi á Lapplander-jeppa með tvær tunnur af flugvélabensíni , og átti að vera vestan megin við hlaupið .
Við ætluðum að hafa allt pottþétt .
Svo var þotið af stað – það mátti engan tíma missa .
Ég hafði reynt að fá einhvern með mér til þess að fljúga á meðan ég myndaði hlaupið en það gekk ekki .
Það var því ekki um annað að ræða en að fara einn þó aðmér sé illa við að gera hvort tveggja í einu , fljúga og taka myndir .
Maður gerir þá hvorugt vel .
Það þarf að einbeita sér að því sem maður er að gera .
Árni Sæberg keyrði á níutíu kílómetra hraða ( Lapplander-jeppinn komst ekki hraðar ) í flúgandi hálku , logandi hræddur við að velta og fá tunnurnar yfir sig .
Golli var á flugi yfir hlaupinu þegar ég kom á staðinn , hann ákvað að fljúga fyrst og mynda á meðan allt var að gerast og lenda síðar á Höfn og keyra til baka .
Ég flaug yfir og skoðaði mig um og kallaði í þær flugvélar sem voru á svæðinu til að vita um alla umferð og láta vita af mér .
Það voru komnar tíu til tólf flugvélar á svæðið og það varð að hafa allan varann á sér .
Menn flugu ákveðinn hægri umferðarhring meðfram veginum eftir því í hvaða átt var flogið , töluðu saman og létu vita af sér , bæði hæð og staðsetningu .
Ég gerði mig kláran , kallaði alla upp og lét vita að ég væri að nálgast brúna yfir Gígjukvísl .
Brúin var að bresta og þegar ég opnaði gluggann á flugvélinni og var að fara að smella af myndum þá rétt kíkti ég fyrst fram fyrir vélina til öryggis .
Þá gerðist það sem ég óttaðist mest , flugvél kom öfugan hring og stefndi beint á mig .
Það skipti engum togum að ég varð að steypa vélinni niður , horfði á meðan á hjólin á hinni flugvélinni þjóta framhjá rétt fyrir ofan mig .
Myndavélin hentist aftur í og linsan skekktist .
Það sást á myndunum sem ég tók á næstu dögum , allt sem var vinstra megin í mynd var óskýrt .
National Geographic vildi nota eina myndina í opnu en varð að hætta við vegna þess að myndin var skemmd .
Ég held að hjartað hafi slegið eins hratt og hjarta getur slegið .
Ég lækkaði flugið verulega í örugga hæð , varð að gera það við þessar aðstæður en þar voru engar aðrar vélar fyrir .
Ég kallaði í Golla sem var á flugi fyrir ofan og sagði honum að það væri ómögulegt að mynda og fljúga einn í vél .
Við töluðum um að ég skyldi fljúga lágt sem viðmiðun fyrir myndina hans þannig að stærðin á jöklunum kæmi fram .
Það verða að vera einhver stærðar viðmið í svona mynd og þá eru flugvélar oftast besti kosturinn , jafnvel sá eini .
Við flugum nokkrar ferðir þannig að stóra myndin varð til þegar brúin fór af hringveginum við Gígju .
Það tók smátíma að ná sér niður en ég gat sjálfum mér um kennt að vera einn að fljúga og reyna að taka myndir í leiðinni .
Það getur enginn nema snillingurinn Ómar Ragnarsson sem var einmitt þarna á sveimi .
Þetta skipti svo sem engu máli , allt fór vel nema linsan mín var ónýt .
Árni Sæberg komst klakklaust á leiðarenda en var hálfheyrnalaus eftir hávaðan í Lapplandernum .
Það er eiginlega ekki hægt að tala við farþega í svoleiðis bíl .
Við Árni flugum svo saman yfir hlaupið rétt fyrir myrkur , hlaupið var ekki komið í hámark en það átti eftir að gerast um kvöldið eða nóttina .
Þegar við flugum lágt yfir vatnsflauminn ætlaði Árni að taka myndir , það voru ekki aðrar flugvélar á flugi yfir svæðinu svo við vorum rólegir og áhyggjulausir .
" Jeeeeeeeeee maður , váááááá , " heyrðist í Árna í gegnum hávaðan frá hlaupinu sem yfirgnæfði mótorhljóðin .
Ertu ekki að taka myndir , Árni ? kallaði ég til hans í gegnum hávaðan .
" Ha , nei , þetta er svo rosalegt .
Taktu annan hring , ég gleymdi mér alveg .
Ég verð að upplifa þetta fyrst , " öskraði hann í eyrað á mér .
Ég heyrði eiginlega í skítaglottinu á Árna fyrir aftan mig .
Við fórum annan hring og mynduðum hlaupið og horfðum á jakana fljóta í árflaumnum .
Eftir það lentum við í ljósaskiptunum á flugvellinum á Klaustri .
Næsta dag tóku við ný ævintýri því að risajakar á stærð við hús höfðu skoppað upp úr jöklinum og flotið niður alla sanda .
Við vorum að skrásetja Íslandssöguna í myndum og vorum stoltir af því .
Stundum velti ég fyrir mér hvort fólki sé í raun alveg sama hvort sagan sé til í myndum á Íslandi eða ekki .
Við getum alltaf bara skrifað um hana seinna , við erum nefnilega bókmenntaþjóð .
