Morgan Freeman fékk fyrstu spurninguna , hvort hlutverk Mandela hefði ekki verið honum erfitt , hann hefði lengi beðið þess að leika hann .
Svarið var stutt og laggott : " Nei .
" Freeman , hefur áður unnið með Eastwood og sagði að það væru forréttindi , hann hlakkaði til að vinna með honum aftur .
Svo bætti hann glettinn við að því miður gæti hann ekki sagt hið sama um Matt Damon .
" Okkur semur ekki .
Hann er montinn , heldur að hann sé snoppufríður og það allt .
" Damon tók stríðninni vel og sagði það heiður að fá að vinna með Freeman .
" Mandela valdi hann sjálfur í hlutverk sitt , svo það vissu allir að fyrr eða síðar kæmi að því að Morgan léki Mandela .
Ég var bara heppinn að það var laust hlutverk fyrir mig þegar hann lét verða af því .
" Clint Eastwood var spurður hvers vegna hann héldi áfram að gera stórmyndir , ár eftir ár , þegar hann væri kominn á þann aldur þegar flestir reyndu að eiga náðugri daga .
" Ég hafði raunar gert ráð fyrir því að vera sestur í helgan stein , en það ræður enginn lífsins för .
Mér finnst ennþá gaman að vinna og ég get tekist á hendur meira krefjandi verkefni en áður .
Ég er reyndari , veit meira og bar gæfu til þess að velja mér starfsvettvang sem veitir mér mikið .
Ég held þess vegna bara áfram að vinna þar til einhver kýlir mig kaldan og segir mér að fara heim .
" Stærri á hvíta tjaldinu En nú hefur Eastwood nokkrum sinnum sagst vera hættur að leika .
Er það endanlegt ? " Nei , það er ekkert gefið .
Ef það bjóðast góð hlutverk , sem hæfa aldri mínum , þá má það vel vera .
En líkurnar minnka með tímanum .
" Þegar hér var komið við sögu á blaðamannafundinum hafði einhverra tæknilegra vandkvæða orðið vart við hljóðnema Eastwoods , svo hljóðmaður skaust til hans og færði hljóðnemann eilítið frá honum .
Við það vaknaði Dirty Harry sjálfur : " Talking too loud for you , kid ? " ( Tala ég of hátt fyrir þig , væni ? ) .
Eftir að hlátrasköllunum linnti var spurt hvort Mandela hefði séð myndina ? " Já , " svaraði Freeman .
Og hver voru viðbrögð hans ? " Hann brosti mikið og kinkaði kolli .
Þegar kom að fyrstu senunni með honum hallaði hann sér yfir að mér og sagði mér að hann þekkti leikarann ! En mín tilfinning var sú að hann skammaðist sín ekki fyrir hana .
" " Já og hann hallaði sér aftur að honum og sagði að náunginn sem léki Pienaar væri algerlega frábær , " skýtur Damon inn í .
Damon bætti við að hann hefði dvalist mikið með François Pienaar til þess að setja sig betur inn í hlutverkið .
" Það sakar aldrei að hafa sérfræðinga til þess að leiðbeina sér um hlutverk , en í þessu tilviki hafði ég manninn sjálfan mér til fulltingis .
Það létti mér starfið mikið .
Svo hafði ég líka gaman af að fá að umgangast hann þarna á heimavelli .
Það vita það ekki allir , en í Suður-Afríku er François eins og Elvis ! " Pienaar var einnig á blaðamannafundinum og eftir að Damon kynnti hann fór hann nokkrum orðum samstarfið við þremenningana .
Fyrst og fremst vildi hann þó undirstrika hversu vel tækist í myndinni að fanga andrúmsloftið í Suður-Afríku á þessum tíma og sagði hann að sér hefði oft fundist hann vera að horfa á eigin minningar frekar en kvikmynd .
" Myndin var tekin upp á raunverulegum vettvangi atburðanna og er svo ekta og tilfinningarík að ég táraðist við að horfa á hana , " sagði Pienaar og bætti svo við með blik í auga : " Já , það var allt eins , nema kannski eitt " og gaut augum til Damon .
Matt Damon henti athugasemdina á lofti .
" Þegar Clint bauð mér hlutverkið og ég fór að kynna mér það hnaut ég strax um stóran mun á okkur François .
Ég er svona meðalmaður , en François er fjall af manni .
Clint sagði mér að hann skyldi hafa áhyggjur af því og leysa málið í tökum .
Þegar ég svo hringdi bjöllunni hjá François í fyrsta skipti nokkrum mánuðum síðar opnaði hann dyrnar og leit svo niður til mín , en ég heilsaði honum með afsökun um að ég væri stærri á hvíta tjaldinu .
Hann fór að skellihlæja , faðmaði mig og bauð mér inn .
Við höfum verið vinir síðan .
" Trúir á ameríska drauminn Hefnd og makleg málagjöld hafa verið leiðarstef Eastwood nánast allan hans feril , en nú snýr hann við blaðinu og fjallar um fyrirgefninguna .
Ber að lesa eitthvað í það ? " Þú ættir að sjá Invictus II , " grípur Matt Damon fram í .
" Nei , Dirty Harry hefði aldrei fyrirgefið á þennan hátt , þess vegna er Nelson Mandela betri manneskja en hann , " svarar Eastwood .
" En þeir fengust líka við ólík verkefni .
Mandela þurfti á öllum að halda til þess að byggja þjóðina upp .
Líka þeim , sem höfðu verið svarnir óvinir hans .
" Trúir hann enn á ameríska drauminn ? " Já , ég geri það , " svarar Eastwood .
Ameríski draumurinn er enn til staðar fyrir þá sem vilja höndla hann .
Það er mikill kraftur og frumkvæði í bandarísku þjóðinni enn , hennar helsti styrkur .
" Þrenningunni var óskað til hamingju með verðlaunatilnefningar myndarinnar og spurð hvaða gildi slík verðlaun hefðu .
" Verðlaun eru eina ástæðan fyrir því að menn búa til bíómyndir , " svarar Matt Damon án þess að bregða svip .
" Ég veit að ég tala fyrir munn okkar allra um það .
En án alls gamans , þá skipta verðlaun máli fyrir kvikmyndir .
Þau geta beinlínis skipt sköpum um hvort mynd skilar tekjum eða tapi .
Þess vegna skipta þau máli .
Ef mynd er meðal þeirra fimm bíómynda , sem eru tilnefndar til Óskarverðlauna , þýðir það að miðasalan eykst um 50 milljónir dala .
Það munar um minna .
" Damon bætir við : " Ég held samt að við höfum allir dregist að þessu verkefni vegna þess að sagan er bæði sönn og sannarlega upplífgandi .
Ef einhverjum handritshöfundi hefði dottið í hug að skálda þetta hugsa ég að flestir hefðu haldið sig fjarri og sagt nei , þetta gæti aldrei gerst .
En það gerðist í raun og veru og það er saga , sem er vert að segja aftur .
Ekki aðeins tókst þessu ruðningsliði dásamlega vel upp , það sem kom fyrir Suður-Afríku á þessum sex vikum heimsmeistarakeppninnar var einstakt .
" Sögusviðið Á síðustu áratugum liðinnar aldar beindust augu heimsins mjög að Suður-Afríku , spennan í samskiptum kynþáttanna þar náði nýju hámarki og fjölmiðlar heims bjuggust við blóðugri borgarastyrjöld þá og þegar , styrjöld sem varla gat lyktað með öðru en útrýmingu hvíta minnihlutans og margföldu mannfalli svarta meirihlutans .
Til allrar hamingju lét hún á sér standa , en það má einkum þakka tveimur mönnum , þeim Nelson Mandela og Frederik Willem de Klerk .
Þeim auðnaðist að semja um hvernig binda mætti enda á apartheid , aðskilnaðarstefnuna illræmdu , koma á lýðræði í landinu og afstýra blóðsúthellingum .
Það tókst og fyrir það fengu þeir Mandela og de Klerk friðarverðlaun Nóbels .
Það var fyrir réttum 20 árum , hinn 11. desember 1990 , sem Mandela var sleppt úr fangelsi eftir 27 ára prísund , liðlega 71 árs að aldri .
Við tóku samningaviðræður um afnám aðskilnaðarstefnunnar , sem var aflögð í allnokkrum skrefum næstu ár , en mesta breytingin varð í kosningunum 1994 þegar Afríska þjóðarráðið fékk 63% atkvæða , náði meirihluta í þinginu og Mandela varð forseti .
Þá fyrst hófst vandi Mandela .
Þó hann væri forseti var vald hans ekki óskorað , við landinu blasti margþættur vandi , en viðamesta og erfiðasta verkefnið fólst þó örugglega í því hvernig sameina mætti hina margklofnu þjóð og halda friðinn .
Hvernig mætti sefa ótta hvítra gagnvart vonum svartra .
Um það fjallar Invictus .
Fyrirgefningin ósigrandi Óhætt er að tala um undrið í Suður-Afríku þegar litið er til þess hvernig fornir erkifjendur sömdu um frið , fyrirgefningu og framtíð landsins á síðasta áratug liðinnar aldar .
Vissulega bar eitt og annað út af , en undrið er hversu snurðulaust þessi fífldjörfu áform gengu eftir , án þess blóðbaðs sem margir töldu óumfýjanlegt .
En hvernig má segja þá margslungnu sögu – um örlög heillar þjóðar , nei þjóða – með viðhlítandi hætti í aðgengilegri bók , hvað þá bíómynd ? Hluti fyrir heild Breski blaðamaðurinn John Carlin var stöðvarstjóri breska dagblaðsins The Independent í Suður-Afríku á árunum 1995-98 og hafði orðið vitni að þessum miklu hræringum .
Hann gældi við hugmyndina um að skrifa " stóru bókina " um suður-afríska undrið , en áttaði sig brátt á því að það væri vonlaust verk .
Á hinn bóginn datt honum í hug að það mætti reyna að segja sögu af einum , einstökum þætti þessarar margbrotnu sögu á þann hátt að hún segði í raun alla söguna .
Og hann vissi nákvæmlega hvaða saga það væri .
Hann ráðfærði sig við Nelson Mandela , sem þá var sestur í helgan stein , og forsetinn fyrrverandi hvatti hann eindregið til verksins .
Ruðningur er vinsæl íþrótt meðal margra þjóða hins gamla breska samveldis , auk nokkurra annarra þjóða .
Heimsmeistaramótið árið 1995 var haldið í Suður-Afríku og úrslitaleikurinn þótti einstaklega spennandi meðal ruðningsaðdáenda víða um heim .
Þorri heimsbyggðarinnar tók þó ekki einu sinni eftir honum , en í Suður-Afríku var leikurinn vendipunktur í sögu lands og þjóðar .
Það var engin tilviljun .
Mandela hafði lagt á ráðin um það af mikilli einbeitni , en framkvæmdina annaðist landsliðið í ruðningi , Springboks ( stökkhafrarnir ) .
Kvikmyndin Invictus , sem Clint Eastwood framleiðir og leikstýrir , fjallar um þessa atburði og byggist á bók Carlins .
Meðframleiðandi hans er Morgan Freeman , sem leikur Mandela í myndinni .
Mandela hafði fyrir mörgum árum sagt að ef einhver gerði kvikmynd um sig væri Freeman kunningi sinn rétti leikarinn , en Freeman reyndi í nokkur ár að berja saman kvikmyndahandrit upp úr sjálfsævisögu Mandela , án árangurs .
Þegar honum barst ágrip af bók Carlin í hendur þóttist hann hins vegar sjá í hendi sér að þarna væri komin saga , sem næði kjarna málsins og erindi Mandela .
Hann flaug því til Suður-Afríku og bar það undir Mandela , sem kannaðist við málið og veitti því blessun sína .
Svarthvítar hetjur Invictus segir sögu tveggja manna – tveggja þjóðarbrota – og hvernig þeir taka höndum saman við að ná hvor sínu markmiði .
Nelson Mandela vill byggja þjóð , en landsliðsfyrirliðinn François Pienaar vill verða heimsmeistari .
Áður en yfir lýkur deila þeir markmiðunum líka .
Myndin hefst þegar Mandela er sleppt úr fangelsi og hvítur Afríkani lýsir því yfir að þetta sé dagurinn þegar landið fór í hundana .
Fjórum árum síðar , árið 1994 , tekur Mandela við forsetaembætti og vanda þeirrar vegsemdar .
Þeldökkir stuðningsmenn hans eru sigurreifir , vilja jafnvel láta kné fylgja kviði , en hvíti minnihlutinn er uggandi um framtíðna .
Úr þessu vill Mandela bæta og hann telur sig vita hvernig megi gera það .
Íslendingar hafa nýleg dæmi um hvernig stjórnmálamenn reyna að notfæra sér velgengni á íþróttasviðinu til pólitísks framdráttar , en Mandela þurfti að fara öðru vísi að .
Í Suður-Afríku var ruðningur íþrótt hvíta mannsins , en fótbolti hins svarta .
Í augum flestra svertingja var Springboks-liðið holdgervingur ofríkis hvíta minnihlutans , eins og best sást á landsleikjum .
Þeir fáu blökkumenn sem á annað borð fóru á völlinn stóðu ávallt með gestunum gegn eigin landsliði .
Það veittist þeim létt , enda Springboks fráleitt sigursælt á þeim árum .
Þessu öllu vildi Mandela breyta .
Hann vildi að Springboks yrði eiginlegt landslið , sem nyti stuðnings allrar þjóðarinnar , og hann vildi að það ynni heimsmeistarakeppnina að ári , til þess að sýna þjóðinni og heiminum öllum hvað byggi í hinni nýju " regnbogaþjóð " Suður-Afríku .
Pienaar var fremur efins um þessa ráðagerð Mandela , en forsetinn taldi hann á að leiða lið sitt til frækilegra afreka og vitnar í ljóð , sem hann hafi sjálfur sótt styrk í á fangelsisárunum .
Það er ljóðið Invictus eftir William Ernest Henley , en heiti þess þýðir " ósigraður " .
Það heiti tekur á sig víðari merkingu eftir því sem líður á myndina .
Freeman , Damon og Eastwood Nelson Mandela er vitaskuld höfuðpersóna myndarinnar og því er Morgan Freeman útnefndur til Óskarsverðlauna , sem besti leikari í aðalhlutverki .
Matt Damon , sem leikur François Pienaar , er hins vegar útnefndur til sömu verðlauna sem besti leikari í aukahlutverki .
Í því felst nokkur ósanngirni , því hlutverk hans er nokkru veigameira og hann skilar því alveg ljómandi vel .
Hlutverk Freeman er aftur á móti mun lágstemmdara , hann þokast um tjaldið sem heilög manneskja og sérhver setning er spakmæli eða orðskviður .
Sem slíkur er hann afar sannfærandi og raunar var greinarhöfundi sagt það af François Pienaar , að Freeman " negldi " Mandela fullkomlega .
Ekki má gleyma þætti Clint Eastwood leikstjóra .
Sú sterka , þögla týpa hefur ákveðið að gefa myndina ekki tilfinningunum á vald .
Hún er tilfinningarík , en ekki tilfinningasöm .
Og þrátt fyrir viðfangsefnið tekst Eastwood að koma því til skila án þess að prédika fyrir áhorfandanum .
Sögusviðið og framvindan eru aldrei dregin með svörtum eða hvítum dráttum .
Það er undirliggjandi spenna í myndinni , en Eastwood liggur ekkert á að losa hana .
Um leið glittir hvarvetna í mannlega eiginleika .
Þeir eru misgöfugir , en það er aldrei gert lítið úr persónunum heldur mistökum þeirra .
Það er líka kjarni málsins , því enda þótt myndin fjalli um ruðningsboltaleik , sem aftur er samþjöppuð dæmisaga um þjóðarbrotin og átök þeirra ( sem endurspeglast frábærlega í núningi milli þeldökkra og fölra lífvarða Mandela ) , þá fjallar myndin að lokum um einhverja göfugustu kennd mannsins , fyrirgefninguna .
Er það ekki vel af sér vikið hjá manni , sem fékk Óskarinn fyrir Unforgiven ? 