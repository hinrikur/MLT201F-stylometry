Mikil afrek hafa verið unnin af björgunarsveitunum á skömmum tíma .
Ítarlega er fjallað um það í Sunnudagsmogganum þar sem skyggnst er bak við tjöldin hjá fjórum björgunarsveitarmönnum sem fundu skosk mæðgin sem höfðu villst af leið á vélsleða á Langjökli við afar erfiðar aðstæður fyrir fáum dögum .
Mildi var að ekki fór verr .
Ofsinn í veðrinu var þannig að það eitt var stórmál fyrir björgunarsveitirnar að komast frá Bláfellshálsi upp að skálanum .
" Þar var mikið basl með bíla og kerrur vegna ísingar , skafbyls og blindu og þurftu menn að ganga á undan bílunum , sem var ekið meðfram og á vegi , " segir Þór Kjartansson .
" Það tafði hópana að komast upp í skála .
Á jöklinum sjálfum var enn meiri lausasnjór og þar af leiðandi var kófið enn þéttara og skyggnið það slæmt á köflum að við sáum rétt fram fyrir ljósgeislann á sleðunum .
" Íslendingar hafa reynslu af því á fjallaferðum að veður eru válynd .
Reynslan sýnir að ekki er alltaf á vísan að róa í þeim efnum .
Þess vegna er full ástæða til að fagna því þegar giftusamlega tekst til .
Þór var hópstjóri yfir vélsleðaflokknum og segir ótrúlegt hversu rétt móðirin hafi brugðist við í þessum erfiðu aðstæðum .
" Reyndir vélsleðamenn myndu bregðast eins við , nota sleðann í svipuðum tilgangi til að mynda skjól og velta honum , því annars skefur undir beltið .
Með því að opna vélarhlífina myndast líka skjólveggur á tvær hliðar í stað einnar .
Þetta er merkilegt fyrir konu sem enga reynslu hefur af sleðaferðum á jökli .
Og það er ekki síður magnað hvað strákurinn virtist halda ró sinni vel , vinna með móður sinni í að taka ákvarðanir og styðja hana í að halda einbeitingu .
" Það má líka draga lærdóm af þeirri ákvörðun mæðginanna í stað þess að halda áfram fótgangandi í þeirri von að komast út úr veðrinu .
" Krafturinn í vindinum var þannig að hann hefði alltaf leitt hana [ og drenginn ] af leið ef þau hefðu haldið áfram fótgangandi .
Þá hefði leitarradíusinn orðið stærri og stærri , sem hefði að líkindum leitt hana [ og drenginn ] út af líklegu leitarsvæði , " segir Þór .
Og svo vel skýldi móðirin syni sínum að það næddi ekki vindur um hann og honum varð ekki meint af .
" Hún tók alla vindkælinguna af stráknum , þar sem hún lá ofan á honum .
Hann lá það vel hnipraður saman að þetta var bara venjuleg snjókæling .
" Móðurástin er máttug .
Flestir Íslendingar þekkja ljóðið " Fýkur yfir hæðir og frostkaldan mel " .
Jónas Hallgrímsson orti það um móður sem bar tvíbura á milli bæja í Noregi í upphafi 19. aldar .
Þeir fundust lifandi vafðir innan í föt hennar , en hún var dáin .
Þannig er fjórða erindið : Sonur minn blíðasti ! sofðu nú rótt ; sofa vil eg líka þá skelfingarnótt ; sofðu ! ég hjúkra og hlífi þér vel ; hjúkrar þér móðir , svo grimmasta él má ekki fjörinu farga .
Eitt af því sem mótar þjóðarkarakter Íslendinga er að eiga björgunarsveitir , sem koma fólki til aðstoðar sem lendir í hrakningum á torförnum víðáttum hálendisins .
Það má aldrei gleymast hversu mikilvægt það er .
Og þökk sé þeim sem taka sér frí úr vinnu og frá daglegum erli til að hjálpa fólki í nauð .
