Árni Matthíasson arnim@mbl.is Samsung hefur merkilega litla útbreiðslu hér á landi þegar litið er til þess að símar frá fyrirtækinu eru alla jafna skemmtilega útfærðir og á fínu verði .
Hugsanlega mun S8000 snertisíminn breyta því , en hann gengur undir nafninu Jet .
Jet er semsé með snertiskjá og á bak við það eru notendaskil sem Samsung kallar TouchWiz .
TouchWiz hefur áður verið notað í Samsung-síma , en birtist nú í breyttri og endurbættri mynd , ef marka má Samsung-bændur , en ég er ekki í aðstöðu til að sannreyna það .
Síminn fer einkar vel í hendi og virkar meira að segja smágerður eða jafnvel fínlegur , í það minnsta samanborið við aðra ágæta snertisíma sem ég hef handfjatlað , Nokia 5230 og iPhone .
Munurinn er þó ekki mikill , en hönnunin gerir sitt .
Til samanburðar : Nokia 5230 er 11,1 x 5,17 x 1,5 sm , iPhone 11,55 x 6,21 x 1,23 og svo Samsung S8000 10,88 x 5,35 x 1,19 .
Í símanum er allt það sem einn síma má prýða núorðið og sitthvað til viðbótar .
Hann styður Quad-band GSM og náttúrlega 3G-sími , 3,6 Mbita HSDPA , og með innbyggt þráðlaust net ( WiFi ) og GPS .
Ofan við skjáinn er ljósskynjari sem stillir skjábirtu eftir umhverfisbirtu , en þar er líka skynjari sem slekkur á snertiskjánum þegar síminn er borinn upp að eyranu .
Jet er líka með innbyggðan hreyfiskynjara og veit því hvernig skjárinn snýr sem nýtist eðlilega þegar slá á inn texta ( lyklaborðið stækkar ef maður snýr símanum á hliðina ) , en kemur sér líka vel í leikjum , sérstaklega í ljósi þess að hann er með hraðaskynjara líka .
Skjárinn er 3,1 " 16 milljón lita með upplausnina 800 x 480 .
Örgjörvinn í símanum er vel sprækur , 800 MHz , og myndavélin er 5 milljóna díla með sjálfvirkum fókus , andlitsgreiningu , brosgreiningu og svo má telja .
Minni í símanum er 2 GB og rauf fyrir microSD-kort þó henni sé komið fyrir á heldur sérkennilegum stað undir baklokinu .
Fyrir einhverjar sakir hefur Samsung kosið að setja saman eigin vafra , Dolphin heitir sá , en það er reyndar áþekkt því sem ýmsir aðrir símaframleiðendur hafa gert .
Í sjálfu sér er ekkert út á vafrann að setja og hann er meira að segja þeim kostum búinn að að vera með Flash-stuðning sem er harla gott fyrir farsímavafra og eins að hann styður Java .
Í ljósi þess að síminn spilar DivX / XviD-myndir er notagildið óneitanlega býsna mikið .
Á honum er meira að segja sjónvarpstengi og microUSB tengi .
Ein skemmtileg viðbót er að hægt er að smíða forritlinga , ef svo má kalla , Widgets eða smáforrit sem samansett eru úr virkni sem fyrir er í símanum en sem er þá sett í annað samhengi og fyrir vikið getur maður smíðað sérstakan upphafsskjá á símann .
Í sem stystu máli þá er þessi nýi Samsung-sími einkar forvitnilegur og til marks um að þar á bæ séu menn á tánum , enda er í honum flest eða allt það sem maður gæti látið sér detta í hug að hægt væri að koma í einn síma .
