Hún var dulúðug og heillandi stúlkan sem vann hug og hjarta heimsbyggðarinnar með söng sínum og framkomu um miðjan níunda áratug síðustu aldar .
Röddin dimm og seiðandi .
Hún er enn í fullu fjöri enda þótt hún verði seint sökuð um að vera hamhleypa til verka , blessunin .
Nýja platan , Soldier of Love , er aðeins sú sjötta sem kemur út á 27 árum .
Eigi að síður er Sade ( borið fram Shah-dei ) vinsælasta söngkona sem sögur fara af í Bretlandi – hefur samtals selt meira en fimmtíu milljónir platna .
Endurkomu söngkonunnar bresk-nígerísku var beðið með eftirvæntingu í tónheimum enda tíu ár frá því hún sendi síðast frá sér plötu , Lovers Rock .
Soldier of Love féll þegar í kramið og renndi sér stimamjúk beint í fjórða sæti breska vinsældalistans .
Svo góðum árangri hefur Sade ekki náð frá því á níunda áratugnum .
Söngkonan hélt upp á 51 árs afmæli sitt í síðasta mánuði en hefur lítið breyst , af ljósmyndum og myndböndum að dæma .
Það staðfestir raunar blaðamaður The Times í Lundúnum sem sótti hana heim á dögunum .
Sade er fræg fyrir hlédrægni sína .
Vinir hennar kalla hana " Howie " eftir furðufuglinum og einsetumanninum fræga Howard Hughes .
Hún hefur aðeins einu sinni lagst í tónleikaferð á fjórtán árum og kann best við sig í koti sínu í fásinninu í Stroud í Gloucesterskíri .
Hún á einnig hús í Norður-Lundúnum .
Undanfarinn áratug hefur Sade nánast verið týnd og tröllum gefin og mun aðeins veita eitt einkaviðtal vegna nýju plötunnar , The Times varð þess heiðurs aðnjótandi enda þótt það hefði verið sérvitringi betur sæmandi að tala við Sunnudagsmoggann .
Í samtalinu kemur m.a. fram að gítaristi Sade , Stuart Matthewman , hafi nýverið rekist á veggjakrot yfir glansmynd af söngkonunni í New York , þar sem segir orðrétt : " Þessi tæfa syngur þegar henni sýnist ! " Þetta þótti Sade óborganlegt – enda lýsa ummælin ferli hennar í hnotskurn .
Talið berst að Lady Gaga , holdtekju frægðarinnar á vorum tímum , í viðtalinu og Sade veltir fyrir sér hvers vegna hún sjálf geti ekki æst sig svona út af frægðinni .
Svarið er einfalt – í hennar tilviki hverfist tónlist um metnað og sköpun .
Frægð og frami er aukaatriði .
Skrifuðu fréttirnar á tætara Ekki svo að skilja að Sade hafi alfarið sneitt hjá papparössum og geggjuðum aðdáendum gegnum tíðina .
Hún upplifði það allt á yngri árum .
" Á tímabili hélt ég að blaðamenn skrifuðu ekki greinar sínar á ritvélar heldur tætara sem brytja orð manns í spað , " segir hún við The Times .
Frægt var þegar nærgöngul blaðakona grætti Sade með spurningum um ástalíf hennar .
" Hvers vegna í ósköpunum ætti ég að opna mig fyrir bláókunnugu fólki ? " spyr hún .
Raunar er viðhorf Sade sáraeinfalt : " Ef ímyndin er áhugaverðari en tónlistin ertu ekki að hlusta rétt á hana .
" Sade hefur auðgast vel af list sinni – ku metin á sex milljarða króna – og getur því leyft sér að taka því rólega .
Hún býr með fjórtán ára gamalli dóttur sinni , Ilu Adu , sem syngur bakrödd í einu lagi á nýju plötunni , og nýjum kærasta , Ian Watts , sem hún kynntist í Stroud .
Watts var sjóliði í sjóher hennar hátignar og síðar brunaliði áður en hann skellti sér í efnafræðinám í Cambridge .
Fingur hans munu aukinheldur vera iðjagrænir .
Átján ára sonur Watts , Jack að nafni , býr hjá þeim og Sade þykist hafa himin höndum tekið .
" Ian er í raun og veru pabbi Ilu .
Hann gerir allt sem feður gera og hún lítur reglulega mikið upp til hans .
Og dýrkar Jack .
Mér finnst ég loksins hafa unnið í lottóinu .
" Loksins segir Sade .
Ástalíf hennar hefur nefnilega ekki verið nein skemmtisigling í sólsetrinu .
Hún var gift spænska kvikmyndagerðarmanninum Carlos Pliego í sex ár en upp úr slitnaði fyrir þær sakir að sá spænski hafði víst lítinn áhuga á því deila henni með heiminum .
Í kjölfarið kynntist hún tónlistarmanni frá Jamaíku , föður Ilu .
Það samband fór líka út um þúfur og hefur verið fátt með þeim síðan .
Það er eins með ástina og lífið .
Sade hefur þurft að prófa sig áfram .
Hún ætlaði ekki að verða söngkona , heldur fatahönnuður .
Það gekk ekki eftir .
Sem betur fer , segja margir .
Sade varð heimsfræg á einni nóttu þegar fyrsta plata hennar , Diamond Life , kom út árið 1984 en hún innihélt lög á borð við Smooth Operator , Your Love is King og Hang on to Your Love .
Plöturnar Promise ( 1985 ) og Stronger Than Pride ( 1988 ) juku enn á hróður hennar .
Þá komu Love Deluxe ( 1992 ) og Lovers Rock ( 2000 ) .
Sade semur flest lögin sjálf ásamt hljómsveit sinni .
Sveitastelpa í húð og hár Helen Folasade Adu fæddist í Ibadan í Nígeríu 16. janúar 1959 .
Móðir hennar var breskur hjúkrunarfræðingur , Anne Hayes , en faðirinn nígerískur háskólakennari , Bisi Adu .
Þau skildu meðan Sade var enn á brjósti og flutti hún til Englands með móður sinni og eldri bróður , Banji .
" Móðir mín yfirgaf föður minn vegna þess að hún gat ekki búið með honum enda þótt þau ynnu hvort öðru ofurheitt .
Þetta var þrautin þyngri fyrir mömmu þar sem hann var ást lífs hennar .
Á brúðkaupsdaginn gaf pabbi mömmu rauða rós sem hún fleygði í gröfina þegar hann dó .
Hún hafði geymt rósina í þrjátíu ár .
Á því augnabliki gerði ég mér grein fyrir því hvers virði hann var henni , " segir Sade í Times -viðtalinu .
Hún ólst að mestu upp á litlu sveitabýli á Stroud-svæðinu hjá móðurforeldrum sínum en afinn aðhylltist tolstojska hugmyndafræði í landbúnaði .
Þeim brá í brún þegar dóttir þeirra upplýsti að hún ætlaði að ganga að eiga nígerískan mann en afi Hayes féllst á ráðahaginn fyrir þær sakir að svarti söngvarinn og mannréttindafrömuðurinn Paul Robeson var í uppáhaldi hjá honum .
Sade var , eins undarlega og það hljómar , óttalegur stelpustrákur .
Hún vissi fátt skemmtilegra en að klifra í trjám og horfa á kúrekamyndir .
" Frelsi mitt var algjört .
Ég var úti á hjólinu mínu frá morgni til kvölds .
Ég var mjög sjálfstæð .
Mamma gaf mér þetta frelsi en eftir á að hyggja hafði hún ekki margra kosta völ , hún vann út í eitt .
" Enda þótt það stangist ef til vill á við ímyndina kveðst Sade ávallt verða sveitastelpa og fátt veitir henni meiri fróun en að yrkja garðinn .
