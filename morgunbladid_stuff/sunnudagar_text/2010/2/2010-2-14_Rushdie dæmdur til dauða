Í nafni Guðs almáttugs .
Við tilheyrum Guði og munum snúa aftur til hans .
Mig langar að tilkynna öllum hugrökkum múslimum í heiminum að höfundur bókarinnar Söngvar Satans , sem hefur verið skrifuð , prentuð og gefin út í óþökk við íslam , spámanninn , og Kóraninn , og þeir útgefendur sem var kunnugt um innihald bókarinnar , eru dæmdir til dauða .
" Þessi orð Ayatollahs Ruhollahs Khomeinis , erkiklerks í Íran , í Útvarpi Teheran á þessum degi 1989 drógu heldur betur dilk á eftir sér .
Yfirvöld í einu landi hafa ekki í annan tíma gefið fyrirmæli um að einstaklingur í öðru landi verði líflátinn , alltént ekki á síðari öldum , og engin bók hefur valdið milliríkjadeilum með sama hætti – nema vera skildi Biblían .
7. mars 1989 slitu Bretar stjórnmálasambandi við Íran .
Múslimar höfðu þegar mótmælt Söngvum Satans , sem bresk-indverski rithöfundurinn Salman Rushdie hafði sent frá sér árið áður , þar sem þeim þótti Múhameð spámanni sýnd óvirðing í bókinni , en nú kastaði fyrst tólfunum .
Fyrirmælin eða fatwa , eins og múslimar kalla úrskurð af þessu tagi , voru tekin alvarlega víða um heim og nokkrum dögum eftir að Khomeini kvaddi sér hljóðs hétu yfirvöld í Íran þeim sem réði Rushdie af dögum gulli og grænum skógum .
Rithöfundurinn sá sæng sína upp reidda og fór huldu höfði í níu ár á eftir .
Hann naut lögregluverndar allan tímann .
Fyrstu mánuðina flutti hann búferlum á þriggja daga fresti í öryggisskyni .
Rushdie lýsti því yfir að honum þætti miður að hafa móðgað múslima en viðleitni hans , sem sumir túlkuðu sem afsökunarbeiðni , var virt að vettugi í Íran .
Það var ekki bara Rushdie sem varð fyrir barðinu á reiði múslima .
Hitoshi Igarashi , sem þýddi bókina yfir á japönsku , var stunginn til bana sumarið 1991 , og tveir aðrir þýðendur , sá ítalski og sá norski , lifðu naumlega af banatilræði .
Þá fór tilræði við tyrkneska þýðandann úr böndunum sumarið 1993 með þeim afleiðingum að 37 manns týndu lífi í svonefndu Sivas-fjöldamorði .
Þýðandann sakaði ekki .
Eitt tilræði við Rushdie sjálfan fór út um þúfur þegar tilræðismaðurinn , Mustafa Mahmoud Mazeh , sprakk í loft upp ásamt tveimur hæðum á hóteli í Lundúnum .
Víða um hinn múslimska heim var efnt til fjöldafunda þar sem Söngvar Satans voru brenndir á báli .
Einnig var kveikt í fjölmörgum bókabúðum .
Afstaða stjórnvalda í Íran hefur mildast með árunum enda þótt dauðadómurinn hafi ekki verið afturkallaður .
Árið 1998 lýsti þáverandi leiðtogi landsins , Mohammad Khatami , því yfir að írönsk stjórnvöld myndu hvorki letja né hvetja menn til að ráða Rushdie af dögum .
Strangtrúaðir í landinu – og víðar – eru aftur á móti á því að dauðadómurinn sé í fullu gildi enda sé enginn þess umkominn að afturkalla hann nema sá sem kvað upp dóminn í upphafi .
Sá hængur er raunar á að Ayatollah Khomeini andaðist í hárri elli sumarið 1989 .
Hin síðari ár hefur Rushdie lifað tiltölulega eðlilegu lífi en hefur upplýst að á þessum degi , 14. febrúar , ár hvert fái hann jafnan " einskonar Valentínusarkveðju " frá Íran , þar sem menn segjast ekki hafa gleymt honum og að honum verði á endanum ráðinn bani .
" Þetta er komið á það stig að ég lít frekar á þetta sem orðagjálfur en alvöru hótanir , " er haft eftir Rushdie .
Sala á Söngvum Satans fór rólega af stað en eftir dauðadóminn yfir Rushdie seldist bókin eins og heitar lummur .
Náði metsölu á undraskömmum tíma .
Í Bandaríkjunum seldist hún fimmfalt meira en næsta bók árið 1989 , Star eftir Danielle Steel .
Leitun er að frægari bók í heiminum og sess hennar er tryggður um ókomna tíð í heimi bókmenntanna .
Söngvar Satans eru ævarandi tákn um ritskoðun og málfrelsi , menningarlegan misskilning og ólík gildi .
orri@mbl.is 