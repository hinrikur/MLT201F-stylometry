Fyrstu viðbrögð mikils fjölda fólks við bankahruninu í október 2008 voru þau , að íslenzka krónan væri ónothæf , við yrðum að komast inn á evrusvæðið og þótt aðild að Evrópusambandinu væri bölvuð af öðrum ástæðum ættum við ekki annarra kosta völ .
Þessi útbreidda tilfinning meðal fólks átti þátt í að fleyta Samfylkingunni til stjórnarforystu .
Alþingi samþykkti að sækja um aðild að ESB 16. júlí 2009 , þótt meirihluti þingsins væri í raun andvígur því .
Að baki þeirri samþykkt lágu pólitísk hrossakaup á milli Samfylkingar og Vinstri grænna .
Það er ekki á hverjum degi sem stjórnmálaflokkar stunda slík viðskipti með fullveldi þjóðar .
Nú þegar rúmt ár er liðið frá hruni er myndin önnur .
Andstaðan við aðild að ESB er víðtæk , ekki bara hjá almenningi heldur líka í viðskiptalífinu eins og ný könnun sýnir .
Evran er ekki talin jafneftirsóknarverð og áður og krónan ekki jafnslæm .
Skýringar á þessu breytta viðhorfi blasa við .
Það hefur reynzt þjóðinni vel í kjölfar hrunsins að búa við eigin gjaldmiðil .
Veruleg lækkun krónunnar hefur leitt til mikillar kjaraskerðingar á skömmum tíma , sem var óhjákvæmileg .
Útflutningsatvinnuvegir , sjávarútvegur , áliðnaður og ferðaþjónusta blómstra .
Atvinnuleysi er mikið en þó minna en líkur voru taldar á .
Á sama tíma er allt í uppnámi á evrusvæðinu .
Jaðarríkin á borð við Grikkland , Ítalíu , Spán , Portúgal og Írland standast ekki það gengi evrunnar , sem stjórnast af þýzkum hagsmunum fyrst og fremst .
Á Spáni er nú 19% atvinnuleysi .
Þar ganga 4,3 milljónir manna um götur atvinnulausar .
Í aldursflokknum 16 til 25 ára er atvinnuleysi rúmlega 40% .
Það þýðir , að nánast annað hvert ungmenni á þessum aldri er atvinnulaust .
Á Spáni standa 800 þúsund íbúðir auðar .
Grikkland rambar á barmi gjaldþrots .
Grikkland er ekki betur statt en Ísland .
Sennilega verr statt .
Grikkir eru sakaðir um að hafa falsað bókhald gríska ríkisins til þess að komast inn á evrusvæðið fyrir tæpum áratug .
Angela Merkel , kanslari Þýzkalands , sakaði stóra alþjóðlega banka og fjármálafyrirtæki um að hjálpa Grikkjum við þessa fölsun og græða peninga í leiðinni nú í vikunni .
Forsætisráðherra Grikkja ætlar að láta rannsaka bókhaldssvindlið .
Einn af nánustu pólitísku bandamönnum Merkel sagði fyrir nokkrum dögum , að það mundi ekki ein evra fara til Grikklands til þess að hjálpa Grikkjum .
Þeir fengju pólitískan stuðning en annað ekki .
Fyrir rúmu ári heyrðist úr öllum áttum hér á Íslandi , að bankahrunið hefði ekki orðið ef við hefðum verið aðilar að evrunni og þar með ESB .
Aðild að ESB og evrusvæðinu kom ekki í veg fyrir að Grikkir lentu í þeim miklu ógöngum , sem þeir eru komnir í .
Aðild að ESB og evrunni kom ekki í veg fyrir hrunið á Spáni en hefur augljóslega leitt til þess að atvinnuleysið er miklu verra en ella .
Aðild að ESB og evrunni kom ekki í veg fyrir að bólan yrði til á Írlandi og hún spryngi .
Og nú er komið í ljós , að Danske bank , sem hefur verið einn helzti gagnrýnandi íslenzkrar efnahagsstjórnar , missti fótanna á Írlandi með afdrifaríkum hætti .
Á hverjum einasta degi á undanförnum vikum hafa birtzt í hinum alþjóðlegu dagblöðum í Evrópu og Bandaríkjunum svo og sjónvarpsstöðvum fréttir um ástandið í Grikklandi og nokkrum öðrum aðildarríkjum ESB og evrusvæðisins , sem ættu að verða okkur Íslendingum víti til varnaðar .
Viðbrögðin innan evrusvæðisins eru ekki að koma Grikkjum til hjálpar .
Viðbrögðin í Þýzkalandi eru þessi og þau eru fullkomlega skiljanleg : við hertum sultarólina til þess að byggja upp austurhluta Þýzkalands .
Það er ekki hlutverk þýzkra skattgreiðenda að koma Grikkjum til hjálpar , sem hafa ekki kunnað fótum sínum forráð .
Grikkir eru að hækka virðisaukaskatt og benzíngjöld , lækka laun opinberra starfsmanna og segja upp fólki , sem vinnur hjá opinberum fyrirtækjum .
Þessar aðgerðir hafa leitt til mótmæla á götum úti .
ESB segir : þetta er ekki nóg og krefst til viðbótar mikils niðurskurðar á ríkisútgjöldum .
Aðild að ESB og evrusvæðinu kom ekki í veg fyrir skuldasöfnun Grikkja , húsnæðisbóluna á Spáni og efnahagsbóluna á Írlandi .
Og hún hefur ekki komið í veg fyrir það efnahagshrun , sem blasir við í þessum löndum .
Hún hefur hins vegar tryggt gríðarlegt atvinnuleysi og þó alveg sérstaklega á Spáni .
Þessi veruleiki blasir nú við .
Þess vegna er svo lítill stuðningur við aðild Íslands að ESB .
Þess vegna er ekki lengur talað um , að evran mundi bjarga okkur .
Enda ljóst , að það er að skapast samstaða um þá grundvallarstefnumörkun innan ESB að leggja ekki fram fé til ríkja , sem lenda í slíkum erfiðleikum .
Hins vegar fagnar Jóhanna Sigurðardóttir forsætisráðherra því , að framkvæmdastjórn Evrópusambandsins ætli að hefja formlegar viðræður við okkur Íslendinga um aðild .
Hvert er fagnaðarefnið ? Að við eygjum möguleika á að taka upp gjaldmiðil , sem mundi ekki fara betur með okkur Íslendinga en önnur jaðarríki í Evrópu ? Að við afsölum okkur formlegum yfirráðum yfir auðlindum okkar ? Hvert er fagnaðarefnið , Jóhanna Sigurðardóttir ? Væntanleg ákvörðun framkvæmdastjórnar Evrópusambandsins er þvert á móti tilefni til þess , að Alþingi taki ákvörðun sína frá 16. júlí 2009 til endurskoðunar .
Enn er meirihluti á Alþingi gegn þeirri ákvörðun , þótt hrossakaupin hafi skilað atkvæðum með .
Á árinu 2008 sagði þýzk rannsóknarstofnun , að Íslendingar stæðu frammi fyrir því að velja evruna eða fiskinn .
Nú er evran ekki einu sinni valkostur .
Hvenær má búast við að Samfylkingin horfist í augu við þennan blákalda veruleika ? 