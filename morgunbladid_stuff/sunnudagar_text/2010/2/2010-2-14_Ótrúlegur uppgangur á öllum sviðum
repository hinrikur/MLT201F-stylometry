Geir Þorsteinsson , formaður Knattspyrnusambands Íslands , er hæstánægður með síðasta sparkár .
Rekstur sambandsins skilaði góðum hagnaði í erfiðu árferði , m.a. vegna veikrar stöðu krónunnar , og aldrei voru fleiri landsleikir leiknir .
A-landslið kvenna var áfram skrautfjöðrin en formaðurinn er sannfærður um að karlarnir muni senn rísa úr öskustónni .
Orri Páll Ormarsson orri@mbl.is Albert Guðmundsson hangir í lausu lofti fyrir utan höfuðstöðvar Knattspyrnusambands Íslands ( KSÍ ) þetta miðdegi og bíður þess að verða settur á stall sinn .
Hópur manna stendur undir honum , einbeitingin skín úr andlitunum .
Vandað skal til verks enda löngu tímabært að minning þessa risa í íslenskri knattspyrnusögu og fyrrverandi formanns KSÍ sé heiðruð með viðeigandi hætti .
Styttan verður afhjúpuð við formlega athöfn í tengslum við ársþing KSÍ nú um helgina .
Inni í höfuðstöðvunum er núverandi formaður sambandsins , Geir Þorsteinsson , að undirbúa ársþingið .
Hljóðið í honum er gott enda var sparkárið 2009 að flestu leyti vel heppnað .
" Það var metfjöldi landsleikja , " segir Geir , " það hefur aldrei meira fjármagni verið varið til íslenskra félagsliða , það hafa aldrei fleiri tekið þátt í fræðslustarfi sambandsins og aldrei verið sendir fleiri þjálfarar á námskeið erlendis .
Það er ótrúlegur uppgangur á öllum sviðum .
" Formaðurinn er stoltur af síðasta rekstrarári , það sé mjög gott að skila 50 milljóna króna hagnaði við þau erfiðu skilyrði sem verið hafa í þjóðfélaginu .
" Það sýnir það að við höfum undirbúið okkar fjármál vel , " segir Geir .
Hann viðurkennir að veik staða krónunnar vinni með sambandinu en meirihluti tekna þess kemur frá útlöndum .
" Á móti kemur að kostnaður okkar hefur aukist , enda er stór hluti af honum erlendis , en á heildina litið hefur gengisþróunin verið okkur hagstæð .
" Stærsti þátturinn í tekjuöflun KSÍ eru sjónvarpssamningar við þýska fyrirtækið Sportfive , sem hefur einkarétt á sýningu á leikjum landsliða Íslands og frá mótum hér heima .
" Við höfum gert skuldbindandi samning við það fyrirtæki út árið 2015 sem er að okkar mati mjög hagstæður .
" Þýskt fyrirtæki á sýningarréttinn Þegar samningurinn við Sportfive var undirritaður gerðu menn ráð fyrir því að 90 til 100 krónur fengjust fyrir evruna .
Hún er 176 krónur í dag .
Spurður hvort þýskt fyrirtæki hafi mikinn áhuga á að sýna frá keppni hér innanlands svarar Geir því til að áhugi Sportfive hverfist fyrst og síðast um heimaleiki A-landsliðs karla .
" Við höfum hins vegar gert þá kröfu að þeir keyptu líka réttinn á mótum hér innanlands og höfum með þeim hætti aukið tekjur aðildarfélaga , eins undarlega og það kann að hljóma , " segir Geir en íslenskar sjónvarpsstöðvar verða að semja um útsendingarrétt við Sportfive .
Allar tekjur af útsendingum frá mótum hér heima renna beint til aðildarfélaga KSÍ .
Ekki er í gildi samskonar samningur um sýningarrétt á heimaleikjum A-landsliðs kvenna en Sportfive hefur forkaupsrétt á þeim leikjum telji fyrirtækið möguleika á að selja þá til erlendra sjónvarpsstöðva .
" Áhugi á útsendingum frá kvennaleikjum er enn sem komið er minni en frá karlaleikjunum , " segir Geir .
Íslensk fyrirtæki hafa stutt duglega við bakið á KSÍ á undanförnum misserum en Geir upplýsir að ekki sé lengur á vísan að róa í þeim efnum .
" Við höfum verið að vinna í því að endurnýja okkar samstarfssamninga og það hefur aldrei verið jafn erfitt .
Það er mikið hik á íslenskum fyrirtækjum og við finnum að það er kreppa í íslensku viðskiptalífi .
Það er því alveg ljóst að hefðum við ekki þennan trausta tekjugrunn erlendis yrðum við að draga saman í rekstri sambandsins .
" KSÍ var með sjö styrktaraðila en á þessum tímapunkti hefur samstarfssamningur verið endurnýjaður við þrjá , Icelandair og Coca Cola eru tveir þeirra en Geir segir ekki tímabært að upplýsa um þann þriðja strax .
Sá aðili er þó fastur í hendi .
" Við erum að vinna í því að fjölga styrktaraðilum en staðan er augljóslega mun þrengri en áður .
" Geir segir brögð að því að fólk hafi ranghugmyndir um fjármál KSÍ , stjórnmálamenn hafi jafnvel gert því skóna að sambandið sé á framfæri hins opinbera .
" Vangaveltur af því tagi eru svo langt frá veruleikanum að segja má að þær séu galnar .
Beint ríkisframlag sem kom til okkar gegnum ÍSÍ á síðasta ári var 3,6 milljónir króna .
Það er ekki hátt hlutfall þegar heildartekjurnar eru yfir 700 milljónir króna .
" KSÍ flutti í nýjar höfuðstöðvar á Laugardalsvelli árið 2007 og Geir segir fjármögnun vegna þess verkefnis endanlega hafa lokið á síðasta ári .
" Það var mikill léttir að klára það mál .
Gengisþróunin var okkur nefnilega ekki bara hagstæð .
Tekið var 300 milljóna króna framkvæmdalán vegna þessa verkefnis sem hækkaði um helming .
Okkur tókst hins vegar að borga það upp á síðasta ári og erum fyrir vikið ekki með neinar vaxtaberandi skuldbindingar á sambandinu .
Það hefur ekki gerst í meira en áratug .
Mín skoðun er sú að KSÍ eigi að einbeita sér að knattspyrnurekstri en það var óhjákvæmilegt að koma inn í þessa uppbyggingu og án erlends fjármagns hefði hún aldrei átt sér stað .
Eins og öllum er kunnugt kostaði þetta óæskileg átök fyrir okkur .
En nú er þetta mál úr sögunni og knattspyrnusambandið á sitt heimili skuldlaust .
Það er mikilvægt til lengri tíma litið .
" Laugardalsvöllur hefur fengið ærlega andlitslyftingu á umliðnum árum og tekur nú tíu þúsund áhorfendur í sæti .
Geir segir sambandið dreyma um að loka vellinum til endanna , losna við hlaupabrautina og fjölga sætum upp í fimmtán þúsund .
" Við gerum okkur hins vegar fulla grein fyrir því að það er ekki raunhæft eins og sakir standa .
Það verkefni bíður betri tíma .
" Framlög KSÍ til aðildarfélaga sinna hafa aldrei verið meiri en á árinu 2009 .
Geir segir dýrmætt að geta stutt við grasrótina enda sé víða hart í ári .
" Það hefur aldrei verið markmið að þenja sambandið sjálft út , þvert á móti höfum við sett í forgang að styðja við aðildarfélögin , meðal annars með því að taka á okkur aukinn kostnað vegna mótahalds hér heima .
Á síðasta ári tók KSÍ til dæmis endanlega yfir allan kostnað við dómgæslu í meistaraflokki , sú viðbót ein og sér var þrjátíu milljónir króna .
Fyrir utan bein framlög frá KSÍ runnu um 250 milljónir króna beint til félaganna í fyrra vegna skuldbindinga Sportfive og Knattspyrnusambands Evrópu .
" Þrátt fyrir góða afkomu segir Geir brýnt að vera á varðbergi .
Umhverfið sé ótraust , óvissa með gengismál og erfiðleikar hjá íslenskum fyrirtækjum .
" Það eru blikur á lofti og við verðum að halda vel á spöðunum .
" Ævintýrið um kvennalandsliðið Flaggskip KSÍ eru A-landslið karla og kvenna .
Ólíkt hafa þau hafst að undanfarin misseri .
" Það er alveg rétt , " segir Geir .
" Kvennalandsliðið hefur verið skrautfjöðrin í nokkurn tíma .
Það er frábært hvað tekist hefur að byggja kvennaknattspyrnuna upp á tiltölulega fáum árum .
Aðildarfélögin eiga þar mikið hrós skilið .
Frábært starf á þeim vettvangi hefur skilað sér inn í landsliðin .
Það var ekki bara A-landsliðið sem var í úrslitakeppni á Evrópumóti á síðasta ári heldur líka liðið skipað leikmönnum 19 ára og yngri .
Gengi A-landsliðsins hefur verið mikið ævintýri og aukið vinsældir knattspyrnunnar um land allt .
" Mikið vatn hefur runnið til sjávar frá því ákveðið var á stjórnarfundi KSÍ 1987 að við gætum ekki sent A-landslið kvenna til keppni á stórmót vegna bágrar fjárhagsstöðu sambandsins .
" Þetta myndi ekki nokkrum manni detta í hug í dag , " segir Geir brosandi .
Hann segir vel hafa gengið að fá konur til að þjálfa en verr að fá þær til að taka að sér dómgæslu .
" Það er næsta verkefni .
Í helstu deildum erlendis dæma konur nær eingöngu kvennaleiki .
Við sáum þetta líka á EM .
Annað brýnt verkefni er að fjölga konum í stjórnunarstöðum í hreyfingunni .
Sú tíð er liðin að knattspyrnuhreyfingin sé karlaveldi .
" A-landslið karla hefur um skeið staðið í skugga kvennanna og Geir viðurkennir að það hafi valdið vonbrigðum , einkum í síðustu tveimur undankeppnum fyrir stórmót .
" Ég veit ekki hvort það er einhver einhlít skýring á því .
Kjarni málsins er sá að við getum gert betur og ég er sannfærður um að leikmenn og þjálfari munu gefa allt sem þeir eiga í forkeppni EM sem hefst síðar á árinu .
" Ákveðið var að endurráða Ólaf Jóhannesson og Geir segir þá ákvörðun grundvallast á því mati að liðið hafi sýnt framfarir undir hans stjórn .
" Við erum ánægðir með störf Ólafs .
Auðvitað hefðum við viljað sjá fleiri stig en flestir eru sammála um að leikur liðsins hefur breyst til batnaðar í hans tíð og skemmtanagildið aukist .
Hafandi sagt það gerir Ólafur sér fulla grein fyrir því að ætlast er til þess að liðið nái betri árangri .
Hann er klár í það starf og nýtur til þess góðs stuðnings .
" Húsin eru að skila teknískari og betri leikmönnum Knattspyrnuhús hafa sprottið upp eins og gorkúlur hér á landi á síðustu árum og erfitt að fela sig lengur bak við aðstöðuleysi .
Geir tekur undir það .
" Við höfum velt þessu mikið fyrir okkur og fengum einmitt Willum Þór Þórsson til að meta það á ársþinginu hvort húsin hefðu skilað teknískari og betri leikmönnum .
Mín tilfinning er sú að það sé reyndin .
Veðurfar spilar auðvitað inn í þetta líka , það er ekki vandamál að spila utandyra á gervigrasvöllum eins og veðrið hefur verið í vetur .
Árangur U-21 árs liðs karla staðfestir að framtíðin er björt .
Við eigum marga unga og efnilega leikmenn .
" Áhyggjur Geirs snúa meira að þeirri staðreynd að heimurinn hefur opnast svo gríðarlega á undanförnum árum að íslenskir sparkendur búa við mun meiri samkeppni en áður , svo sem frá afrískum , suður-amerískum og austur-evrópskum leikmönnum , um að komast að hjá bestu félögum heims .
" Eiður Smári Guðjohnsen er eini leikmaðurinn í dálítið langan tíma sem hefur fest sig í sessi hjá þessum allra bestu félögum .
Hermann Hreiðarsson hefur einnig átt glæsilegan feril í Englandi .
Við þurfum fleiri menn af þessu tagi , menn sem eru að spila á hæsta stigi í heiminum .
Það verður spennandi að sjá hvort ungu strákarnir sem eru að koma upp núna ná að komast yfir þennan þröskuld .
" Formaður KSÍ lítur björtum augum til framtíðar .
" Það er feikilega gott knattspyrnustarf unnið um land allt og börn og unglingar hafa tækifæri til að spila knattspyrnu nánast hvar sem er á landinu .
En betur má ef duga skal og það er sorgleg þróun að fjármagn til ferðasjóðs íþrótta hafi verið skorið niður .
Það er fátt sem ríkisvaldið ætti að styrkja frekar en samskipti íþróttafélaga .
Búseta á ekki að koma í veg fyrir það að fólk geti tekið þátt í íþróttum .
" Ríkissjónvarpið mikilvægur gluggi Ríkissjónvarpið hefur um árabil sýnt beint frá heimaleikjum íslensku A-landsliðanna , karla og kvenna .
Mikill niðurskurður hefur átt sér stað hjá stofnuninni að undanförnu en Geir vonar að hann komi ekki niður á þessum útsendingum .
" Ég hef alltaf litið á það sem réttlætismál að heimaleikir íslensku landsliðanna séu sýndir í opinni dagskrá í sjónvarpi .
Leikirnir fara fram í Reykjavík og oft er uppselt á völlinn .
Það er því brýnt að sýna leikina beint í opinni dagskrá til að allur almenningur geti notið þeirra , óháð búsetu .
Ég tel að Ríkissjónvarpinu bera meiri skylda til að sýna þessa leiki en að sýna beint frá lokakeppni HM eins og það mun gera í sumar .
Frjálsir aðilar eiga að tryggja þær útsendingar .
Forgangsröðunin má ekki skolast til .
KSÍ hefur alltaf litið á Ríkissjónvarpið sem mikilvægan glugga fyrir íslenska knattspyrnu .
" Strípibúllumálið afskaplega erfitt Knattspyrnusamband Íslands komst í fréttirnar á liðnu ári á kolröngum forsendum þegar upplýst var að starfsmaður sambandsins hafði sótt heim strípibúllu í útlöndum og tekið var út af greiðslukorti sambandsins .
Geir Þorsteinsson dregur ekki fjöður yfir það að málið hafi reynst sambandinu afskaplega erfitt .
Hann hefur starfað hjá sambandinu í meira en tvo áratugi , lengst af sem framkvæmdastjóri , en kveðst aldrei hafa lent í öðru eins .
Málið var afgreitt hjá KSÍ fyrir fjórum árum og starfsmaðurinn endurgreiddi að fullu upphæðina sem tekin var út á kort sambandsins til kortafyrirtækisins .
" KSÍ beið engan fjárhagslegan skaða af þessu máli .
Það er algjört lykilatriði .
Við afgreiddum málið hér innanhúss og álitum það úr sögunni .
Menn getur auðvitað greint á um það hvort sú afgreiðsla var rétt eða röng .
Við erum ennþá að vinna okkur út úr þessu erfiða máli og þurfum að læra af því .
Það er mikilvægt að KSÍ starfi í sátt og samlyndi við samfélagið og ofbjóði fólki ekki á neinn hátt .
" – Fannst þér umræðan ósanngjörn ? " Umræðan fór langt og hún var miskunnarlaus gagnvart manni sem hafði tekið út sína refsingu .
Ég geri mér hins vegar fulla grein fyrir því að KSÍ er stór og áberandi samtök í samfélaginu og má fyrir vikið búast við svona umfjöllun .
Fólk má samt gæta sín á því að alhæfa ekki út frá mistökum af þessu tagi , innan knattspyrnuhreyfingarinnar starfar upp til hópa duglegt og gott fólk sem á ekki skilið að verða fyrir óþægindum af þessum sökum .
" – Er ímynd sambandsins löskuð ? " Þetta var ekki gott fyrir ímyndina og hugsanlega má segja að hún sé löskuð .
Við erum enn að skoða hvort við brugðumst rétt við í þessu máli .
" – Eru menn ennþá að hnýta í ykkur ? " Já , blessaður vertu .
Formaðurinn hefur ekki farið varhluta af því .
Það er sama hvar ég kem í dag , það er allsstaðar vitnað til málsins á gamansaman hátt .
Það er hins vegar engin illska í þessu .
Innst inni veit fólk fyrir hvað knattspyrnusambandið stendur og að þar er unnið gott og heilbrigt starf .
" 