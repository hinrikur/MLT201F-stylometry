Opinber rannsóknarnefnd , svokölluð Chilcot-nefnd , hefur verið að fara yfir Íraksstríðið og aðdraganda þess í Bretlandi .
Sjónvarpað hefur verið frá yfirheyrslum og þær fengið töluverða athygli .
Meira að segja nóga til þess að hermikrákur hafa krunkað hér uppi á Íslandi , svo merkilegt sem það nú er .
Tilgangurinn með hinni bresku rannsókn hefur verið nokkuð óljós .
Þrýstingur á að láta hana fara fram hefur einkum komið frá óbreyttum þingmönnum Verkamannaflokksins , sem þorðu ekki í Blair meðan hann var enn á staðnum og vissu einnig að þeir áttu honum flestir þingsætið sitt að þakka.Nú hefur Blair verið frá um hríð og kosningar framundan innan fárra mánaða og margt bendir til að flestir þessara manna muni missa þingsæti sitt .
Þeir hafa því engu að tapa .
Auðvitað vilja menn vita hvort " stríðið " hafi verið í samræmi við alþjóðalög .
Slíkar spurningar komast sjaldan af vangaveltustiginu , enda er þessi þáttur lögfræðiumgjörðar í heiminum hvað minnst í ætt við nákvæmnisvísindi .
Ágreiningurinn snýr einvörðungu að stríðinu sjálfu , því ekki er deilt um að hersetan sem á eftir fór og enn stendur fer fram með fullu samþykki öryggisráðsins .
Öll stríð eru viðurstyggileg , en sum þeirra er hægt að réttlæta .
Adolf Hitler réðst inn í Pólland og Bretar fóru í stríð við hann og fleiri fylgdu síðar .
Það stóð í fimm ár og varð eitt það blóðugasta sem sagan þekkir .
En það var óhjákvæmilegt engu að síður .
Ella hefði nasisminn hirt heiminn með öllum þeim skelfingum sem því fylgdu .
Spurningin um Íraksstríðið snýst einnig að hluta um þetta sama .
Var það nauðsynlegt , þrátt fyrir hryllinginn sem stríðum fylgir , jafnvel óhjákvæmilegt ? Bandaríkjamenn og Bretar beittu mjög fyrir sig að þeir væru fullvissir um að Saddam Hussein byggi yfir gereyðingarvopnum eða væri að koma sér þeim upp .
Vitað var að hann hafði beitt eiturefnavopnum gegn Kúrdum og myrt yfir 300 þúsund þeirra .
Það eitt hefði átt að duga til að alþjóðasamfélagið tæki í taumana , en það hafðist ekki að .
Gereyðingarvopnin fundust ekki í Írak eftir hernámið .
Miklar rannsóknir , til að mynda fyrir og eftir stjórnarskipti í Bandaríkjunum , hafa ekki leitt í ljós að þarlend yfirvöld hafi ekki verið i góðri trú um að slík vopn væri þar að finna .
Sama gildir í Bretlandi , a.m.k. enn sem komið er .
Í yfirheyrslunum þar í landi kom fram að Blair er enn jafn sannfærður og fyrr um réttmæti þess að leggja í stríðsreksturinn .
Hussein hefði þegar verið orðinn ábyrgur fyrir dauða yfir milljón manna , hann hafði í sífelldum hótunum og hefði fyrr eða síðar komið sér upp gereyðingarvopnum einsog eiturgasi á ný og jafnvel enn skæðari vopnum .
Áhættan af slíku væri yfirþyrmandi og yrði að bregðast við .
Áleitnar spurningar um eftirleikinn En það sem vakið hefur hvað mesta athygli við þessa rannsókn er að hún hefur í raun snúist meira um eftirleikinn en stríðið sjálft .
Það er athyglisvert því naumast er um það deilt að eftirleikurinn hefur verið í fullu samræmi við alþjóðalög .
Stríðsþjóðunum ( ekki þarf að taka fram að Íslendingar voru ekki ein af þeim eins og til dæmis Danir voru á hinn bóginn ) var mikið í mun að stríðið gæti tekið fljótt af og því var beitt ofurefli liðs og búnaðar og þetta tvennt var ekki í neinu hlutfalli við varnarviðbúnaðinn .
Samgöngumannvirki , rafmagnsveitur , vatnsveitur og stjórnunarmiðstöðvar ríkisins voru sprengdar í loft upp til að lama óvininn .
Allt innra kerfi Íraks var því í rúst þegar sigurvegararnir drógu sína fána að húni í höfuðborginni eftir fárra vikna bardaga og væntu þess að fjöldinn fagnaði þeim .
Lítill vafi var á að stærsti hluti Íraka syrgði ekki fall stjórnar Saddams Husseins og böðla hans .
En eymdin sem stríðsaðgerðunum fylgdi og framkvæmd hernámsins ýtti strax undir andúð og hatur .
Því þykir mörgum sem réttlæta megi stríðið með þeim rökum m.a. sem Blair færði fram í rannsókninni .
En skipulagning þess og hin algjöra og tilgangslausa eyðilegging og fullkominn skortur á raunhæfum uppbyggingaráætlunum sé sá þáttur sem fái stærsta áfellisdóminn .
Skoskur leikritahöfundur , David Greig , hefur skrifað leikritið Dunsinane , sem fjallar um atburðarás um og eftir dauða Macbeths .
Þegar hann var spurður hvers vegna hann sótti í þetta efni svaraði hann á þessa leið : " Dunsinane leitaði á mig fyrir svo sem fimm árum , þegar allmargar Macbeth-sýningar voru settar á svið , kannski sem eins konar viðbrögð við Íraksstríðinu .
Macbeth snýst jú um konung sem steypt er af stóli .
Það sem kveikti áhuga minn var spurningin um hvað gerist eftir að konungi er steypt af stóli .
Hvernig er friði komið á í konungsríki með hervaldi ? " Þessi spurning var einmitt sú sem herveldunum , sem unnu svo auðveldan sigur á Írak , láðist að spyrja sig í tíma .
Því hefur eftirleikurinn orðið svo miklu erfiðari en þurft hefði .
Auðvitað er óendanlega mikilvægt fyrir Írak og umheiminn að hinn grimmi óútreiknanlegi harðstjóri er ekki lengur við völd .
Þar hafa farið fram kosningar og í mörgu hefur vel miðað .
En markvissari undirbúningur hefði þurft að fara fram og skilningur vera fyrir hendi á því að meira að segja stríði þarf að stilla í hóf .
Skortur á þessu tvennu hefur orðið dýr .
Hvernig eru ákvarðanir teknar ? Um það leyti sem íslenska bankakerfið var að hrynja var öll forystusveit ríkisins stödd í New York og hafði góðar vonir um að Ísland væri að hljóta sæti í öryggisráði Sameinuðu þjóðanna .
Var búið að kosta miklu til .
Allir vita að engin stofnun Sameinuðu þjóðanna fær alvarlegri mál inn á sitt borð en öryggisráðið .
Og þar verður oft að taka ákvarðanir skjótt , óháð því hvort nótt er eða dagur í hinum eða þessum heimshlutanum .
Segjum nú svo að draumur Íslands um að setjast í eitt af þessum heitu sætum hefði ræst .
Hvernig hefði þá landið tekið ákvarðanir um hvern skyldi styðja , hverju skyldi andæfa ? Slíkar spurningar berast öryggisráðinu ótt og títt .
Þær ákvarðanir myndi fastafulltrúinn taka , oftast að fengnu samþykki utanríkisráðherra og við stærstu ákvarðanir einnig forsætisráðherrans .
Ísland stóð aldrei frammi fyrir því að fara með her á hendur Írökum .
En þegar helstu bandamenn Íslands í öryggismálum frá fornu fari , Bandaríkjamenn og Bretar , höfðu ákveðið að ganga til þess verks , enda ómótmælt að Íraksstjórn hafði margbrotið fyrirmæli öryggisráðsins , og færa þær fórnir sem stríðsrekstri fylgja , ákváðu íslensk yfirvöld að lýsa yfir stuðningi við þessa hefðbundnu bandamenn sína .
Síðar sendu Íslendingar sprengjuleitarmenn á svæðið , í fullu samræmi við samþykktir SÞ .
Þessar ákvarðanir voru teknar af utanríkisráðherra í fullu samráði við og með fullu samþykki forsætisráðherra .
Þeir eru því samábyrgir fyrir ákvörðuninni .
Þeir tveir menn sem þessum störfum gegndu þá hafa aldrei vikist undan því að hafa tekið þessar ákvarðanir .
Við þær var aldrei gerð athugasemd í ríkisstjórn .
Þessar ákvarðanir voru teknar skömmu fyrir kosningar .
Þær voru auðvitað töluvert ræddar í kosningabaráttunni og þeir flokkar sem í hlut áttu héldu velli í þeim kosningum .
Með hliðsjón af orðum Ólafs Jóhannessonar um þingrofið 1931 má segja að þessi ákvörðun hafi þannig fengið lýðræðislegan stimpil .
Þær hermikrákur sem nú vilja setja á svið sjónvarpsþátt að hætti Breta til að fá að vita hverjir tóku framangreindar ákvarðanir , verða því að gæta sín á að gera ráð fyrir frekar stuttum þætti , þar sem svarið liggur þegar fyrir .
