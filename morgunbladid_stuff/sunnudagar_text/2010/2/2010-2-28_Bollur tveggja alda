Þegar ég er beðin að leggja til uppskriftir einhvers staðar og spyr hvers konar réttum sé helst óskað eftir verður svarið oftar en ekki : Eitthvað fljótlegt og þægilegt .
Og ekki nema sjálfsagt að verða við því ; þótt mörgum finnist gaman að eyða löngum stundum í eldhúsinu stendur oft þannig á að jafnvel mesta mataráhugafólk og dútlarar þarf að flýta sér , má ekki vera að því að standa lengi við matargerðina .
Það er heldur enginn vandi að finna til eða spinna upp slíkar uppskriftir , allt það úrval hráefnis og öll þau eldhúshjálpartæki sem nú eru í hvers manns eigu gera það auðvelt .
Þannig hefur það þó ekki alltaf verið .
Ég hef verið að undanförnu að rifja upp ýmislegt úr sögu íslenskra matreiðslubókaskrifa , fletta gömlum matreiðslubókum og rýna í gamlar uppskriftir og þá eins og stundum áður fer ég að bera saman hlutskipti mitt og formæðra minna og orðin eitthvað fljótlegt og þægilegt öðlast allt í einu nýja vídd .
Samanborið við það sem þær þurftu að gera er næstum allt fljótlegt og þægilegt og ég er ekkert viss um að matargerð væri mitt helsta áhugamál ef ég hefði fæðst svona hundrað árum fyrr .
Elín Briem fæddist einmitt rétt rúmum hundrað árum á undan mér og ólst eins og ég upp í Skagafirði .
Hún sigldi til Danmerkur og lærði hússtjórnarfræði , kom heim og tók við stjórn kvennaskólans á Ytri-Ey á Skagaströnd og stofnaði síðar Hússtjórnarskóla Reykjavíkur .
Það var á Ytri-Ey sem hún skrifaði Kvennafræðarann , fyrstu íslensku matreiðslubókina sem náði almenningshylli ; hún kom út í tveim hlutum 1888-1889 , seldist upp á einu ári og var endurprentuð þrisvar .
Bókin var mjög mikið notuð og ef maður rekst á eintak ber það oftar en ekki þess merki að hafa verið mikið notað og lesið nær upp til agna .
Mataruppskriftirnar í Kvennafræðaranum eru sambland af fínni réttum sem heita nöfnum eins og Krustaðir með rejer og asparges ragú , Posteikur og Litlir voluventar , og einföldum hversdagsréttum – eins einföldum og fljótlegum og þeir gátu verið fyrir daga rafmagnsofna , hrærivéla , matvinnsluvéla , þeytara og allra hinna hjálpargagnanna sem eru svo sjálfsögð í nútímaeldhúsi .
Hér er til dæmis kjötbolluuppskrift úr Kvennafræðaranum , 4. útgáfu 1911 : Steiktir snúðar úr kjöti ( Frikadellur ) Handa 6 1 pund kjöt 20 kvint hveiti ( 1 kvint er 5 grömm ) 20 kvint söxuð tólg 2 saxaðir laukar 1 egg ¼ teskeið pipar 1 teskeið salt 1 peli af vatni Þegar búið er að saxa kjötið 4 sinnum , er tólgin niðurskafin og hveitið ásamt kryddinu og egginu saxað með 4 sinnum og látið út í það , og deigið hrært í skál í ½ tíma með trésleif til sömu handar og smátt og smátt hellt í það vatninu .
Þegar lyfting er komin í deigið skal búa til úr því flatar kökur eða taka það með skeið og leggja það á pönnu í brúnað smjör og steikja snúðana .
Fyrst er kjötið sem sagt hakkað átta sinnum í hakkavél og svo er farsið hrært í hálftíma – með sleif og alltaf til sömu handar .
Nútímahúsmóðirin fær sinaskeiðabólgu af tilhugsuninni einni saman .
Ég hef líka séð uppskrift að " fínum kjötbollum " þar sem farsið er hrært í heila tvo klukkutíma .
Og ekkert skrítið að kjötfars næði fljótt vinsældum þegar það fór að fást í búðum .
En uppskriftin úr Kvennafræðaranum stendur fyrir sínu – að því tilskildu að tólginni sé sleppt – og best að nota meðalfeitt hakk , hvort sem það er keypt í búð eða hakkað heima .
Mjög magurt kjöt er ekki heppilegt , farsið verður betra ef það inniheldur dálítið af fitu .
Hvers vegna ætti maður annars að gera sitt eigið kjötfars , spyr kannski einhver , það er alveg eins hægt að kaupa það .
Svarið er einfalt : Þá veit maður nákvæmlega hvað er í farsinu – og svo verður heimagert kjötfars yfirleitt miklu betra , einfaldlega vegna þess að það er úr betra hráefni og hægt að krydda það eftir smekk .
Börn eru oft hrifin af réttum úr kjötfarsi en margir foreldrar vilja ekki gefa þeim þá af því að þeir hafa efasemdir um innihaldið .
Um heimagert fars gegnir öðru máli .
Hér er uppskrift Elínar aftur , færð í ögn nútímalegri búning , farsgerðin tekur um það bil fimm mínútur og vélin sér um vinnuna : Kjötsnúðar 500 g hakk , gjarna blandað en má vera hvaða hakk sem er , meðalfeitt 2 litlir laukar , skornir í bita 100 g hveiti 1 egg ¼ teskeið pipar ( eða eftir smekk ) 1 teskeið salt um 250 ml kalt vatn Hakk og laukur sett í matvinnsluvél og hún látin ganga þar til laukurinn hefur saxast saman við .
Þá er hveiti , egg , pipar og salt sett út í og vélin látin ganga áfram .
Vatninu hellt út í smátt og smátt , þar til farsið er hæfilega þykkt og alveg slétt .
Þá er það mótað í bollur með matskeið og þær steiktar í dálítilli olíu á pönnu við meðalhita í nokkrar mínútur á hverri hlið .
Með þessu mætti til dæmis hafa kartöflustöppu og brúna sósu .
Ég ætlaði að hafa sveppasósu ( Champignonsós ) úr Kvennafræðaranum en sú inniheldur bæði eggjarauður og hvítvín svo að ég valdi einfaldari útgáfu – en notaði dósasveppi eins og var gert á árum áður .
Það má auðvitað nota ferska sveppi en þá er byrjað á að brúna þá í smjörinu : Brún sveppasósa 50 g smjör 50 g hveiti soð eftir þörfum ( vatn og 2-3 tsk kjöt- eða grænmetiskraftur ) pipar salt 1 dós ( 400 g ) niðursoðnir ætisveppir sósulitur Smjörið brætt í potti , hveitinu hrært saman við og látið krauma í eina mínútu .
Þá er vatninu og kraftinum hrært saman við smátt og smátt , þar til sósan er ívið þykkari en hún á að vera .
Vökvanum úr sveppadósinni hrært saman við og kryddað með pipar og salti eftir smekk .
Sveppunum bætt út í og sósan látin malla í nokkrar mínútur , smökkuð og bragðbætt ef þarf og nokkrir dropar af sósulit settir út í .
Kjötbollur eru þægilegur og fljótlegur matur og hér er önnur uppskrift , öllu nútímalegri .
Bollurnar eru ekki steiktar , heldur bakaðar í ofni og það þarf ekki að snúa þeim .
Í staðinn fyrir saltkex má nota tvær brauðsneiðar en þá þarf aðeins meira salt .
Bakaðar kjötbollur með tómatpestósósu Fyrir 4 500 g kjöthakk 1 laukur , skorinn í bita 1-2 hvítlauksgeirar , 15-20 saltkexkökur nokkur basilíkublöð ( má sleppa ) 1 tsk ítölsk eða grísk kryddjurtablanda ( eða þurrkaðar kryddjurtir eftir smekk ) ¾ tsk salt ½ tsk nýmalaður pipar Nota má hvaða hakk sem er en mér þykir best að nota blöndu af nauta- og svínahakki .
Laukur , hvítlaukur , saltkex , basilíka og annað krydd sett í matvinnsluvél og hún látin ganga þar til allt er orðið að mylsnu .
Þá er hakkinu blandað saman við .
Rúllað milli lófanna í fremur litlar bollur ( á stærð við borðtennisbolta ) og þær settar í olíuborið eldfast mót .
Bakaðar í miðjum ofni við 200°C í 18-20 mínútur .
Tómatpestósósa 1 msk olía 1 hvítlauksgeiri , saxaður smátt 1 dós saxaðir tómatar 1 kúfuð matskeið rautt pestó nýmalaður pipar , salt Olían hituð í litlum potti og hvítlaukurinn látinn krauma aðeins en ekki brenna .
Tómötum , pestói , pipar og salti hrært saman við og látið malla í nokkrar mínútur .
Með þessu fer vel að hafa soðnar kartöflur og dreypa basilíkuolíu yfir þær ( og kringum bollurnar ) .
Basilíkuolía ½ knippi basilíka 1 hvítlauksgeiri rifinn börkur af ½ sítrónu 1 msk nýkreistur sítrónusafi nýmalaður pipar , salt 100 ml ólífuolía ( jómfrúarolía ) Allt nema olían sett í matvinnsluvél eða blandara og vélin látin ganga meðan olíunni er þeytt saman við smátt og smátt .
Geymist í nokkra daga í ísskáp .
