Ég hef alltaf haft áhuga á fatahönnun en fyrst var þetta sjálfsbjargarviðleitni , ég er úr stórum systkinahópi og það þurfti að redda sér ef mann langaði í útvíðar buxur eða spandex-kjól .
Ég byrjaði að sauma á sjálfa mig í Hólabrekkuskóla , fékk saumavél í fermingargjöf og er búin að vera að sauma síðan , " segir Una Hlín Kristjánsdóttir sem kynnir í dag nýtt fatamerki sitt , Royal Extreme .
Una er menntaður fatahönnuður og hefur undanfarin tvö og hálft ár séð um framleiðslu og gæðastjórnun hjá Andersen & Lauth .
Hún hættir því starfi um mánaðamótin til að geta sinnt eigin merki af fullum krafti .
Einkenni Royal Extreme eru eftirtektarverð föt og fylgihlutir úr gæðaefnum og er mikið lagt upp úr smáatriðum og fallegu handbragði .
Einnig er leikið með hlutföll í flíkunum á skemmtilegan og smekklegan hátt .
" Þetta er það sem ég hef áhuga á og mér finnst fallegt , það birtist í fallegu handbragði og fallegum smáatriðum , frekar klassískum sniðum , gæðaefnum og flottum textíl , " segir Una um hönnun sína .
Innblástur frá frumbyggjum Fatalínan sem Una kynnir núna , og meðfylgjandi myndir eru af , er fyrir vetur 2010 .
" Þetta er fyrsta línan mín hjá Royal Extreme og hún samanstendur af bæði fylgihlutum og fötum , " segir Una og bætir við að hugmyndafræðin sé að allar konur eigi að fá að njóta sín og eiga fallega hluti sem sýni þær í því ljósi sem þær eigi skilið .
Spurð hvaðan hún fái innblástur segir Una að það sé úr sínu nánasta umhverfi , úr rannsóknarvinnu á áhugaverðum hlutum og frá vinum og fjölskyldu sem sé mjög hæfileikaríkt fólk á marga og mismunandi vegu .
" Í þessa vetrarlínu fékk ég innblástur fá íslenskum bóhemum 1950 til 1960 í bland við íslenska götutísku og minn persónulega stíl .
Ég er með sumarlínuna 2011 í bígerð og er hún m.a. innblásin af Nýsjálenskum frumbyggjum um aldamótin 1900 , " segir Una .
Hún lætur framleiða flíkur sínar og fylgihluti á Indlandi .
" Ég er með frábæran framleiðanda á Indlandi .
Öll smáatriði eru handgerð og af fullorðnum karlmönnum .
Mér finnst skipta máli að vita hvaðan varan kemur og vil vera fullviss um að ekki sé verið að nýta ungt vinnuafl .
" Royal Extreme var gert opinbert um helgina .
" Sölutímabilið er að byrja hjá mér , það eru nokkrar búðir á Íslandi , í Noregi og Færeyjum sem hafa sýnt þessu mikinn áhuga , " segir Una sem opnaði nýlega heimasíðuna beRoyalExtreme.com .
" Þar verða upplýsingar , myndir og umsagnir um hönnunina svo fólk geti fengið meiri tilfinningu fyrir merkinu .
Ef fólk vill sjá Royal Extreme-vetrarlínuna verð ég á Reykjavík Fashion Festival 19. og 20. mars og 21. mars á Showroom Reykjavík í Hafnarhúsinu , " segir Una .
