Í augum fjölmargra barna sem á sínum tíma lögðu leið sína í Borgarbókasafnið við Þingholtsstræti var húsið höll .
Þetta hvíta hús , eitt það fallegasta í bænum , með skemmtilegum garði var eins og af annarri veröld .
Og það hýsti allar þessar mörgu og góðu bækur .
Þetta var ævintýrastaður .
Svo var safninu lokað og ekkert bókasafn hefur alveg komið í staðinn fyrir þetta næstum draumkennda hvíta bókahús .
Þessi fallega umgjörð í kringum bækur hafði sterk áhrif á margar ungar sálir og færði þeim heim sanninn um það að bækur eiga skilið allt það besta .
Önnur sterk tenging við bækur kom svo í gegnum hinn árlega bókamarkað þar sem gengið var inn í stórt rými þar sem ekkert sást nema bækur .
Þetta var sannarlega líka ævintýrastaður .
Þessi árlegi viðburður var sífellt tilhlökkunarefni .
Og er enn .
Þeir sem efast um þá fullyrðingu að Íslendingar séu bókaþjóð ættu að mæta á bókamarkaðinn í Perlunni þar sem 12.000 titlar eru til sölu .
En þarna eru ekki bara þúsundir bókartitla heldur er líka allt fullt af fólki .
Troðningurinn er stundum svo mikill að erfitt er að nálgast bækurnar .
Það kallar vitaskuld á hugarnöldur þeirra sem vilja fá sem mest rými og næði til að horfa í kringum sig .
En staðreyndin er einfaldlega sú að Íslendingar hafa áhuga á bókum og streyma að þegar þær eru til sölu á einum stað á einstaklega hagstæðu verði .
Þeir sem hafa áhyggjur af því að æska landsins sé hætt að lesa ættu að koma sér fyrir uppi í stiga í Perlunni , horfa yfir svæðið og virða fyrir sér öll börnin sem áhugasöm líta í kringum sig .
Þá sést að það er í góðu lagi með æsku landsins .
Hún er vel læs og rúmlega það .
Stundum er sagt í mæðutón að ungt fólk sé áhrifagjarnt .
Þá gleymist að það getur fylgt því mikil blessun að vera áhrifagjarn því það er svo ákaflega margt í umhverfinu sem er jákvætt og gott .
Bækur í tugþúsundatali í risastóru rými eru voldug sjón , næstum því yfirþyrmandi .
Börn sem koma á slíkan stað meðtaka samstundis þau skilaboð að bækur séu stórmerkilegar og það sé beinlínis eftirsóknarvert að eiga þær og lesa .
Foreldrar sem vilja börnum sínum vel eiga að fara með þau á bókamarkaðinn .
Ef þau fylgjast með svipbrigðum barna sinna komast þau vart hjá því að sjá hamingjusvipinn sem færist yfir ungu andlitin þegar þau sjá allar þessar bækur .
