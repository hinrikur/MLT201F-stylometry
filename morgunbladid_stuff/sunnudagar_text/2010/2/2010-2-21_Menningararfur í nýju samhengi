Guðrún Nordal , forstöðumaður Stofnunar Árna Magnússonar , segir gríðarlega spennandi möguleika skapast þegar stofnunin kemst á einn stað .
Hún hefur þá sýn að þá muni stofnunin opnast upp á gátt .
Sjálf vinnur Guðrún , ásamt fjörutíu einstaklingum víðs vegar að úr heiminum , að nýrri heildarútgáfu dróttkvæðanna .
Guðrún Nordal tók við starfi forstöðumanns Stofnunar Árna Magnússonar fyrir tæpu ári þegar Vésteinn Ólason lét af störfum vegna aldurs .
" Með hverjum nýjum manni koma nýjar áherslur en það er ákveðin grunnstarfsemi í stofnuninni sem breytist ekki , sem er að halda utan um , efla og miðla þeim grunngögnum sem þar eru , " segir Guðrún .
Árið 2006 sameinuðust Stofnun Árna Magnússonar , Orðabók Háskóla Íslands , Íslensk málstöð , Örnefnastofnun og Stofnun Sigurðar Nordals í eina stofnun en starfsemin er enn dreifð um bæinn .
Ekki er þó ýkja langt þar til stofnunin flytur í nýtt hús , ásamt íslenskudeild Háskóla Íslands , sem mun rísa nærri Þjóðarbókhlöðunni , en undirbúningur að hönnun hússins er í fullum gangi .
Kastljósið á safn Árna " Stofnunin er háskólastofnun á sviði íslenskra fræða , og sameinast mörg fræðasvið hugvísinda innan veggja hennar , " segir Guðrún .
" Hér eru fræðimenn að vinna að rannsóknum á örnefnum , orðfræði , málrækt , þjóðfræði , handritafræði , sagnfræði og bókmenntum – svo sitthvað sé talið .
Og allt sem við gerum er unnið í samspili við þau lykilgögn sem stofnunin heldur utan um – ekki aðeins handritin , heldur ekki síður merk orðasöfn Orðabókar Háskóla Íslands , frábært segulbandasafn sem geymir þjóðfræðiefni og örnefnasafn – en á þessu ári eru liðin hundrað ár frá því að skipuleg söfnun örnefna hófst á Íslandi .
Og þessi gögn hafa víða skírskotun .
Mig langar að nefna að á síðasta ári varð sá gleðilegi viðburður að UNESCO setti handritasafn Árna Magnússonar , sem varðveitt er bæði hér á Íslandi og í Danmörku , á varðveislulista .
Þá skein kastljósið á safn Árna og mikilvægi þess í alþjóðlegu samhengi .
Það er mikil áskorun fyrir okkur að fylgja þeirri tilnefningu eftir hér heima og á alþjóðlegum vettvangi , og nýtt hús mun hjálpa okkur í þeirri vinnu , " segir Guðrún .
Skiptir nýtt húsnæði miklu máli fyrir stofnunina ? " Það opnast gríðarlega margir spennandi möguleikar þegar stofnunin kemst á einn stað og starfsfólkið getur lagt saman krafta sína .
Ég hef þá sýn að stofnunin opnist þá upp á gátt og að almenningur skynji hve fjölbreyttu hlutverki hún gegnir í samfélaginu .
Þá getum við miðlað gögnum okkar með algjörlega nýjum hætti .
Íslenskukennarar við Háskóla Íslands flytja einnig í sama hús , kennslustofur verða í húsinu og aðstaða fyrir nemendur svo að nýir möguleikar opnast til að vinna þvert á þessar stofnanir .
Ekki er síst mikilvægt að nemendur eigi greiðari aðgang að gögnum stofnunarinar .
Merkilegt rannsóknabókasafn stofnunarinnar verður einnig gert aðgengilegra en nú er hægt og ýmis gögn verða sýnilegri en áður , til dæmis handritin sem verða sýnd í húsinu .
Mér finnst þó nauðsynlegt að árétta að handritum er ekki aðeins miðlað á sýningum , heldur er nú hægt að sýna þau á netinu .
Nú erum við í merkilegu samstarfi við Árnasafn í Kaupmannahöfn og Landsbókasafn að skrá handritin og mynda þau stafrænt þannig að hægt verður að skoða þau hvar sem fólk er niðurkomið í heiminum .
" Bitnar niðurskurður ekki á stofnuninni ? " Við erum vitaskuld að glíma við niðurskurð eins og aðrar ríkisstofnanir , sem er bagalegt því það þrýstir mjög á grunnstarfsemina .
Við höfum því minna svigrúm til að opna aðgengi að grunngögnunum eins og við vildum af því okkur hreinlega vantar fé til þess.Við eigum mörg verkefni óunnin , eins og að skrá þau skjöl sem geymd eru í stofnuninni og hafa verið til umræðu upp á síðkastið .
En við leitum allra leiða því að ég er sannfærð um að í auknu almennu aðgengi liggi stór og spennandi tækifæri .
Og þá er ég ekki að tala um tækifæri fyrir stofnunina sjálfa , heldur alla sem hafa áhuga á gögnunum sem hún geymir .
Við eigum ekki bara að geyma gögnin og varðveita heldur verðum við að miðla þeim áfram til almennings , fræðimanna og stúdenta .
Til okkar leitar fólk víðs vegar að úr samfélaginu til að nýta gögnin í margskonar starfsemi .
Taka má sem dæmi að fólk í ferðaþjónustu leitar til okkar til að fletta upp í örnefnaskrám , listamenn sækja innblástur í handrit eða upptökur og beygingarlýsingar verða tæki í leitarvélum á netinu .
Við sjáum leikhúsverk og bíómyndir sem eru innblásin af fornsögunum og tónlistarmenn sækja í gömlu melódíurnar sem eru í þjóðfræðasafninu .
Þannig verður þessi arfur lifandi á ný .
Þetta er ekki bara glæsileg menning sem við horfum á úr fjarlægð og upphefjum á tyllidögum , heldur menningararfur sem hefur lifað af í allar þessar aldir vegna þess að hann var sífellt settur inn í nýtt samhengi og af því að hann skipti fólkið máli .
Af því að almenningur las og sagði sögur , kvað rímur , endurskóp tunguna og lét allt þetta efni streyma í gegnum sig .
Og það er svo enn .
Það er mjög mikilvægt að stofnun eins og þessi hafi sem forgangsverkefni að miðla gögnum sínum sem best og gera þau aðgengileg .
Á vissan hátt eigum við þannig að vera gagnaveita og uppspretta hugmynda fyrir fræðimenn og allt skapandi fólk .
" Alþjóðleg útgáfa á dróttkvæðum Þú ert prófessor í bókmenntum fyrri alda .
Hvað ertu sjálf að rannsaka þessa stundina ? " Síðustu árin hef ég verið að einbeita mér að rannsóknum á dróttkvæðum og kveðskap í Íslendingasögum .
En þetta ár og fram á næsta ár stefni ég að því að ljúka útgáfu á kveðskap í Sturlungu og kvæðum um Guðmund góða .
Þetta er hluti af stóru og merkilegu alþjóðlegu verkefni sem er ný heildarútgáfa dróttkvæðanna .
Nú þegar eru komin út tvö bindi af níu .
Fjörutíu einstaklingar víðs vegar að úr heiminum vinna að útgáfunni , í rauninni eru erlendir fræðimenn í miklum meirihluta útgefenda .
Ég er í ritstjórn og þessi útgáfa er aðalverkefni mitt þessa dagana .
Það hefur verið einstaklega skemmtilegt að móta og taka þátt í þessu verkefni og hnattræn samskipti hafa gert það að verkum að nú er ekkert vandamál að vinna saman hvar sem verið erum í heiminum .
Við vinnum allt efnið inn á miðlæga heimasíðu sem vistuð við Sydney-háskólann í Ástralíu , svo að þú sérð að þetta verkefni spannar svo sannarlega allan heiminn .
Í þessu sambandi langar mig að vekja athygli á því að stofnunin er mjög alþjóðleg og hana heimsækir mikill fjöldi erlendra fræðimanna á hverju ári sem nýtir gögn hennar og nýtur þeirrar einstöku aðstöðu sem hún hefur upp á að bjóða .
Stofnunin heldur utan um gríðarlega öflugt net fræðimanna , íslenskukennara , þýðenda , fræðimanna og áhugamanna um íslenska menningu um allan heim .
Segja má að þetta séu einhverjir öflugustu sendifulltrúar okkar og eru dýrmætir nú þegar orðspor þjóðarinnar hefur beðið hnekki .
" Hvað er svona heillandi við dróttkvæðin ? " Dróttkvæði eru eitt af því sérkennilegasta í ritmenningu Íslendinga frá miðöldum og þau skiptu mjög miklu máli í menningunni allt frá níundu öld til fjórtándu aldar .
Við sjáum hve stóru hlutverk þau gegndu í sagnarituninni .
Myndmálið er merkilegt , mikil skáldskaparlist er í kvæðunum svo að þar sem hún rís hæst er skáldskapurinn beinlínis ótrúlegur .
Kenningasmíðin er glæsileg , næm og skapandi .
Ég held að allir þeir sem byrja að rannsaka dróttkvæði geri það vegna þess að þeir hrífast af skáldskapnum .
Þetta er mjög heillandi heimur sem klófestir þá sem ganga þangað inn .
" Ekki maður kyrrstöðu Þú ert barnabarn Sigurðar Nordals , þess mikla og merka fræðimanns , sem skrifaði betur en flestir aðrir íslenskufræðingar .
Hafði hann mótandi áhrif á þig á einhvern hátt ? " Ég var unglingur þegar hann dó en hann hafði mikil áhrif á mig þegar ég var barn því hann talaði við mig eins og fullorðna manneskju .
Hann hafði mikinn áhuga á börnum .
Hann gaf mér bækur , sem einhverjir myndu kalla fullorðinsbækur , og örvaði þannig bókmenntaáhuga minn .
Ég les verk hans og mér hefur fundist ögrandi að takast á við hugmyndir hans en geri það auðvitað á mínum eigin forsendum .
Í dag hefur margt sem hann hélt fram í fræðunum gengið sér til húðar eða er litið öðrum augum en var , og ég er viss um að hann hefði sjálfur fagnað því .
Hann var ekki maður kyrrstöðunnar .
En annað stendur fullkomlega fyrir sínu , ekki síst heimspekileg nálgun hans á bókmenntirnar og auðvitað hvernig hann skrifaði um þær og menninguna .
Það sem heillar mig einna mest við hann sem fræðimann er hvað hann var innblásinn af bókmenntunum sjálfum .
Sjálfri hefur mér alltaf fundist mikilvægt að gleyma því ekki af hverju maður fékk áhuga á bókmenntum – af hverju maður helgaði sig að hugsa um og túlka gamla texta .
Maður gengur ekki inn í heim bókmennta af einhverri skyldurækni , til þess að taka þær í sundur eins og hvert annað tækniundur , heldur vegna þess að þær geyma ómótstæðilega og heillandi tjáningu , þegar best lætur , og vegna þess að í góðum verkum gerist eitthvað óútskýranlegt .
Afi hikaði aldrei við að nálgast það óútskýranlega og ósnertanlega í verkunum sem hann skrifaði um , hann nálgaðist listina og andann í þeim .
Þetta finnst mér að mörgu leyti leiðarstef í skrifum hans um bókmenntir .
Þessi nálgun hefur haft mikil áhrif á mig .
" 