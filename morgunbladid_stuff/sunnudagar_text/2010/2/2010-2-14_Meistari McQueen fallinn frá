Einn áhrifamesti og ódælasti tískuhönnuður heimsins í dag , Alexander McQueen , lést á fimmtudagsmorguninn .
Talið er að hann hafi framið sjálfsvíg , hengt sig , aðeins fertugur að aldri .
Lee Alexander McQueen fæddist 16. mars árið 1969 í London og ekki með neina silfurskeið í munni .
Faðir hans starfaði sem leigubílstjóri og móðir hans var kennari , þau eignuðust sex börn og var McQueen yngstur þeirra .
Snemma var ljóst hvert stefndi með pilt en sagan segir að hann hafi verið byrjaður að gera kjóla á systur sínar á unga aldri .
McQueen var aðeins sextán ára þegar hann komst að sem lærlingur hjá hinu virta klæðskerafyrirtæki Anderson & Sheppard .
Þaðan fór hann að vinna hjá Gieves & Hawkes og hinum frægu leikbúningahönnuðum Angels and Berman ' s. Um tvítugt eyddi hann tíma hjá fatahönnuðinum Koji Tatsuno áður en hann fór til Ítalíu að vinna fyrir Romeo Gigli .
Hann sneri aftur til London árið 1994 og fór þá í fatahönnunarnám í Central Saint Martins College of Art and Design .
McQueen vakti strax athygli fyrir hæfileika og var útskriftaverkefni hans keypt í heild sinni af bresku tískudívunni Isabellu Blow .
Hún var óþreytandi að tala máli hans þótt framan af væri hann hundsaður fyrir " hlægilegar leikhúsflíkur " sínar .
McQueen og Blow voru miklir vinir en hún framdi sjálfsmorð árið 2007 og er það talið hafa átt þátt í áhrifaríkri ákvörðun hans um að taka líka sitt eigið líf .
Móðir McQueen lést einnig 2. febrúar síðastliðinn og átti hann erfitt uppdráttar eftir lát hennar .
McQueen var samkynhneigður og opinberaði það fyrir fjölskyldu sinni þegar hann var átján ára .
Árið 2000 giftist hann unnusta sínum , George Forsyth , heimildamyndagerðarmanni , en hjónabandinu lauk nokkrum árum síðar .
McQueen kom á sínum tíma með ferskan andblæ inn í tískuheiminn , hann rokkaði hann upp og var sýninga hans alltaf beðið með mikilli eftirvæntingu þó þær hlytu oftar meiri gagnrýni en lof , sérstaklega þegar hann starfaði sem aðalhönnuður Givenchy-tískuhússins .
Þar var hann í fimm ár áður en hann setti á laggirnar sín eigin merki ; Alexander McQueen og McQ sem er hversdagslegri lína .
Um hæfileika McQueen þarf ekki að orðlengja , hann var meðal annars valinn fatahönnuður ársins í Bretlandi fjórum sinnum á árunum 1996 til 2003 og var sæmdur CBE-orðu bresku krúnunnar árið 2003 .
McQueen var mikill áhugamaður um köfun og notaði innblásturinn sem hann fékk úr köfuninni í hönnun sína eins og sást á tískusýningu hans í haust þegar hann sýndi vor- og sumarlínuna 2010 .
Hann sótti líka innblástur í pönkið og nýrómantíkina og var vor- og sumarlínan 2010 hjá McQ innblásin af neðanjarðarmenningunni í London á níunda áratugnum .
Afhjúpa átti nýjustu vorlínu hans á tískuvikunni í París þann 9. mars næstkomandi .
Innblásinn af Lady Gaga Lady Gaga er önnur tónlistakona sem starfaði náið með McQueen og voru þau hvort öðru innblástur .
Sérkennilegur stíll hans átti vel við hina óttalausu Gaga sem fer ótroðnar slóðir í fatavali .
Í myndbandinu við lagið " Bad Romance " klæðist Gaga McQueen frá toppi til táar og forsýndi í því mikið af væntanlegri tískulínu hans .
Meðal annars klæðist hún hinum óvinsælu skóm hans Armadillos , sem hefur verið líkt við klær humarsins .
Lady Gaga hefur klæðst McQueen við mörg tilefni , í september síðastliðnum vakti mikla athygli þegar hún tók við MTV-verðlaunum sem besti nýliðinn klædd rauðum gegnsæjum blúndugalla eftir McQueen .
McQueen og Björk okkar Alexander McQueen vann með mörgum stórum tónlistarmönnum í gegnum tíðina , meðal annars Björk Guðmundsdóttur .
Hann hannaði útliti Bjarkar framan á plötuumslagi Homogenic auk þess sem hann leikstýrði myndbandi við lagið " Alarm Call " sem er á plötunni .
Í myndbandinu klæðist Björk kjól eftir hann .
Björk var aðdáandi McQueen og sást oft í fötum eftir hann , í myndbandi við lagið " Who Is It " klæðist hún bjöllulaga kjól eftir McQueen og í myndbandi við " Pagan Poetry " er hún klædd í brúðarkjól sem McQueen hannaði .
