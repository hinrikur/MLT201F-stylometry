Víst er það eftirsóknarvert að ná árangri á einhverju sviði og sá maður er lánsamur sem nær því að hafa atvinnu af því sem er hans yndi , eins og til að mynda að skrifa bækur .
Málið er aftur á móti , að það getur líka vafist fyrir mönnum er þeir ná langt á einhverju tilteknu sviði , til að mynda að skrifa bókmenntalegar sálfræðistúdíur , ef þá langar til að skvetta aðeins úr klaufunum og skrifa kannski spennusögu .
Á þessu hefur margur fengið að kenna .
Til að mynda Graham Greene , sem naut aldrei þeirrar virðingar sem mörgum fannst hann eiga skilið , fékk til að mynda ekki Nóbelinn í bókmenntum , meðal annars vegna þess að hann skrifaði svo mikið af reyfurum .
Hann skipti þó bókum sínum í skemmtirit og bókmenntarit ( The Ministry of Fear , Our Man in Havana og Brighton Rock falla til að mynda í fyrri flokkinn og Power and the Glory , The Heart of the Matter og The Quiet American í þann seinni ) , en það dugði ekki til .
Ein leið út úr vandanum er að skrifa undir dulnefni líkt og fjölmargir höfundar hafa gert , til að mynda John Banville sem kaus sér höfundarnafnið Benjamin Black með góðum árangri .
Það er líka hægt að láta slag standa líkt og William Boyd , sem sendi frá sér bókina Ordinary Thunderstorms seint á síðasta ári og hefur víða fengið bágt fyrir .
William Boyd fæddist í Gana og ólst þar upp og í Nígeríu .
Hann var menntaður í Englandi og lauk námi í bókmenntafræðum frá Oxford-háskóla .
Hann starfaði síðan sem blaðamaður , en hóf kennslu í bókmenntafræðum við Oxford um líkt leyti og fyrsta bók hans kom út .
Þegar honum var boðin lektorsstaða við háskólann ákvað hann að tími væri kominn til að snúa sér að skriftum eingöngu og hefur sent frá sér sautján skáldsögur .
Einna mest umtal vakti bókin Nat Tate : An American Artist 1928-1960 , sem Boyd kynnti sem ævisögu listamanns sem menn hefðu gleymd en í bókinni voru meðal annars dæmi um verk Tates .
Ýmsir féllu fyrir gabbinu , þar á meðal listsögufræðingar sem sumir mundu vel eftir Tate og höfðu jafnvel hitt hann en fljótlega komst upp að ævisagan var uppdiktuð .
Ordinary Thunderstorms kom semsé út í september síðastliðnum og var misjafnlega tekið ; margir kunnu illa að meta bókina en þegar maður les þær umsagnir stafar óánægjan yfirleitt af því að hún er ekki dæmigerð Boyd-bók – lesendur og gagnrýnendur eru óánægðir með að hafa keypt bók sem þeir gerðu ráð fyrir að félli að fyrri verkum , væri í samræmi við vörumerkið , ef svo má segja , en fannst þeir svo illa sviknir þegar annað kom á daginn .
Bókin hefst í Chelsea-hverfinu í Lundúnum á maímorgni .
Ungur breskur veðurfræðingur er þar mættur í atvinnuviðtal eftir að hafa starfað um hríð í Bandaríkjunum .
Eftir vel heppnað viðtal fer hann á ítalskt veitingahús sem hann rekst á á leið sinni og situr þar skammt frá viðutan lyfjafræðingi .
Eftir það taka hlutirnir að gerast hratt og áður en varir stendur veðurfræðingurinn okkar , Adam Kindred , með blóðugan hníf í hendinni og illa útleikið lík lyfjafræðingsins fyrir framan sig .
Það eina sem er í stöðunni er að láta sig hverfa , týnast , hætta að vera til og reyna að byggja upp nýtt líf , því ekki er bara að Lundúnalögreglan sé á hælunum á Kindred heldur en hann líka eltur af harðsvíruðum leigumorðingjum .
Þetta er ekki fyrsta spennusagan sem Boyd skrifar og skemmst að minnast Restless sem kom út 2007 , seldist mjög vel og var verðlaunuð ( Costa-verðlaunin ) .
Í henni var listfengið heldur meira og stílbrögðin betri , en hún sagði frá spæjaranum Evu Delectorskayu , Rússa sem býr í París í upphafi heimsstyrjaldarinnar síðari en er svo ráðin í bresku leyniþjónustuna af dularfullum manni sem síðar verður elskhugi hennar .
Sú var öðrum þræði eins og gamaldags njósnasaga , upp full af gráum tónum þar sem engu var treystandi og enginn óhultur .
Í Ordinary Thunderstorms er meiri hraði í framvindunni og líka meira beint ofbeldi .
Boyd lét þau orð falla í viðtali fyrir skemmstu að eitt af því sem hefði orðið honum að innblæstri hefði verið þegar hann rakst á það í blaði að lögregla á Thames veiddi upp úr ánni um það bil eitt lík á dag og eins sú staðreynd að um 200.000 manns byggju á götunni í Lundúnum og stór hluti þeirra væri fólk sem lagt hefði á flótta undan einhverju í lífinu og tekið upp nýtt líf með nýju nafni eða jafnvel engu nafni .
