Fjögur hundruð milljónir manna eru skráðar á Facebook .
" Það er ánægjulegt að sjá að eftir því sem Facebook hefur vaxið fjölgar því fólki um allan heim , sem notar þjónustuna til að deila upplýsingum um stóra og smáa atburði og halda tengslum við alla , sem þeim þykir vænt um , " sagði Mark Zuckerberg , stofnandi Facebook , þegar hann fagnaði sex ára afmæli samskiptasíðunnar í byrjun febrúar .
Zuckerman hefur verið líkt við Bill Gates , stofnanda Microsoft .
Báðir flosnuðu þeir upp úr námi í Harvard til að fara í viðskipti .
Hvorugur byggir velgengni sína á sérlega frumlegri hugmynd .
Þegar IBM bað Gates að útvega stýriforrit fyrir nýja einkatölvu keypti hann fyrirtæki og gaf því nýtt nafn .
Zuckerberg notaði hugmyndir að samskiptasíðum á borð við Friendster og MySpace þegar hann bjó Facebook til .
Saga Facebook er hins vegar mjög athyglisverð og hún er rakin í grein Charles Petersen í nýjasta tölublaði tímaritsins The New York Review of Books .
Í upphafi var þessi félagsvefur miðaður við mjög afmarkaðan hóp , nemendur í Harvard-háskóla í Cambridge í Massachusetts .
Harvard er úrvalsskóli þar sem nemendur eru allir með mjög svipaðan bakgrunn og koma úr efstu þrepum þjóðfélagsstigans .
Samskiptasíðan Facebook var opin öllum nemendum skólans og allt , sem notendur skráðu á síðurnar , var öðrum notendum sýnilegt .
Engin ástæða var til að setja girðingar , að hafa verið veitt innganga í Harvard var nægileg sía .
Nafnið er meira að segja ekki frumlegra en svo að hefð er fyrir því í bandarískum háskólum að gefa út bækur með myndum af nemendum og kalla þær facebook .
Viðmótið var hugsað eins og herbergi á heimavist , sem hægt væri að raða inn í að vild , en einnig þurfti að svara ákveðnum spurningum , meðal annars um sambönd , til dæmis : Leita að : vináttu ; sambandi ; stefnumótum ; " leik af handahófi " ; " hverju sem býðst " ; eða öllu þessu .
Slíkur leikaraskapur hvarf hins vegar þegar síðan varð útbreiddari og farið var að gerilsneyða hana .
Facebook breiddist brátt út til annarra háskóla , en aðeins þeirra hæst skrifuðu , Princeton og Stanford .
Veggir voru á milli skólanna , en engir innan þeirra .
Snobbið í kringum Facebook hafði haft sitt aðdráttarafl , það að sumir – flestir – fengju ekki að vera með .
Allt breyttist hins vegar þegar berast fóru vinabeiðnir að utan frá fólki , sem ekki var í neinum þessara skóla .
Það er eitt að hitta gamlan kunningja á förnum vegi og humma fram af sér hugmyndir um að endurnýja kynnin , en á Facebook voru bara tveir kostir , já eða nei .
Helsti keppinautur Facebook var MySpace .
Til að komast inn á Facebook þurfti netfang frá háskóla .
MySpace var fyrir alla hina .
Tekið var til þess að mikill stéttamunur væri á notendum þessara samskiptasíðna .
Þessi munur hélt áfram að skipta máli eftir að Facebook var opnað öllum .
Facebook hefur verið líkt við vel skipulagt úthverfi , en á MySpace ríkti meiri glundroði líkt og í stórborginni .
MySpace heillaði fjölmiðlafurstann Rupert Murdoch og árið 2005 borgaði hann 580 milljónir dollara fyrir samskiptasíðuna .
Facebook gekk hins vegar mun betur og fór fram úr MySpace í upphafi árs 2009 .
Ein af ástæðunum var sú að Facebook höfðaði meira til foreldra , en MySpace , þótt börn þeirra notuðu frekar síðarnefndu síðuna .
Eitt dæmi um muninn á því hvernig litið er á þessar samskiptasíður er að í hermenn í bandaríska hernum mega nota Facebook þrátt fyrir áhyggjur af öryggismálum , en er bannað að nota MySpace .
Engu að síður er MySpace mun vinsælli síða hjá 18 ára hermönnum , en Facebook .
Í þessum efnum ráða yfirmennirnir úrslitum .
Ýmis vandamál hafa komið upp á Facebook í áranna rás , sérstaklega í kringum aðgengi að persónulegum upplýsingum og þekktar eru sögur um starfsumsóknir , sem var hafnað vegna þess að tilvonandi vinnuveitandi sá upplýsingar um umsækjandann á Facebook , eða starfsmanninum , sem sagðist vera veikur heima og skrifaði síðan um það fyrir allra augum á Facebook að hann hefði farið í verslunarferð .
Hinir ýmsu hnökrar hafa hins vegar ekki staðið vinsældum síðunnar fyrir þrifum .
Hvernig vinátta ? " Við höfum breytt [ vinum okkar ] í ósundurgreinanlegan massa , nokkurs konar áhorfendur eða andlitslausan almenning .
Við ávörpum ekki hóp , heldur ský ...
Vinátta er með öðrum orðum að breytast úr sambandi í tilfinningu .
" William Deresiewicz , gagnrýnandi Facebook Heimsmyndin í gegnum Facebook Nýkjörinn forseti Króatíu , Ivo Josipovic , kvartar undan því að eiga of marga vini á Facebook .
Hámarksfjöldi vina er fimm þúsund , en forsetans bíða sjö þúsund vinabeiðnir , sem hann getur ekki samþykkt .
Í Frakklandi fóru í upphafi mánaðarins tveir blaðamenn í einangrun þar sem þeir áttu aðeins að hafa aðgang að fyrirbærunum Facebook og Twitter .
Tilgangurinn var að komast að því hver heimsmynd þeirra væri að einangrun lokinni ef þeir hefðu ekki aðgang að hefðbundnari fjölmiðlum .
Vinsældir samskiptasíðna aukast áfram Samkvæmt nýrri könnun Pew-stofnunarinnar halda vinsældir samskiptasíðna áfram að aukast meðal ungs fólks í Bandaríkjunum , en það virðist vera að verða úrelt að blogga .
Í könnuninni kom fram að aðeins 14% táninga blogguðu árið 2009 , en 28% gerðu það árið 2006 .
Fjöldi táninga , sem sögðust skrifa ummæli við blogg , minnkaði úr 76% í 52% á sama tíma .
Hlutfall bloggara minnkaði líka í aldurshópnum 18 til 29 ára úr 24% árið 2007 í 15% 2009 .
Notkun samskiptasíðna jókst meðal táninga .
Kváðust 73% aðspurðra á þeim aldri í könnuninni vera skráðir á samskiptasíðu .
Samskiptasíðan MySpace naut meiri vinsælda hjá hinum yngri , en Facebook hjá þeim eldri .
Haft er eftir einum af höfundum könnunarinnar að svo virðist sem ungt fólk vilji frekar setja stutt skilaboð inn á netið og endurnýja þau reglulega , en að blogga í löngu máli .
