Góðar dagbækur genginna manna geta verið fjársjóður .
Ekki eingöngu bækur fólks sem hefur verið fyrirferðarmikið á sinni tíð og sagnfræðingum þykir fengur að upplýsingum frá um hvað lá að baki einstökum ákvörðunum eða atburðum umfram það sem fram kom opinberlega .
Dagbækur " venjulegs " fólks geta haft mikla þýðingu um aldarfar , þjóðhætti og hugsun , tíðaranda og þær tilfinningar sem sáust ekki á yfirborðinu og höfðu mikil áhrif .
Veður- og náttúrufræði geta einnig mikið grætt á samviskusömum og reglubundnum dagbókarfærslum glöggra skrifara .
Svo mætti lengi telja .
Með nýrri tækni og tísku eru milljónir manna , ef ekki hundruð milljóna þeirra með opnar " dagbækur " þar sem stórt og smátt er viðrað fyrir allra augum , þannig að gömlum mönnum og íhaldssömum þykir nóg um .
Þýðing þessa fyrir framtíðina , nær eða fjær , vilji hún síðar gera upp þessa samtíð hlýtur þó að vera nokkur .
Ekki ljúga menn að sínum dagbókum En hversu áreiðanlegar eru dagbækur ? Ekki ljúga menn að sínum dagbókum , þótt þeir kunni að ljúga að öðrum sem þeir tala við , eða hvað ? En hví skyldu lygnir menn eða bara sjálfhverfir umgangast þær betur en annað ? Þeir eiga allskostar við dagbókina sína .
Hún er varnarlítil vilji menn ljúga að henni á meðan annarri lygi má stundum andæfa .
Það veldur auðvitað hver á heldur .
Og ekki síður hvers vegna dagbókin var skrifuð , og hvaða hlutverki hún gegnir .
Stundum er dagbókin vinkonan , sem einni má treysta þá stundina .
Leyndar hugsanir má viðra við hana eina .
Létta á hjarta sínu , sem er við það að springa .
Segja álit sitt á einhverjum og framgöngu hans sem ekki er aðstaða til að flíka og gæti jafnvel verið hættulegt .
Dagbók gyðingastúlkunnar Önnu Frank er heimsþekkt dæmi og um leið vitnisburður síðar gegn valdi sem fáir máttu sín nokkurs gegn á þeirri stundu .
Stundum skrá menn dagbækur til að tryggja sig gagnvart sögunni og færa sínar gerðir í betra ljós .
Slíkum skrifum verða menn að taka með verðskulduðum fyrirvörum .
Það er þó ekki þar með sagt að þær geti ekki farið nærri sannleikanum í ýmsum efnum og kannski flestum .
Þeir , sem þykir að lífshlaup sitt gefi tilefni til að meginþættir þess séu skráðir á bók handa öðrum , hljóta að hafa mikinn stuðning af góðum dagbókarskrifum .
En upp á þá stendur einnig sú krafa að nýta bæði það sem þar kunni að varpa nokkrum skugga á gamlar gjörðir eins og hitt sem lýsir þær upp .
Stundum birta menn dagbækur sínar sjálfir meðan þeir eru enn ofar moldu og láta flest fljóta með .
Jafnvel það sem kann að skaða samferðamenn og vini , sem töldu sig tala við dagbókarhöfundinn í trúnaði og kannast reyndar ekki við skilning hans á því sem fram fór .
Dagbækur breska stjórnmálamannsins Alans Clarks eru frægt dæmi um þetta .
Þær eru iðulega bráðskemmtilegar aflestrar , þótt vísast hafi ekki öllum sem þar koma við sögu verið skemmt við útkomu þeirra .
Ný tegund dagbóka Og svo aftur sé vitnað til Breta og að nokkru til Bandaríkjanna þá er ný tegund af dagbókarútgáfum eða bókum á þeim byggðar orðin áberandi .
Þeir sem fengið hafa að standa og starfa í innsta hring valdakjarna um hríð birta nú iðulega þess háttar bækur skömmu eftir að þeir hafa horfið af vettvangi .
Meginástæðan er sú að slíkt getur gefið mikið í aðra hönd .
Og þar sem áhugi fréttaþyrstra getur horfið fljótt í asa nútímans verður að koma bókunum frá sér á meðan efnið er enn þá volgt og helst heitt .
Höfundarnir hafa vissulega einatt aðrar skýringar á útgáfunum en peningana .
Þeir eiga að minnsta kosti bágt með að viðurkenna að peningarnir einir hafi rekið þá til skrifanna og útgáfunnar .
Tveir þekktustu spunameistarar breska Verkamannaflokksins , Alaister Campell blaðafulltrúi Blairs forsætisráðherra og Mandelson lávarður , spunameistari og kóngakrýnari sama flokks , hafa gefið út sjóðheitar bækur nýlega og vitna þvers og kruss í dagbækur sínar , þar sem blekið var varla þornað á síðunum , til að auka trúverðugleika frásagnarinnar .
Þeir birta þar óspart trúnaðarsamtöl við þá sjálfa og önnur sem þeir voru vitni að .
Í sumum tilvikum eru aðeins fáeinir mánuðir síðan að hin viðkvæmu samtöl fóru fram .
Lítill vafi er á að sumir forystumennirnir sem vitnað er til litu á þessa tvo menn sem meira en nálæga hjálparkokka .
Þeir töldust nánustu vinir og trúnaðarmenn og því gættu þeir sín verr í návist þeirra .
Orð , sem sennilega eru sögð í hita leiks , í hálfkæringi eða aðeins til að létta á innri pressu eru birt og talin hafa mikla þýðingu og skýra margt .
Og sá sem vitnað er til smækkar hratt í augum lesandans .
Báðir höfundarnir halda því fram opinberlega að birting trúnaðarsamtalanna geri öllum gott .
Bæði þeir einstaklingar sem í hlut eiga og flokkurinn sem þeir höfðu helgað krafta sína standi betur eftir birtinguna en áður .
Markaðir í Bretlandi og Bandaríkjunum eru svo stórir að bækur af þessu tagi sem birtar eru meðan lesendur eru enn sólgnir í þær eftir menn sem máttu vita geta gefið af sér mikið fé .
Höfundarnir standa því sjálfir vissulega miklu betur eftir en áður , a.m.k. fjárhagslega .
Hitt er vafasamara , að þeir menn sem telja sig illa svikna og Verkamannaflokkurinn sjálfur standi betur .
Það er í eðli slíkra bóka að persónur eru þar í fyrirrúmi , metnaður þeirra og baráttan fyrir betri stöðu innan flokks og síðar fyrir afl hans til embætta litar frásögnina mest .
Og kryddið til að gefa bókunum bragð og þar með auka sölu þeirra er ekki síst óvægin og ódrengileg pesónuleg átök " vina og samherja " .
Svikabrigsl og svikin sjálf , sárindin og heiftin skín víða í gegn .
Hvernig getur slík mynd verið gagnleg flokknum sem allir telja sig berjast fyrir , og þó einkum hugsjónum hans ? Það fer reyndar lítið fyrir hugsjónunum í þessum hjaðningavígum .
Ekki alveg nýtt en mjög breytt Auðvitað hafa forystumenn stórra landa lengi vitað að þeir sem standa þeim næstir kunna síðar að reyna að hefja sjálfa sig upp á minningu þeirra og frægð .
Og einnig hitt að sumir myndu gera meira úr eigin mikilvægi fyrir rás atburða en nokkur efni stæðu til og hugsanlega sýna húsbóndann í " mannlegu ljósi " , sem bætti ekki ímynd hans .
Við slíku er lítið að gera .
Dagbækur þessara samstarfsmanna , sem gjarnan vitna um samtöl sín við " mikilmennið " benda oft til þess að engu því sem máli skipti hafi verið ráðið til lykta án atbeina dagbókarhöfundarins .
Fjölmargar bækur af slíku tagi hafa þannig birst úr fórum aðstoðarmanna Winstons Chuchills , jafnt frá læknum , riturum , lífvörðum , aðstoðarmönnum og stórum og smáum ráðgjöfum .
Þessar bækur allar eru örugglega hjálplegar við að draga upp heilsteypta mynd af þessum mikla forystumanni .
En þær komu allar út eftir að dagsverki hans var lokið og reyndar undantekningarlítið ekki fyrr en eftir andlát hans .
Hið nýja er að nú eru nánustu ráðgjafarnir að skrifa dagbækur sínar með útgáfu í huga eftir fáein ár eða jafnvel fáeina mánuði .
Við dagbókarskrif verða tímabundnir menn að velja og hafna .
Og því er hætt við að menn sem eru að skrifa gróðavonarbók fremur en dagbók muni haga skrifum sínum með öðrum hætti en þeir sem færa til bókar það sem athyglisverðast er og án hliðsjónar af því hvað síðar kann að verða um slík skrif .
Valdamenn eru menn með völd og ekki mikið merkilegri en aðrir fyrir vikið .
Í lýðræðisríkjum er það tímabundið ástand , sem betur fer .
Þeir eru fyrst og síðast menn og hversu færir sem þeir kunna að vera til sinna verka megna þeir lítið eða ekkert einir .
Þeir verða því að hafa í kringum sig þá sem má treysta .
Hvernig getur dagbókarmaðurinn sem virðir hverja setningu sem hann heyrir eða atvik sem hann sér til fjár sem glittir í innan skamms tíma uppfyllt slíkt skilyrði ? Hann veit að budda hans mun jafnvel bólgna í réttu hlutfalli við aukin óheilindi .
Hitt var nógu erfitt að vita að aðstoðarmennirnir voru í samtölum við sína dagbók og líklegir til að draga þar upp mynd sem gerði þeirra hlut meiri og mikilfenglegri en efni stóðu til .
En þessi nýja iðja er miklu ógeðfelldari .
Og hún getur gert þá menn sem gegna þýðingarmiklum störfum , sem sagan sýnir að eru oft ávísun á varúð og tortryggni , enn lokaðri en ella .
Þeir verða því enn lakari valdamenn en þyrfti að vera 