06:20 Vekjaraklukkan í formi GSM-síma hringir , kominn tími til að vakna .
Held upp í eldhús og geri mig kláran í að elda hafragraut að hætti hússins .
Læðist um húsið og passa mig á því að vekja engan á leiðinni út .
07:00 Mættur til vinnu á slökkvistöðinni í Hafnarfirði , skelli mér í sturtu og svo í framhaldi af því í vinnufötin sem eru helst til of heit í svona veðri eins og er úti .
07:20 Formleg vaktaskipti fara fram í bílasal .
Þar hittast dagvaktin og næturvaktin og fara yfir útköll næturinnar sem og annað sem gæti skipt máli á stöðinni .
Símar og talstöðvar ganga á milli manna og hver og einn fær hlutverk fyrir daginn .
Í dag er ég stjórnandi reykkafara á dælubíl , annar af tveimur í áhöfn á sjúkrabíl , ökumaður á körfubíl og gámabíl .
Fer og athuga með tækin og búnaðinn og kanna hvort allt sé eins og það á að vera .
08:15 Fundur yfir kaffibolla og farið yfir fréttir líðandi stundar , æfingar og verkefni dagsins eru einnig rædd .
Fjölbreytileiki og óvissa starfsins býður hins vegar upp á það að þú veist ekki hvernig dagurinn kemur til með að þróast þó svo að búið sé að ákveða eitthvað fyrirfram .
08:30 Létt morgunæfing þar sem vaktin fer yfir öndunarbúnað úr sjúkrabílnum , fiktum og prófum tækin , oftar en ekki fylgja með reynslusögur um notkun búnaðarins .
09:00 Fyrsta útkall dagsins er á sjúkrabílinn , en stór partur af okkar vinnudegi fer fram um borð í honum .
Heyri í talstöðinni að dælubíllinn er á leið í útkall á sama tíma og við erum með sjúkling í sjúkrabílnum .
12.00 Eftir nokkra sjúkraflutninga í röð fáum við matarhlé og það á réttum tíma sem er ágætis tilbreyting .
Matseðill dagsins hljóðar upp á fisk og kartöflur , skolað niður með ísköldu vatni .
13.30 Vinnudagurinn hálfnaður og þar sem við komumst ekki í líkamsræktina í morgun vegna anna ætlum við að reyna að fara núna .
Sólin skín glatt og hitinn um 18 gráður svo við ákveðum að æfa úti að þessu sinni og ætlum í kjölfarið að taka dæluæfingu á slökkvibílnum .
Fékk símtal frá konunni um stöðu mála heima þar sem allir á heimilinu eru í sumarfríi .
14:15 Útkall á sjúkrabílinn , förum sveittir í sjúkrabílasamfestinginn eftir stutta æfingu ; hefði alveg þegið að fara í sturtu fyrir þetta útkall en það er ekki í boði nú frekar en áður .
Sjúklingurinn hefur forgang .
17:00 Komum aftur á slökkvistöð eftir nokkra sjúkraflutninga , sturtan farin að kalla á mig en ákveð að taka nokkrar æfingar í viðbót því ég náði ekki að klára áðan .
Dæluæfingin verður hins vegar að bíða betri tíma .
18:00 Sturta og tiltekt eftir daginn , göngum frá og reynum að skila bílunum í góðu standi fyrir næturvaktina .
Setjum í vél , förum út með ruslið og hellum upp á kaffi .
19:20 Formleg vaktaskipti í bílasal þar sem næturvaktin tekur við , förum yfir útköll dagsins og afhendum síma og talstöðvar .
20:00 Keyri í hlað heima eftir 12 tíma vinnudag , allir heima búnir að borða svo ég klára restina af matnum á meðan ég ræði við konuna og börnin um þeirra dag .
21:00 Ég og konan hjálpumst að við að koma liðinu í sturtu og svo í náttföt og upp í rúm .
Þetta gengur yfirleitt eins og í sögu enda samvinna lykilatriðið .
22:45 Leggst upp í sófa og kveiki á tölvunni , skoða tölvupósta og kíki á íþróttasíðuna .
Fylgist með 22:00 fréttum á RÚV + og að þeim loknum er það rúmið sem kallar .
Ekki seinna vænna því það er önnur vakt á morgun og vissara að vera vel hvíldur fyrir þau átök sem bíða mín þar , hver svo sem þau verða .
kjartan@mbl.is 