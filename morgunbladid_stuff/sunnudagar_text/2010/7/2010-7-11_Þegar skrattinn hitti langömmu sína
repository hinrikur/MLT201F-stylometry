Mig hafði svo sem aldrei dreymt um að koma til Síberíu eftir að hafa lesið sögur þaðan af gúlögum Stalín-tímans .
En það er samt alltaf gaman að koma á framandi slóðir , þar sem tíminn hefur staðið í stað og allt verður að myndum , og reyna að upplifa hvernig lífið hefur verið í þessum heimshluta sem um árabil var lokaður umheiminum .
Þegar ferðast er til annarra landa til að taka myndir er betra að vera með nóg af myndavélum og linsum .
Í þetta skiptið ákvað ég að fara bara með tvær Leica-myndavélar og þrjár linsur , ferðast létt í stað þess að burðast með þungar töskur .
Ég hef stundum horft á félaga mína í gegnum árin dröslast með fullt af myndavélum og linsum og geta svo ekki ákveðið hvaða linsu á að nota til að taka mynd af hestinum í hlíðinni .
Uppgötva svo að hesturinn er horfinn þegar loksins er búið að uppgötva hvaða linsu er best að nota .
Ég nefni engin nöfn en fyrsti stafurinn er Páll Stefánsson vinur minn .
Samt tekur hann alltaf bestu myndina .
Ég var í fyrstu efins um að ég væri að gera rétt en þetta er sennilega skynsamlegasta ákvörðun sem ég hef tekið á ferðum mínum .
Allt varð að myndum á röltinu um þorpið , sumir dagar eru bara þannig .
Aðrir eru þannig að manni finnst ekkert ganga upp og allar myndir vondar .
Gömul kona strunsaði framhjá , hún leit hvorki til vinstri né hægri .
Ég smellti myndum af henni og var farinn að velta fyrir mér hvort ég væri hreinlega ósýnilegi maðurinn , hún sá mig aldrei .
Kannski var hún blind ? Það gat samt eiginlega ekki verið , hún gekk svo hratt .
Ungur maður var að fara á kvennafar í gömlum hvítum bíl , brosið ljómaði og stelpurnar skríktu hinum megin við götuna .
Ég gekk líka fram á mann sem hafði fengið sér aðeins of mikið í tána .
Hann blaðraði heil ósköp .
Ég skildi ekki orð af því sem hann sagði – held að hann hafi ekki einu sinni skilið það sjálfur – en það gerði ekkert til , við spjölluðum samt saman í hálftíma og ég myndaði hann og hundinn hans .
Hann bauð mér sopa af kaffinu sínu sem var eiginlega bara vodka með kaffi út í – ég afþakkaði .
Ljóst er að margt fólk á þessum stöðum hafði verið kúgað og undirokað af yfirvöldum gömlu Sovétríkjanna .
Samt var það vingjarnlegt og hjálplegt .
Það bölvaði að vísu gamla KGB og það dimmdi um stund ef það bar á góma .
Það eru alltaf til leiðindaskjóður inn á milli , leiðindaskjóður með gamla kerfishugarfarið sem halda að þær hafi fæðst til að hugsa fyrir aðra .
Þetta er fólk sem vantreystir öllum nema sjálfu sér og þrífst að því er virðist á því að eyðileggja lífið fyrir öðrum .
Það er góð regla að brosa bara og vorkenna viðkomandi en leiða hlutina hjá sér ef hægt er .
Stundum er það þó erfitt .
Við félagi minn , Sveinn M. Sveinsson kvikmyndagerðarmaður , höfðum keypt okkur málverk í Síberíu á átján þúsund krónur og þurftum að fá stimpla svo við gætum farið með þau út úr landinu .
Við vorum komnir með tólf stimpla hvor af öllum litum og gerðum , þvílíkt vesen .
Það átti að duga til Moskvu .
Yfirvöld þar urðu síðan að samþykkja að við færum með málverkin úr landi .
Þegar á flugvöllinn í Moskvu var komið fórum við beint í yfirvaldið á staðnum og sýndum mönnum hvað við vorum með , alla stimplana og leyfin .
En nú var illt í efni .
Það vantaði einn stimpil í viðbót frá Moskvu og það var ekki opið fyrr en daginn eftir .
Við vorum ekki tilbúnir til að gefa þeim málverkin og báðum um að fá sendiráðið til að sækja þau .
Það varð smáþjark , flugvélin var að fara og fólk farið að ókyrrast í röðinni fyrir aftan .
Yfirvaldið á vellinum gaf sig ekki og við ekki heldur .
Það kom ekki til greina .
Þarna hitti skrattinn ömmu sína og langömmu , Svein M. Sveinsson .
Það var ekki fyrr en sótrauður maður í röðinni bað um að fá að tala við tollvörðinn að málið leystist upp úr þurru .
Við gengum saman eftir ganginum að flugvélinni og þökkuðum honum fyrir á leiðinni .
Þá kvað hann okkur skulda sér tuttugu dollara .
" Ég borgaði þeim undir borðið , gat bara ekki misst af vélinni , " sagði hann .
Við borguðum manninum , sem við höfðum hvorki fyrr né síðar séð , þessa tuttugu dollara en höfðum ekki hugmynd um hvort það var rétt gjald .
Okkur Sveini leið eins og bjánum að gera okkur ekki grein fyrir því að borga þyrfti yfirvaldinu undir borðið .
Það er ótrúlegt hvað fólk þarf að gera til að sjá fyrir sér og sínum .
Tímarnir hafa þó breyst frá því þetta gerðist , bráðum liðin sautján ár og margt er betra í dag .
Það getur tekið mannsaldra að byggja upp á jákvæðan hátt þar sem hugarfarið er skemmt af kúgun og tortryggnin ræður ríkjum .
