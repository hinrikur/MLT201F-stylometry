Tobias læddist varlega um ísinn og kannaði leiðina á milli tveggja ísjaka , hundarnir fylgdu fast á eftir .
Ísinn við borgarísjakana getur verið örþunnur þannig að maður og hundar geta auðveldlega fallið niður um ísinn í jökulkaldan sjóinn .
Það er yfirleitt farið varlega við stóra ísjaka , þó að það sé sjaldgæft að þeim hvolfi þegar þeir sitja fastir í ísnum .
Þó getur það alltaf gerst , sérstaklega ef ísinn sem heldur þeim föstum er þunnur .
Aðeins einn tíundi hluti borgarísjakans stendur upp úr sjónum .
Hvolfi ísjaka í opnum sjó getur hann valdið flóðbylgju langt út frá sér , hvolfi honum föstum í ís brotna ísflekar langt út frá jakanum og kremja allt sem fyrir þeim verður þegar þeir sporðreisast af miklu afli .
Nýlega voru fimm menn á litlum bát við Ilulissat á Grænlandi við veiðar og hafa sennilega verið of nálægt stórum jaka sem hefur hvolft og sökkt þeim .
Það hefur ekkert til þeirra spurst .
Við vorum hinsvegar langt úti á hafísnum á Ingelfield-firði í Thule .
Ísinn er að byrja að bráðna , hann er mun þynnri en hann var fyrir nokkrum árum á sama árstíma .
Hlýnun norðurslóða er staðreynd og íshellan minnkar hratt , hvort sem mönnum líkar það betur eða verr og hvort sem þeir halda með Arsenal eða Manchester United .
Það er svolítið sérstakt að ferðast um með veiðimönnum nyrstu byggða á jörðinni , veiðimönnum sem hafa yfir 4.000 ára hefð á bak við sig og hafa lifað af ótrúlegt harðræði verðuraflanna og þurft að veiða sér til matar í gegnum aldirnar .
Þarna eru einhverjir mestu veiðimenn jarðarinnar .
Fáir Evrópubúar eða aðrir íbúar stórborga heimsins myndu lifa af við þær aðstæður sem þeir hafa barist við .
Það er eins og tíminn standi í stað , sólin snýst í hringi beint fyrir ofan höfuðið á manni allan sólarhringinn .
Það er enginn munur á nóttu og degi á þessum árstíma .
Það er eins og að anda að sér öðru lofti þarna norðurfrá og birtan er líka mun skærari .
Lífið tekur kipp , veiðimönnum sem lifa eingöngu á veiðum fer óðum fækkandi , það er alltaf verið að gera þeim lífið erfiðara .
Þeir reyna samt að komast á veiðar á meðan ísinn heldur þeim .
Bátarnir eru gerðir klárir fyrir sumarmánuðina , þegar fjörðurinn er íslaus , þá er siglt á veiðar langt frá þorpinu .
Veiðimaður gaf sig á tal við mig þar sem ég var að taka myndir í þorpinu hans .
Það var sorg í augum hans þegar hann sagði að ísinn væri orðin svo þunnur að það valdi vandræðum .
" En það er bara hluti af vandræðum okkar , " sagði hann .
" Það er búið setja reglur frá Evrópu sem banna okkur að selja skinnin af þeim dýrum sem við veiðum , það var lifibrauðið okkar .
Við getum ekki selt túpilaka , handgerða listmuni , tálgaða úr hvalbeinum , einungis úr hreindýrshornum en þeir eru ekki eins fallegir .
Þessar reglur eiga miklu frekar við um dýr í útrýmingarhættu sem eru drepin af veiðiþjófum .
Við erum ekki veiðiþjófar .
Af hverju getur ekki fólk sem hefur aldrei komið hingað og veit ekkert um okkur og lífið hér látið okkur í friði ? Hver bað það um að setja reglur fyrir okkur ? Ekki reynum við að breyta því hvernig aðrir lifa .
" Það er búið að setja kvóta á hvítabjarnaveiðar vegna þrýstings utanfrá og einungis þeir sem lifa eingöngu á veiðum mega veiða þá .
Fyrir vikið eru mun færri sem veiða hvítabirni nú en áður .
" Ísbjarnastofninn telst um 25 þúsund dýr og það hefur verið þannig frá ómunatíð .
Við sem lifum með náttúrunni sýnum henni virðingu og veiðilendum okkar .
Við þekkjum slóðir norðurhjarans best og myndum aldrei eyða þeim stofnum dýra sem við veiðum úr .
Við hreinlega gætum það ekki .
Sumir eiga eplatré í garðinum sínum sem þeir geta borðað af , hér vaxa hins vegar engin eplatré , þess vegna veiðum við okkur í matinn , " sagði veiðimaðurinn .
Það steðjar mun meiri hætta af hlýnun á norðurslóðum en veiðimönnum þar sem það verður mun erfiðara fyrir ísbjörninn að veiða sér til matar á þunnum ísnum .
Það var sorgmæddur maður sem kvaddi mig , ég skildi hvað hann var að segja .
Það er stórkostlegt , eftir að hafa lesið um fræknar ferðir heimskautafara á norðurslóðum , að geta flogið til nyrstu byggða heims á aðeins nokkrum klukkutímum .
Áður fyrr var farið á skipum norður Grænland á nokkrum mánuðum , ferðast svo um ísbreiðurnar á hundasleðum svo mánuðum skipti , jafnvel árum , og kortlagðar áður ókannaðar slóðir .
Að fljúga yfir Grænland er ólýsanlegt , fjöllin eru svo ótrúlega tignarleg og allt landslagið hvert sem horft er .
Það hefur enginn maður stigið fæti á flest fjöllin þar .
Meira að segja tunglið sjálft er betur kannað .
Gömlu heimskautafararnir hefðu notið þess að sjá landið úr lofti .
Það sem maðurinn í Thule sagði sat í mér á heimleiðinni og ég velti fyrir mér hvernig fólk það er sem situr á skrifstofu allan daginn og semur reglugerðir um allt og ekkert fyrir aðra til að fara eftir , um hluti sem það veit ekkert um og virðist ekki velta fyrir sér afleiðingum gjörða sinna .
Það er búið að finna upp flugvélina fyrir meira en hundrað árum .
Flugið , einhver fallegasta starfsgrein á jörðinni , á líka undir högg að sækja , einkafluginu er að blæða út vegna allskonar íþyngjandi reglna og óheyrilegs kostnaðar .
Að það skuli kosta yfir hálfa milljón króna á ári að eiga litla flugvél án þess að fljúga henni í eina mínútu .
Það er óskiljanlegt .
Enginn getur það til lengdar .
Flugvél flýgur ekkert öðruvísi nú en fyrir þrjátíu árum og litlu flugvélarnar eru fyrsta þrepið í námi flugmannsins , mannsins sem flýgur með okkur á milli landa í framtíðinni .
Það virðist enginn með bein í nefinu vera til staðar til að verja flugið , ekki í Evrópu og alls ekki á Íslandi , hér rata reglugerðirnar óhindrað í gegn , jafnvel án þess að við þurfum að taka þær upp .
Það er eins og eftirlitsiðnaðurinn sem tortryggir allt og alla nema sjálfan sig vilji leggja flugið niður .
Er ekki kominn tími til að fara að skoða þá sem hafa atvinnu af því að skoða aðra og reisa endalausa þröskulda ? Við Íslendingar eigum allt undir fluginu á þessari litlu eyju okkar í framtíðinni og líka fólkið á þeirri stærstu í heiminum , Grænlandi .
Það er óþolandi að menn á skrifstofum í öðru landi geta eyðilagt 4.000 ára hefð Inúíta af því þeim finnst hlutirnir eiga að vera öðruvísi .
Það á því miður við um svo margt sem gert er þegar þekking , verkvit og reynsla er af skornum skammti og fela sig svo í skjóli valdsins .
Af hverju vinna svona margir við það að skipta sér af öðrum , þurfa þeir ekki að fara að bera ábyrgð á því sem þeir gera ? Við verðum að vona að það komi að því að augun opnist .
Þetta gengur ekki lengur , menn verða að tala saman með opnum huga – lífið má ekki fara í þennan farveg ! 