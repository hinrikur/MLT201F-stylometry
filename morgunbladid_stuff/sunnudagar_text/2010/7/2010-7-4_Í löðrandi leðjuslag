Það er stemning í Borgarnesi að morgni Brákarhátíðar og gestir óska hver öðrum gleðilegrar hátíðar .
Bærinn er skreyttur og veðrið ekki til trafala svo allt er eins og það á að vera .
Um hádegisbil er dágóður hópur samankominn í Englendingavíkinni þar sem Gísli Einarsson lýsir Leðjuleikum á sinn skoplega hátt og uppsker hlátrasköll viðstaddra .
Fyrst mætast tveir dugandi Borgnesingar í leðjuglímu .
Þeir ösla út á leirurnar og takast síðan hart á en sigurvegarinn er sigurstranglegur og skellir andstæðingi sínum tvisvar sinnum af alefli í leðjuna .
Loks veltast þeir báðir um í leðjunni og faðmast drengilega að lokinni keppni .
Sólin skín og áhorfendur klappa vel og lengi fyrir nýkrýndum sigurvegaranum .
Andstæðingarnir plampa upp á land í leðjunni og skola leðjuna bróðurlega hvor af öðrum með garðslöngu .
Þá takast næst á tvö tveggja manna lið kjarnorkukvenna í mýratogi .
Togast er á um sokkaband frá landnámsárum að sögn Gísla .
Bandið lítur þó frekar út fyrir að hafa verið keypt nýlega í byggingavöruverslun en hvað um það .
Brandarinn tilheyrir stemningunni og svo hart er tekist á um bandið að ein festir skóinn í leðjunni og keppir á sokkaleistunum eftir það .
Þegar á land kemur er kallað á Áslaugu drullusokk , spurning hvort þetta viðeigandi nafn muni loða við þá sem missti skóinn .
Mýramaðurinn Gísli er hins vegar með sína sokka á hreinu enda íklæddur háum gúmmístígvélum líkt og sæmir í fjöruferð .
Leðjuleikum lýkur með leðjufimi þar sem bæjarstjórinn fer fremstur í flokki en liðsmenn keppast við að kasta leðjuþöktum brennibolta hver í annan .
Að endingu stendur aðeins einn uppi lifandi og sigurliðið fagnar ógurlega .
Það eru móðir en glaðir íþróttakappar sem kasta mæðinni eftir leika enda fátt betra á góðum sumardegi en að velta sér um í leðju og iðka íþróttir ættfeðra sinna og -mæðra .
maria@mbl.is 