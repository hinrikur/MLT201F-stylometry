Grillæði flestra landsmanna er nú í hámarki enda hásumar og um að gera að nota tímann til að grilla frá sér allt vit .
Í raun er flest hægt að grilla og því þurfa grillglaðir kokkar ekki að láta margt stoppa sig í tilraunastarfsemi .
Eins getur verið gott að hafa einfaldleikann í fyrirrúmi og láta það ekki stöðva sig að hafa lítinn tíma til undibúnings .
Hér koma nokkrar öðruvísi og fljótlegar hugmyndir að hráefni á grillið .
Tófú í nýjum búningi : Þynnið tahini með nóg af sítrónusafa og fíntsöxuðum hvítlauk .
Skerið niður fjórar tófúsneiðar og penslið með sesamolíu .
Grillið á meðalháum hita og snúið reglulega við þar til tófúið er orðið stökkt að utan en enn mjúkt að innan .
Penslið sneiðarnar með tahiniblöndunni rétt undir lokin og berið síðan fram með þykkskornum tómatsneiðum og sojasósu blandaðri basilíku .
Safaríkir tómatar : Grillið tómata af hvaða stærð sem er þar til þeir eru orðnir vel grillaðir en þó ekki þannig að þeir springi .
Hellið góðri ólífuolíu yfir tómatana og stráið yfir grófu salti og pipar , berið síðan fram með mozarella-osti og nýbökuðu grillbrauði .
Kótilettur sem svínvirka : Marinerið svínakótilettur í sterku sinnepi , söxuðum hvítlauk og eplasíder á meðan þið undirbúið meðlætið .
Það er gott að marinera þó ekki sé nema í smástund þannig að kjötið fái í sig gott bragð .
Aðgætið að grilla kjötið ekki of mikið svo það þorni ekki .
Sósuæði : Grillið ananas , kjöt , kúrbít eða í raun hvað sem er og berið fram með sósu sem tryllir bragðlaukana .
Hún er gerð úr um einum bolla af hnetusmjöri til móts við matskeið af sojasósu , skvettu af chilisósu , vænt knippi af basilíku eða myntu og heitt vatn til að þynna sósuna .
Blandið vel saman og búið ykkur undir að vilja borða sósuna eintóma .
Grillað hrásalat : Til að taka þetta alla leið má líka grilla salat .
Grillið salatblöð , gulrætur og jafnvel rófu til að auka hollustuna .
Látið kólna og saxið síðan fínt niður og veltið upp úr smámajónesi , ediki , salti og sykri .
Blandaður kebab : Lambakjöt og lauk er gott að grilla saman og enn betra ef hráefnið er penslað með blöndu af kúmeni og ólífuolíu .
Svo er fínt að bæta smápapriku við á teininn líka til að gefa lit og fleiri vítamín .
Krydduð læri : Smyrjið kjúklingalæri eða -bita með blöndu af hvítlauk , timían , rósmarín , ólífuolíu og sítrónusafa og látið liggja á þeim í smástund .
Grillið síðan á meðalhita og passið að lærin verði stökk en brenni ekki .
Avókadókokteill : Skerið lárperu í tvennt og grillið í stutta stund , grillið einnig rauðlauk þannig að hann verði mjúkur .
Afhýðið og blandið saman niðurskornu avókadóinu og rauðlauknum , kryddið með hvítlauk , kryddi eftir smekk og súraldinsafa .
Nokkrir pottþéttir hamborgarar Það er fátt jafn fljótlegt , einfalt og gott á grillið og hamborgarar .
Ekki er verra ef maður býr hamborgarana til sjálfur en til að flýta fyrir sér er hægt að skella þeim saman kvöldið áður .
Þannig nær kjötið að draga vel í sig krydd og bragð af öðru sem blandað er saman við hakkið .
Þá er líka hægt að henda borgurum beint á grillið eftir vinnu á föstudegi .
Það er kannski ekkert voðalega spennandi að borða venjulegan ostborgara aftur og aftur svo hér eru nokkrar hugmyndir til að virkja huga hamborgarameistara .
Grískur salatborgari Í þennan borgara er best að nota kinda- eða lambahakk en því er blandað saman við fetaost , oreganó , salt , pipar og hvað það krydd sem kokkinum þykir passa við .
Svo er bara að grilla en ofan á er t.d. gott að setja tómata , rauðlauk og gúrku Asískur borgari Í þennan borgara er skotheldast að nota svínahakk sem blandað er saman við soja- og hoisinsósu svo og salt og pipar og krydd eftir smekk .
Gott er að bera þennan fram með súrum gúrkum Gráðaostsborgari Þessi borgari er alveg nautsterkur en í hann er blandað saman nautahakki , bitum af gráðaosti og söxuðum valhnetum .
Punkturinn yfir i-ið er að grilla peru og sneiða hana niður í fínar sneiðar ofan á borgarann .
Fljúgandi borgarar Fyrir þá sem vilja nota léttara kjöt er hægt að nota bæði kjúklinga- og kalkúnahakk .
Hakkið býr maður til í blandaranum og setur saman við kjötið basilíku og gott krydd .
Tekur síðan góðan bita af mozarella og mótar borgarann utan um hann þannig að osturinn sé í miðjunni .
Ofan á þennan er gott að setja meira mozarella og basilíku .
Laukborgari Í þennan borgara má nota hvaða hakk sem er en byrja skal á að leggja sneiddan rauðlauk í bleyti í edik og salt í góða stund .
Borgarinn er gerður úr hakki , röspuðum gulrótum , kúmíni og salti og piar .
Berið fram með laukmaukinu .
maria@mbl.is 