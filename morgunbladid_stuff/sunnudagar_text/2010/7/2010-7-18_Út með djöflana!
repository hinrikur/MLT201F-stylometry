" Ég hef verið afar heppinn með hlutverk upp á síðkastið og leikið mjög sterka einstaklinga .
Frá sjónarhorni leikarans er alveg frábært að fá svona mikla útrás , þetta er hreinsandi fyrir sálina .
Maður getur sannarlega rekið út marga djöfla með þessu ! " segir Leonardo DiCaprio , sem talar hér um myndina Inception og sálhreinsunina sem getur átt sér stað á starfi leikarans .
Auðna Hödd Jónatansdóttir Fáar konur milli átta ára og áttræðs myndu slá hendinni á móti því að hitta hjartagullið Leonardo DiCaprio .
Kannski er það þess vegna sem ég er stödd á Dorchester-hótelinu í Lundúnaborg .
Mögulega er þetta svolítið spennandi , að minnsta kosti nægilegt tilefni til að hringja í ömmu , sem lét í ljós nokkra öfund .
Þegar DiCaprio gengur inn í herbergið slær þögn á mannskapinn .
Hann er karlmannlegri en áður , ekki lengur sæti smádrengurinn sem allir muna eftir úr Titanic .
Hann er hingað kominn til að kynna nýjustu mynd sína , Inception .
Í myndinni fer Leonardo DiCaprio með hlutverk Doms Cobb sem er konungur hugmyndaþjófanna .
Varnarlaus fórnarlömb hans sofa djúpum draumsvefni þegar hann laumast inn í undirmeðvitund þeirra og stelur vitneskju sem þau myndu aldrei láta af hendi í vöku .
Þessi sérstaki hæfileiki hefur orðið til þess að hann er eftirsóttur iðnnjósnari en hefur að sama skapi glatað því sem skiptir mestu máli í lífinu ; hann er alþjóðlegur flóttamaður , eftirlýstur í Bandaríkjunum , og kemst ekki heim til barna sinna .
Þegar voldugur viðskiptajöfur býður Cobb tækifæri til að endurheimta líf sitt með einu verkefni enn getur hann vart á sér setið .
Það eina sem flækir málin er að verkefnið er frábrugðið fyrri verkefnum hugmyndaþjófsins ; í þetta skipti á hann ekki að stela hugmynd heldur þarf hann að koma nýrri hugmynd fyrir ! Draumkenndur metnaður DiCaprio er mælskur á blaðamannafundinum , en kemur sér beint að efninu , ekkert óþarfa orðskrúð þar .
" Inception er síður en svo einföld og ég þurfti að lesa handritið nokkrum sinnum og ræða þetta í smáatriðum við Chris [ Nolan , leikstjóra myndarinnar ] til að skilja hugmyndina almennilega .
Heildarhugmyndin sýnir verulegan metnað ; að skapa skemmtilega Hollywood-mynd sem tekur á tilvistarspurningunni á vitsmunalegan hátt .
" ( Miskurteisisleg hóstaköst víðsvegar um herbergið gefa til kynna að ýmsum þyki boginn hátt spenntur .
) " Mig dreymir að jafnaði ekki mikið og hef lítið stundað draumráðningar til þessa , " segir DiCaprio .
" Ég reyndi samt að búa mig undir hlutverkið á þann hátt sem ég hef tileinkað mér og las mér til um draumráðningar og sálræna merkingu draumfara .
Að lokum gerði ég mér þó grein fyrir því að þetta yrði allt öðruvísi ferli en ég á að venjast .
Hvernig Chris ætlaði sér að láta fjögur stig undirmeðvitundarinnar í mismunandi manneskjum orka hvert á annað til að skapa samverkandi söguþráð – ég ákvað bara að láta honum það algjörlega eftir ...
, " segir hjartaknúsarinn og hlær smitandi hlátri .
Draumastarfið " Leiklistin er án efa draumastarfið mitt , " segir Leonardo DiCaprio .
" Mér finnst ég vera gríðarlega heppinn að geta séð fyrir mér með því að leika í kvikmyndum .
Það er mikil upplifun að setja sig í spor annars manns svo mánuðum skiptir .
Líf leikarans er heltekið af þeim hugðarefnum og kringumstæðum sem hlutverkið felur í sér og tilfinningalífið hlýtur að bera keim af því .
Hvernig myndi viðkomandi bregðast við hinu eða þessu ? " Leikarinn segir það hafa verið dásamlega reynslu að vinna með Marion Coutillard , en hún leikur látna eiginkonu hans í myndinni .
" Hún hefur svo gríðarlegt vald á tilfinningum sínum og tjáningu þeirra að hvert svipbrigði og augnatillit er fínstillt .
Næstum eins og leikkona úr þöglu myndunum .
Svo áttum við miklar heimspekilegar samræður um hvað í ósköpunum við værum að reyna að túlka .
Persóna hennar er að vissu marki endurvarp úr hugsunum minnar persónu en um leið var hún til í raunheiminum .
Þannig gátum við farið endalaust í hringi ...
" DiCaprio tekur sér gúlsopa af vatni í ensku hitabylgjunni og heldur áfram .
" Ég hef verið afar heppinn með hlutverk upp á síðkastið og leikið mjög sterka einstaklinga .
Frá sjónarhorni leikarans er alveg frábært að fá svona mikla útrás , þetta er hreinsandi fyrir sálina .
Maður getur sannarlega rekið út marga djöfla með þessu ! " Draumar DiCaprios " Þess má þó geta , til gamans , að mig dreymdi skemmtilegan draum um daginn , " segir DiCaprio .
" Ég ætla ekki að fara út í smáatriði , en ég vissi að mig var að dreyma og draumurinn var á mínu valdi .
" Bíddu hægur , " hugsaði ég með mér .
" Ég get skapað allt eftir eigin geðþótta , hagrætt umhverfi mínu að vild ! " Svo lék ég mér við að stjórna draumförum mínum á mjög súrrealískan hátt og skemmti mér konunglega við það – án þess að reka nokkuð minni til þess að ég var að ljúka við kvikmynd um þetta efni .
" Vart er hægt að ljúka þessu viðtali án þess að spyrja DiCaprio hvort hann eigi sér draum .
Það stendur ekki á svari .
" Ég vildi það helst að við gætum farið betur með umhverfið okkar , " segir hann .
Leonardo DiCaprio veit vel hvaða hugmynd hann myndi koma fyrir í höfðinu á aðstandendum olíufyrirtækisins BP ef hann byggi yfir hæfileikum þeim sem Dom Cobb ræður yfir .
" Takið til eftir ykkur , " segir hann án hiks .
Svo verður hann alvarlegri á svip og heldur áfram .
" Vonandi verður þetta hræðilega umhverfisslys til einhvers góðs ; að fólk hætti að bora eftir olíu og fari að leita leiða til að nota hreinni og öruggari orkugjafa sem eru betri fyrir okkur og umhverfið okkar .
Við verðum bara að vona það besta .
" Vélað um tálsýn raunveruleikans " Ég vildi gera glæpamynd þar sem vettvangur glæpsins væri inni í höfðinu á fórnarlambinu , " segir leikstjóri Inception , Christopher Nolan .
Þess var vandlega gætt að ekkert kvisaðist út um efni myndarinnar fyrr en nú .
Til hvers stóðuð þið í þessum feluleik ? Það er erfitt að halda nokkru fersku nú til dags ; tæknin er komin svo langt að áhorfendur virðast vita allt um myndirnar manns áður en maður er einu sinni búinn að gera þær .
Sjálfum finnst mér fátt skemmtilegra en að fara í bíó og vita ekkert hvað er að fara að gerast þegar ljósin slokkna .
Ég vildi gefa áhorfendum myndarinnar færi á þessu .
Svo dæmir hver fyrir sig .
Hvaðan kemur hugmyndin að Inception ? Mig hefur alltaf langað að fjalla um drauma en fyrir um tíu árum fékk ég hugmyndina að Inception ; um alla möguleikana sem opnuðust ef hægt væri að deila draumförum sínum með öðrum .
Ég vildi gera glæpamynd þar sem vettvangur glæpsins væri inni í höfðinu á fórnarlambinu .
Hver voru helstu markmiðin og áskorarirnar við gerð myndarinnar ? Þema verkefnisins kjarnast ef til vill í orðum Doms Cobb þegar hann segir að draumarnir virðist raunverulegir á meðan við erum í þeim .
Allt sem við gerðum miðaðist við að halda í sem trúlegasta umgjörð , þannig að draumheimarnir virtust trúlegir þótt ótrúlegir hlutir ættu sér stað .
Þetta skapaði áskoranir fyrir ýmsar deildir í framleiðsluferlinu ; t.d. þegar flutningalest kemur æðandi niður götuna og klessir bíla , vildum við gera þetta í alvörunni .
Við fórum líka á raunverulega tökustaði og ferðuðumst um allan heim , skíðuðum í stórhríð og ámóta .
Vonandi skilar það sér í áþreifanlegum draumaheimi með raunveruleikablæ .
" En draumaheimurinn er ekki raunverulegur ; hann lýtur ekki sömu reglum og raunheimurinn ...
" Heimur sérhverrar kvikmyndar þarf að fylgja sínum eigin reglum og hið sama á við um draumaheiminn .
Hann er í eðli sínu takmarkalaus , en til þess að hægt sé að gera hann að sögusviði þarf að setja niður ákveðnar grundvallareglur , setja honum skorður , þannig að áhorfandinn hafi einhverja fótfestu í söguþræðinum .
Hjá mér var það lykilatriði að láta söguna snúast um rán og svikráð , þar sem vélað er um raunveruleikaskyn annars manns .
Fyrir vikið þurfa söguhetjurnar að fylgja tilteknum reglum til þess að ekki myndist brestir í þeirri tálsýn raunveruleikans , sem notuð er til þess að glepja fórnarlambið .
Um leið veit áhorfandinn að möguleikarnir eru óþrjótandi .
" Telur þú að einhvern tíma verði hægt að deila draumum sínum með öðrum ? " Þótt ég hafi notið þess að leika mér með hugmyndina um að hægt væri að deila draumum með öðrum tel ég ekki miklar líkur á að slíkt verði að raunveruleika , " segir Nolan .
Draumfarir gera okkur kleift að skapa umhverfi okkar og skynja það í senn , nokkuð sem nútímatækni fer víðs fjarri að leika eftir .
Það sem meira er , mér finnst mjög mikilvægt að draumar séu einkamál .
Það er einstaklingnum dýrmætt að hafa tækifæri til að líta á lífið frá öðru sjónarhorni á hverri nóttu og vinna úr sínum málum í draumi án þess að af því hljótist nokkur eftirmál .
Beintenging við heilann Þrátt fyrir að maðurinn verji um þriðjungi ævi sinnar í svefn er furðulítið vitað um þessa einu helstu athöfn hans .
Jú , við hvílumst af svefni , en sú hvíld er að mestu leyti ætluð heilabúinu , aðrir hlutar líkamans geta vel hvílst í vöku og á mun skemmri tíma en það tekur okkur að verða útsofin .
Heilastarfsemin liggur að miklu leyti niðri í svefni , en þó er sú hvíld rofin af draumum .
Talsverðar rannsóknir hafa verið gerðar á draumsvefni , því auðvelt er með athugunum að sjá hvenær manninn ( og mörg dýr ) dreymir .
Hinar hröðu augnhreyfingar draumsvefns benda til þess að tímaskyn manna í draumalandinu sé allt annað en í vöku , sem aftur gefur til kynna að dags daglega malli heilabúið áfram í hægagangi ! Rannsóknum á heilastarfsemi hefur fleygt áfram á síðustu árum og þannig náðu japanskir vísindamenn við rannsóknarstofnun í Kyoto þeim árangri árið 2008 að " lesa " úr heilastarfsemi manna myndir sem viðfangsefni þeirra horfðu á .
Vonir standa til þess að á næstu áratugum verði sú tækni fullkomnari og nái til fleiri skilningarvita .
Sé unnt að lesa slíkar upplýsingar úr heilanum vonast menn einnig til þess að lesa megi heilanum fyrir .
Nú þegar er unnt að kaupa tæki til þess að tengja heilastarfsemi við tölvustarfsemi án þess að setja rafskaut í heilabörkinn eða leggjast í segulmyndatæki ( sjá mynd ) .
Disneyland eða Gúlag hugans ? Markmið slíkra rannsókna , fyrir utan almenna þekkingarleit á starfsemi heilans , hefur einkum beinst að því að bæta úr vanda þeirra sem búa við takmörkuð skilningarvit : að blindir fái að sjá og daufir geti heyrt .
Þegar hefur gríðarlegur árangur náðst á því sviði , þó vissulega sé nóg fyrir stafni enn .
Fleiri hafa þó sýnt rannsóknum af þessu tagi áhuga og þar hafa tölvuleikjaframleiðendur verið einna fremstir í flokki .
Þeir hafa um langa hríð beitt ótal brögðum til þess að færa leikina nær skilningarvitunum en tölvuskjáir og hátalarar leyfa , en geti þeir beintengst heilanum verður vart komist mikið lengra , eins og nokkuð hefur verið fjallað um í vísindaskáldskap .
Vart þarf að orðlengja það að slík tenging myndi reynast byltingarkennd fyrir hvers konar starf mannsins þar sem hugaraflið er í aðalhlutverki og myndi margefla það .
Menn geta einnig gert sér í hugarlund stórfenglega möguleika í leikja- og skemmtanaiðnaðinum , þar sem snjöllustu draumfararnir yrðu ofurstjörnur og nákvæmlega ekkert væri ómögulegt .
En það er líka rétt að gefa hinu gaum , hvort nokkur yrði óhultur fyrir slíkri tækni .
Ef lesa má minningar eða hugsanir , fengi nokkur að vera í friði einn og með sjálfum sér ? Yrðu hugsanaglæpir 1984 að veruleika ? Verstu vargar síðustu aldar náðu skelfilegum árangri í innrætingu og heilaþvotti , en hvað ef þeir gætu blandað sér í einræðu sálarinnar ? 