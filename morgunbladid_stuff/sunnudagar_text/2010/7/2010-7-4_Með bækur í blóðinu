" Síðan ég man eftir mér hef ég verið sjúk í bækur og sögur , " segir Hildur Hermóðsdóttir , bókaútgefandi hjá Sölku .
Hún er komin af skáldum í Aðaldal og nýtur þess að vinna með texta .
Hildur fagnar um þessar mundir tíu ára afmæli Sölku , forlags þar sem áhersla er lögð á útgáfu verka eftir konur og handa konum .
Fyrir tíu árum vildu tvær konur sem störfuðu við rótgróið bókaforlag auka þátt kvenlegra gilda í íslenskri bókaútgáfu .
Þær stofnuðu því bókaforlagið Sölku .
Á þessum áratug eru útgefnir titlar orðnir um 250 og hefur megináherslan verið á útgáfu verka eftir konur og handa konum .
Hildur Hermóðsdóttir var annar stofnenda Sölku en á nú forlagið ein ásamt fjölskyldu sinni og stýrir því ; starfsmenn eru orðnir sjö .
Hildur hafði starfað í fjórtán ár hjá Máli og menningu , sem ritstjóri og útgáfustjóri barnabóka , þegar Sölkuævintýrið hófst .
" Einn góðan veðurdag vorum við tilbúnar að stökkva út í djúpu laugina og stofna eigin forlag , þar sem kvenleg gildi væru í heiðri höfð , við vildum búa til bækur sem væru fyrst og fremst eftir konur , um konur og fyrir konur .
Það var útgangspunkturinn , " segir Hildur .
Við sitjum í fundarherbergi Sölku í höfuðstöðvunum í Skipholtinu , á bak við forleggjarann standa hillur stútfullar af bókum með merki forlagsins á kili og einnig merki Hörpuútgáfunnar sem Hildur keypti fyrir þremur árum .
En hvernig útskýrir hún þessi kvenlegu gildi í útgáfu ? " Það er viðurkennt að konur lesa meira en karlar , þó karlar , að minnsta kosti hér á Íslandi , ráði mestu í útgáfumálum .
Ég held að konur séu jarðbundnari lesendur .
Þær eru duglegar að nota handbækur og kynna sér hlutina .
Alls kyns fræðslu- og sjálfsræktarbækur eiga því greiðan aðgang að konum .
Þegar kemur að skáldskapnum ræður líka annars konar smekkur för .
Ég tel að konur hafi meira gaman af að lesa bækur eftir konur , þar sem hin mannlegu gildi eru oft greinilegri en í bókum eftir karla .
" Hún segir að þetta séu líka spurningar um jafnréttissjónarmið , hvernig þau túlkast í texta og að kvenhöfundum sé gert jafnhátt undir höfði og körlum .
Að hitta inn á markaðinn Hildur segir að ekki skorti hugmyndir eða handrit á skrifstofu Sölku , hvort tveggja berist í miklu magni og vandi sé að velja .
" Bókaútgáfa er dýr rekstur og það verður að segjast eins og er að okkur hefur ekki tekist að hlúa að íslenskum kvenrithöfundum eins og við hefðum viljað .
Við höfum farið æ meira út í útgáfu handbóka og lifum mikið til á þeim og ein og ein bók eftir karla lítur dagsins ljós .
Það er enginn múrveggur á milli kvenna og karla hér en hið kvenlega sjónarhorn ræður hvað gefið er út og svo er tekið mið af hagkvæmni og áhugamálum .
" Hildur segir að hér áður fyrr hafi nær öll áhersla í bókaútgáfu verið á jólavertíðina en það hafi breyst .
" Strax og við byrjuðum útgáfuna vorið 2000 fórum við að gefa út allt árið , meðal annars í tengslum við bókaklúbbinn " Hugur , líkami og sál " .
Þar komum við að bókum sem gefa gott í sálina og kroppinn , en slíkar bækur hafa löngum verið meðal flaggskipa Sölku .
Þá erum við að tala um breitt svið , allt frá sjálfsrækt og mataruppskriftum til útivistarbóka og bækurnar verða að falla að árstíðunum .
Til dæmis má nefna gönguleiðabækurnar tvær sem við vorum að senda frá okkur og hafa hitt í mark : Fjallabók barnanna og 25 gönguleiðir á höfuðborgarsvæðinu , enda eru allir úti að labba á þessum árstíma .
Svo má ekki gleyma barnabókunum , nýlega kom t.d. út Rikka og töfrahringurinn eftir Hendrikku Waage sem þaut beint á metsölulista og gæti slegið í gegn úti í hinum stóra heimi þar sem Sameinuðu þjóðirnar hafa valið hana til vekja athygli á menntunar- og umhverfismálum .
Áður fyrr datt varla nokkrum manni í hug að kaupa bók handa sjálfum sér , þær voru fyrst og fremst til jólagjafa .
Það hefur breyst .
Nú er fólk að kaupa sér bækur allt árið .
" – Slík útgáfa hlýtur að byggjast á því að hugsa vel fram í tímann , nokkur misseri í senn .
" Nú erum við byrjuð að huga að vorinu 2011 – þó varla vinnist tími til að horfa almennilega fram á veginn .
" Tíu ár eru langur tími í þeim sviptingum sem fylgja atvinnurekstri og Hildur segir að bankahrunið og kreppan hafi vissulega tekið á síðustu misserin .
" Tvö síðustu árin hafa verið erfið , " segir hún .
" Það þarf að beita ýmsum brögðum til að lifa af , en með heppni og útsjónarsemi held ég að okkur muni takast það , enda erum við á miklu flugi núna vegna þess að okkur hefur tekist að finna bækur sem seljast , þrátt fyrir allt , bækur sem eru á góðu verði og passa inn á markaðinn eins og hann er núna .
" – Þýðir þessi mikli fjölbreytileiki ekki að forleggjarinn þarf að vera móttækileg fyrir ólíkum hugmyndum ? " Útgáfustefnan hefur kannski orðið víðari en skynsamlegt er , " segir Hildur og brosir .
" En þegar áhugasviðin liggja víða og við fáum mikið af spennandi efni upp í hendurnar er auðvelt að falla í freistni .
En það getur líka verið kostur .
Eftir því sem þú hittir inn á fleiri markhópa ertu með stærri markað .
Upp á síðkastið hef ég valið að vera með breiða flóru , margar tegundir af bókum .
Það er t.d. fátt sameiginlegt með Ástarljóðum Páls Ólafssonar og Sælkeragöngum um París – en þetta eru hvort tveggja " Sölkulegar " bækur , finnst þér það ekki ? " Finnst afskaplega gaman að fást við texta Hildur á ekki langt að sækja áhuga á bókum og skáldskap .
Hún ólst upp á því mikla menningarheimili Árnesi í Aðaldal , afar hennar voru skáldin Guðmundur Friðjónsson og Steingrímur Baldvinsson og móðir hennar , Jóhanna Steingrímsdóttir , var kunn fyrir skáldskap , barnabækur , endurminningar og útvarpsþætti .
" Síðan ég man eftir mér hef ég verið sjúk í bækur og sögur og á mínu heimili var líka mikil og áköf umræða um umhverfismál .
Ég tók þannig þátt í baráttunni um Laxá á sínum tíma , ung að aldri , og hjálpaði til við að sprengja stífluna í Miðkvísl .
Þetta voru mikil tilfinningamál sem voru rædd endalaust heima hjá mér .
Það var fylgst vel með í bókmenntum og mikið lesið .
Pabbi , Hermóður Guðmundsson frá Sandi , las kannski ekki mikið af nútímabókmenntum en ég held að hann hafi lesið allar Íslendingasögurnar á hverjum vetri .
Það voru gerðar miklar kröfur til málsins og flestir höfðu vísur og ljóð á takteinum .
" Hildur menntaði sig sem kennari og kenndi í nokkur ár áður en hún lærði bókmenntafræði við Háskóla Íslands .
Hún skrifaði gagnrýni um bækur í dagblöð eftir námið og einn góðan veðurdag hringdi síminn og henni var boðið starf hjá Máli og menningu .
" Þetta er að verða aldarfjórðungur í útgáfu , " segir hún .
Útgefandinn og ritstjórinn er allan daginn að vinna með texta en oftast eftir aðra .
Skyldi hana ekki langa til að skrifa sjálf ? " Það er nú ekki einu sinni tími til að hugsa um það .
En mér finnst afskaplega gaman að fást við texta , næstum eins og að ráða krossgátu , spurningin um að finna réttu orðin .
En nú er fyrirtækið orðið það stórt í sniðum að minni tími gefst til þess .
Ég held það hafi gerst fyrst hér í fyrra að Salka gaf út bók sem ég hafði ekki lesið yfir .
Ég vil helst hafa lokahönd í bagga , ég er svo smásmuguleg varðandi íslenskt mál .
En þegar maður hefur gott fólk sem hægt er að treysta er skynsamlegra að snúa sér meira að rekstrinum og því að finna nýjar útgáfubækur , það er alltaf jafnspennandi .
" 