Blað var brotið í sögu fimleika á Ólympíuleikum á þessum degi fyrir 34 árum .
Fullkomnar æfingar voru framkvæmdar á tvíslá .
Svo óvænt voru tíðindin að stigataflan í Montréal , þar sem leikarnir voru haldnir , gerði ekki ráð fyrir þeim – í stað þess að sýna hina eiginlegu einkunn , 10.0 , sýndi hún af tæknilegum ástæðum í staðinn einkunnina 1.00 .
Keppandinn sem vann þetta einstaka afrek var fjórtán ára gömul stúlka frá Rúmeníu , Nadia Comãneci að nafni .
Hún lét raunar ekki þar við sitja heldur fékk sex tíur í viðbót á leið sinni að Ólympíutitlinum í samanlögðum greinum .
Yfirburðir hennar voru fáheyrðir .
Comãneci vann einnig gull á tveimur áhöldum , tví- og jafnvægislá .
Comãneci er yngsti Ólympíumeistarinn í fimleikum frá upphafi og met hennar verður að óbreyttu ekki slegið vegna þess að búið er að hækka aldursmörkin .
Þegar hún keppti í Montréal var nóg fyrir þátttakendur að vera orðnir fjórtán ára þegar mótið hófst en í dag þurfa þeir að verða sextán ára á almanaksárinu .
Comãneci varð að vonum ein af skærustu stjörnum Ólympíuleikanna 1976 , breska ríkissjónvarpið BBC valdi hana íþróttamann ársins og Associated Press íþróttakonu ársins , svo eitthvað sé nefnt .
Heima í Rúmeníu var Comãneci tekið með kostum og kynjum og hún sæmd heiðursnafnbótinni " Hetja hinnar sósíalísku alþýðu " , yngst allra á valdatíma Nicolaes Ceausescus .
Vinsældir stúlkunnar náðu líka langt út fyrir greinina og birtust þær í ýmsum myndum .
Má þar nefna að þemalag bandarísku sápuóperunnar " The Young and the Restless " var leikið undir myndum af Comãneci í þættinum " Wide World of Sports " á sjónvarpsstöðinni ABC með þeim afleiðingum að það komst inn á topp tíu á vinsældalistum vestra haustið 1976 .
Umskýrði höfundurinn , Barry De Vorzon , það þá umsvifalaust " Nadias Theme " .
Sjálf gerði Comãneci þó aldrei gólfæfingar undir téðu lagi , kunni betur við píanóútsetningu á syrpu með " Yes Sir , That ' s My Baby " og " Jump in the Line " .
Flúði frá Rúmeníu Comãneci freistaði þess að verja Ólympíutitil sinn í Moskvu árið 1980 en tapaði naumlega fyrir Yelenu Davydovu í samanlögðum æfingum .
Vann þó gull í tveimur greinum , jafnvægisslá og á gólfi .
Ári síðar hætti hún keppni enda komin á aldur ( í skilningi fimleika ) .
Goðsögnin lifir þó góðu lífi enda er Nadia Comãneci líklega frægasta fimleikakona sögunnar , engin hefur gert jafnmikið fyrir íþróttina , það er helst að Olga Korbut komist með tærnar þar sem hún hefur hælana .
Comãneci sneri sér að þjálfun heima í Rúmeníu en flúði land árið 1989 , skömmu fyrir byltinguna .
Hún settist upphaflega að í Montréal og vann meðal annars fyrir sér sem fyrirsæta , auk þess að kynna eróbikk-tæki .
Fljótlega flutti hún til Oklahoma að áeggjan fimleikakappans Barts Conners og urðu þau síðar par .
Comãneci og Conner gengu í heilagt hjónaband í Rúmeníu árið 1996 og var athöfninni sjónvarpað beint um gjörvallt landið .
Veislan var haldin í gömlu forsetahöllinni .
Comãneci gerðist bandarískur ríkisborgari árið 2001 en hefur eigi að síður haldið rúmenska vegabréfinu .
Þau Conner eignuðust sitt fyrsta barn fyrir fjórum árum , soninn Dylan Paul Conner .
Ætli hann sjái ekki sæng sína upp reidda þegar kemur að vali á íþróttagrein .
Comãneci hefur gegnt fjölmörgum trúnaðarstörfum fyrir fimleikahreyfinguna gegnum tíðina , er heiðurskonsúll Rúmeníu í Bandaríkjunum og er eina manneskjan sem hlotið hefur æðstu viðurkenningu Ólympíuhreyfingarinnar í tvígang , 1984 og 2004 .
Þá hafa þau Conner verið dugleg við að lýsa fimleikakeppnum í sjónvarpi , auk þess sem Comãneci kom fram í sérstakri útgáfu af þætti Donalds Trumps , The Apprentice , sem helgaður var frægu fólki .
orri@mbl.is 