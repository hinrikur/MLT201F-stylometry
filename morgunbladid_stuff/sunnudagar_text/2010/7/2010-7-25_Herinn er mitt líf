Í byrjun ágúst fer Hjalti Ragnarsson með dönsku konunglegu lífvarðasveitinni til Afganistans en þetta er í þriðja skiptið sem hann fer með sveitinni á vígstöðvar .
Honum finnst hernaðarstarfið afar spennandi og sér fyrir sér að eyða næstu áratugum í þjónustu hersins .
Herinn sé hans líf .
Ylfa Kristín K. Árnadóttir ylfa@mbl.is Hjalti Ragnarsson hefur búið í Danmörku frá sex ára aldri .
Þegar hann var 19 ára ákvað hann að skrá sig í herinn og nú átta árum síðar sér hann ekki eftir þeirri ákvörðun .
" Ég var alltaf góður í að vinna utandyra og fann mig hreinlega ekki í skóla .
Það er herskylda í Danmörku og ég ákvað að fara .
Þá tóku við 12 mánuðir í konunglegu lífvarðasveitinni .
Ég fann að þetta var rosalega spennandi vinna svo ég ákvað að halda áfram eftir að skyldunni lauk , sinna störfum fyrir herinn á alþjóðlegum vettvangi .
" Hjalti segir umsækjendur geta sótt um mismunandi deildir innan hersins en eftirsóttast sé að komast að hjá konunglegu lífvarðasveitinni .
Hann var einn af þeim heppnu sem komust þar að en innan lífvarðasveitarinnar er hann í sérstakri skriðdrekasveit .
Hjalti viðurkennir að fjölskyldan hafi verið dálítið uggandi í fyrstu .
" Hún var dálítið óörugg með þetta en þegar þau sáu hvað ég varð glaður þá breyttist það .
Þau styðja mig í þessu 100% .
" Kynnist sjálfum sér betur við æfingarnar Fyrstu mánuðirnir í þjálfuninni hjá hernum voru strembnir .
" Það er reyndar búið að breyta þessu núna en fyrstu þrjá mánuðina er maður tekinn hressilega í gegn .
Maður sefur aðeins í 12-14 tíma samtals í hverri viku , annars er maður bara að vinna og vinna .
Maður hættir að hugsa og bara framkvæmir .
Ekkert þvarg eða neitt vesen , " segir hann .
" Eftir þennan tíma tekur maður æfingar , fer í eina viku út og er með mat fyrir einn dag sem þarf að endast í fimm daga .
Maður er pressaður rosalega á svefn og mat og maður lærir hversu mikið maður getur og kynnist sjálfum sér betur .
Maður verður rosalega hissa á því hversu mikið maður getur í raun gert .
" 55 – 60°C í skugga Hjalti , sem er titlaður nýliði af næstlægstu gráðu ( e. private first class ) , fór í sinn fyrsta leiðangur með danska hernum til Kosovo árið 2005 .
" Kosovo er rosalega spennandi , yndislegt landslag , fjöllin og fólkið .
Það var rosalega spennandi vinna , að koma út og reyna að hjálpa þessu fólki , " segir hann .
Hjalti dvaldist í Kosovo í hálft ár , hvíldist í Danmörku í sex mánuði og hélt því næst út með sveitinni sinni til Basra í Írak í hálft ár .
" Í Írak var mjög heitt , það var frekar leiðinlegt hvað það var heitt allan tímann , 55 – 60°C í skugga .
Svo drakk maður 6 – 7 lítra af vatni á dag og þar sem það var ekkert kælibox þá var maður að drekka heitt vatn .
" Aðbúnaðurinn var hinsvegar góður , að sögn Hjalta .
Þrír hermenn deildu herbergi í vel loftkældum höfuðstöðvum og þar fengu þeir góðan mat .
Hinsvegar vegar var oft farið í leiðangra í fleiri vikur í senn og þá var lítið fyrir loftkælingunni að fara .
" Hitinn gerði dvölina í Írak erfiðari , þar að auki var líka meira að gera þar en í Kosovo .
" Sofa í leirkofum talibana Hjalti segir að alltaf sé miðað við að sveitirnar séu úti í hálft ár í senn og því næst séu þær leystar af .
Hann tók sér hálfs árs hlé áður en hann hélt út til Írak en nú eru hinsvegar liðin nokkur ár síðan hann kom heim úr þeirri ferð .
" Það gerðist ekkert í Kosovo , það var mjög rólegt og þess vegna fór ég eftir hálft ár aftur út .
Eftir Írak þurfti ég hinsvegar dálitla hvíld , " segir hann .
Nú er hann hinsvegar reiðubúinn að halda út á ný og í þetta skiptið til Afganistans , nánar tiltekið til Helman sem er sagður einna hættulegasti vígvöllurinn .
" Ég er rosa spenntur , þetta er spennandi vinna og það verður nóg að gera þar .
Höfuðstöðvarnar eru góðar en sveitin mín verður ekki nálægt þeim .
Við verðum í sérstökum kofum , " segir hann og hikar aðeins .
" ...
Ég veit ekki hversu mikið ég má segja , en við verðum í leirkofum sem talíbanar áttu einu sinni en herinn hefur tekið af þeim .
" Aðspurður segir hann hitann í Afganistan ekki eins mikinn og í Írak .
" Maður þolir allt eftir að hafa farið til Írak en þetta verður erfitt því við berum svo miklar þyngdir .
Staðalútbúnaðurinn er 30-40 kg og svo bætist ýmislegt við eftir því hvað maður er að gera .
Sumir hafa verið með 90 kg á bakinu svo þetta verður dálítið erfitt .
" Heldur ótrauður áfram Alls eru um 750 danskir hermenn í Afganistan og er skriðdrekasveitin hans Hjalta að taka við af annarri sem hefur verið við störf undanfarið hálft ár .
Á þeim tíma hefur einn danskur hermaður látið lífið og 36 særst .
Sjálfur hefur Hjalti misst vin sinn í stríðsátökum og viðurkennir að það taki mikið á .
Hinsvegar sé vel hugsað um hermennina og þegar ástandið er allra verst eru sálfræðingar sendir út til að ræða við hermennina .
Sá möguleiki að láta lífið við störf er nokkuð sem fylgir því að vera í hernum og dvelja á stríðshrjáðum svæðum .
Hjalti heldur hinsvegar ótrauður áfram og ætlar sér alls ekki að hætta í bráð .
Raunar sér hann fyrir sér að vera í hernum næstu áratugina .
" Þetta er mitt líf , " segir hann að endingu .
