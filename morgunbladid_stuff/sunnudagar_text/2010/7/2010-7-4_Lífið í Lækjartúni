Strandastúlkan Hrafnhildur Guðbjörnsdóttir fluttist til Hólmavíkur frá æskuheimili sínu að Steinadal í Kollafirði árið 1982 , þá rétt liðlega tvítug .
Á þeim tíma var kauptúnið við Steingrímsfjörð í vexti enda dafnaði útgerðin og mikið var umleikis í rækjuvinnslunni sem í raun var burðarás í atvinnulífi staðarins .
Á þessum tíma var verið að byggja fyrstu húsin í nýju hverfi sem er á hægri hönd þegar ekið er inn í þorpið .
Á þeim slóðum , við götuna Víkurtún , bjuggu Hrafnhildur og Haraldur V.A .
Jónsson eiginmaður hennar , sem er húsasmíðameistari , fyrstu árin .
Árið 1992 reistu þau sér snoturt einbýlishús við Lækjartún og hafa búið þar síðan .
" Þegar við hófumst handa um framkvæmdir var nokkurum árum fyrr búið að reisa nokkur hús við Lækjartún .
Annar kippur kom svo um það leyti sem við byggðum .
Nafn götunnar tekur mið af landfræðilegum aðstæðum hér .
Húsið okkar stendur við ós Kálfaneslækjarins sem rennur úr landi jarðarinnar Kálfaness sem er við klettaborgirnar hér ofan við þorpið .
Lækurinn rennur hér í gegnum þorpið fram til sjávar .
Þrátt fyrir að fólki hafi fækkað á mörgum stöðum úti á landi á undanförnum árum tel ég okkur Hólmvíkinga hafa sloppið vel .
Hér hefur ekki orðið neinn fólksflótti .
Alltaf hefur komið maður manns í stað eins og sagt er .
Mér telst svo til að hér við Lækjartúnið séu um það bil tuttugu hús og í hverfinu hér býr á að giska helmingur bæjarbúa , ekki síst unga fólkið og þá er fínt fyrir alla að grunnskólinn í þorpinu er hér ekki langt frá , " segir kennarinn Hrafnhildur .
Rétt tæplega 400 manns búa á Hólmavík í dag .
Eldri hluti byggðarinnar , sem stendur í nágrenni hafnarinnar , er í daglegu tali kallaður " niðri í plássi " og þar standa hús sem mörg eru byggð fyrir og um miðja tuttugustu öldina .
" Síðustu árin hefur orðið vakning í endurgerð gamalla húsa hér .
Bæði hefur fólk með fasta búsetu hér verið að gera upp eldri hús og þá er nokkuð um að fólk sem héðan er ættað eða á einhverjar rætur hafi komið hér upp sumarsetri sem er auðvitað hið besta mál , " segir Hrafnhildur sem lýstir Strandamönnum sem harðduglegu , heiðarlegu og raungóðu fólki sem láti til sín taka þegar sinna þurfi aðkallandi verkefnum .
Í skólahléi yfir sumartímann starfar Hrafnhildur við Sauðfjársetrið , sem er í félagsheimilinu Sævangi skammt sunnan við Hólmavík .
Þar er uppi sýning þar sem brugðið er ljósi á sauðfjárbúskap – og það hvernig sauðkindin hefur ásamt öðru haldið lífi í íslensku þjóðinni í aldanna rás .
Raunar er sveitamenningin Hrafnhildi býsna hugleikin en með fjölskyldu sinni á hún hluta af jörðinni Innri-Ósi við Steingrímsfjörð , skammt norðan við Hólmavík .
Þar eru þau með um 200 fjár yfir veturinn og nokkra hesta .
Viðmælandi okkar segir stússið í kringum þetta vera sér mikils virði og vera sér og sínum mjög gefandi .
" Margir Hólmvíkingar hafa tengsl við sveitirnar hér í kring og tengjast landbúnaðinum því með einhverju móti .
Eitthvað er því um að fólk stundi búskap jafnhliða öðrum störfum .
Raunar má segja að fámenn byggð þarfnist þess að allir leggi eitthvað af mörkum við hin ólíkustu viðfangsefni svo úr verði samfélag .
Margir hafa eitthvert aukastarf .
Þá eru margir í einhverju félagsmálastússi og sinna mikilvægum verkefnum fyrir heildina , " segir Hrafnhildur .
Uppáhaldsstaðir 1 .
Héðan úr Lækjartúni er aðeins örstuttur spölur og skemmtileg ganga út í Skeljavík , sem er fallegur skógarlundur , þar sem er meðal annars minnismerki um Hermann Jónasson .
Héðan höfum við líka frábært útsýni í Skeljavíkina og Skeljavíkurhálsinn og út í sveitina .
Þá er ekki langt upp í Kálfanesborgir sem eru hér fyrir ofan byggðina þangað sem gaman er að ganga .
2 .
Göml húsin setja sterkan svip sinn á byggðina á Hólmavík , sem hefur eflst mjög á síðustu árum sem ferðamannastaður .
Þekktar eru sögur af göldrum og fjölkynngi Strandamanna og á þeim sagnaarfi var byggt þegar Galdrasetið á Hólmavík var sett upp fyrir nokkrum árum .
Ég veit satt að segja ekki hvort leggja skal trúnað á galdrasögurnar gömlu .
Líklegast beita þó allir enn í dag einhverskonar göldrum í lífi sínu og starfi þó með ólíkum hætti sé miðað við það sem áður gerðist .
Og því er varlegast að útiloka ekki neitt .
