Ég hef það fyrir satt að vestur í Ameríku sé til leynifélag meðal háskólamanna með það inntökuskilyrði að viðkomandi hafi ekki lesið Moby Dick eftir Herman Mellville og hyggist ekki gera það .
Í ljósi þess að bókin sú er meðal helstu meistaraverka bandarískrar menningarsögu kemur ekki á óvart að það félag sé leynilegt og ekki heldur ef álíka félagsskapur væri til í Bretlandi skipaður þeim sem ekki hafa lesið Ulysses eftir James Joyce .
Þó lestur ofangreindra rita sé alla jafna talinn nauðsynlegur þeim sem fást við bókmenntir og menningarfræði almennt má svosem spyrja hversu nauðsynlegur hann sé þegar grannt er skoðað .
Þekkja ekki hvort eð er allir minnið um Ahab og hvíta hvalinn svo vel að þeir þurfa varla að lesa bókina til að skilja vægi hennar í bókmenntasögunni ? Er ekki nóg að horfa á myndina , skoða teiknimyndasöguna eða hlusta á lagið ? Eirab skipstjóri skutli sínu skaut út á svartan sjá Stingurinn loptið með hvini klauf svo komið varð auga vart á .
Móbí Dikk um sæinn svam með silalegri hægð en í því að þiggja Eirabs gjöf var engin dýrinu þægð ...
o.s.frv. Það er kannski hálfgerð goðgá að varpa því fram en þó rétt að spyrja reglulega hvað af gamla hefðarveldinu hægt er að leggja til hliðar .
Hvaða bækur eru orðnar svo samgrónar fræðunum og almennri umræðu , svo samgrónar menningunni að það er eiginlega óþarfi að lesa þær ? Moby Dick , eins áhrifamikil lesning og hún annars er , er löngu komin í hóp þeirra bóka sem menn ekki þurfa að lesa til að kunna eða skilja .
Sama má kannski segja um Ulysses og fleiri verk , til að mynda leikritin um Hamlet Danaprins ( sem er reyndar alltaf misskilið , en það er önnur saga ) og Rómeó og Júlíu , Ódysseifskviðu , 1001 nótt , Don Kíkóta , Raunir Werthers unga , Vesalingana , Hroka og hleypidóma , Davíð Copperfield , Glæp og refsingu , Réttarhöldin , Pelle sigurvegara , Hundrað ára einsemd og Vopnin kvödd , svo dæmi séu tekin úr hinu mikla hefðarveldarriti fræðimannsins Harolds Bloom .
Kannski getum við Íslendingar bætt við á þennan lista bókum eins og Njálssögu , Fjallkirkjunni , Sjálfstæðu fólki , 79 af stöðinni , Fljótt fljótt sagði fuglinn , Tómas Jónsson metsölubók , Snörunni , Riddurum hringstigans og 101 Reykjavík ? 