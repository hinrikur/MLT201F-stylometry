Klambratún skal það heita .
Borgarráð Reykjavíkur samþykkti einróma í síðustu viku tillögu Jóns Gnarrs borgarstjóra þess efnis að nafni Miklatúns skyldi breytt aftur í Klambratún .
Nafninu var breytt í Miklatún á sjöunda áratugnum en í rökstuðningi breytingarinnar nú er sagt að nafnið hafi aldrei unnið sér sess í hugum borgarbúa sem hafi haldið áfram að kalla það Klambratún í daglegu tali .
Á túninu hafa borgarbúar um árabil getað iðkað hvers kyns frístundir , körfubolta , fótbolta og brennibolta .
Þá má jafnvel sjá stangveiðimenn æfa sig í garðinum og golfara munda kylfur .
Þá er listasafnið Kjarvalsstaðir enn ónefnt .
Þótt mörgum , ef ekki flestum , sé tamt að tala um Klambratún vita líklega færri hvaðan nafn þessa vinsæla almenningsgarðs er komið .
Klambratún heitir eftir bænum Klömbrum sem stóð á túninu miðju , rétt fyrir aftan þar sem Kjarvalsstaðir standa nú , allt til ársins 1965 þegar síðasta húsið var rifið .
Það var Magnús Júlíusson , læknir og borgarfulltrúi , sem byggði bæinn árið 1925 og nefndi hann eftir ættaróðali sínu í Vesturhópi í Vestur-Húnavatnssýslu .
Fyrir á túninu voru bæirnir Sunnuhvoll og Háteigur .
Þar reyndi Magnús fyrir sér með sauðfjárrækt en hann var formaður Fjáreigenda í Reykjavík .
Árið 1934 seldi Magnús hins vegar dönskum manni Klömbrur , Christian Harald Hyldalh Christensen , sem hafði flutt til landsins þremur árum fyrr .
Christensen , sem var síðasti bóndinn á Klömbrum , hefði orðið 100 ára gamall á sunnudag , 18. júlí , og í tilefni þess og nafnbreytingarinnar hefur Reykjavíkurborg ákveðið að koma fyrir söguskilti á túninu síðar í sumar .
Kunni að bjarga sér Ólöf Kristín Sveinsdóttir dóttir Sveins Christensen , elsta sonar bóndans á Klömbrum , hefur í tilefni aldarafmælisins viðað að sér gögnum um afa sinn og ömmu , Ólöfu Pálínu Ólafsdóttur , og bæinn Klömbrur sem hún náði sjálf aldrei að sjá .
Eins og áður sagði kom afi hennar frá Danmörku til Íslands árið 1931 og gerðist vinnumaður á Reykjum í Mosfellssveit þar sem hann kynntist ömmu Ólafar sem alltaf var kölluð Lóa .
Þau giftu sig árið 1934 og hófu eigin búskap á Klömbrum í Reykjavík .
" Þau hófu kúabúskap , höfðu um tólf kýr eftir því sem ég kemst næst , og afi varð strax mjólkurpóstur hverfisins .
Mjólkin var keyrð út á hestvögnum en fólk kom líka heim á bæinn til að kaupa hana svo oft var röð fyrir utan mjólkurskúrinn , " segir Ólöf .
Þá byrjaði Christiansen fljótlega að rækta grænmeti og tók stóran skika jarðarinnar undir rækt .
Afraksturinn , rófur , gulrætur , hvít- og blómkál , næpur , rabarbara og kartöflur , seldi hann á markaði á Óðinstorgi að sögn Ólafar en einnig með mjólkinni sem var keyrð út .
Bóndinn galvaski tók einnig að sér ýmis verk til þess að drýgja tekjurnar .
" Árið 1935 tók hann að sér að heyja í Þerney í Kollafirði en mörgum þótti djarft að ráða óvanan mann til þess verks .
Það fór þó allt vel og heybaggarnir komu á land á hefðbundinn máta eins og tíðkast hafði um aldaraðir á Íslandi , " segir Ólöf .
Auk þess átti Christensen tún á Þvottalaugabletti þar sem Glæsibær stendur nú en þaðan flutti hann hey niður í hlöðuna á Klömbrum með hestvagni .
Var heyið keyrt niður Suðurlandsbrautina , út Rauðarárstíginn og inn að bænum .
Þá er ónefnd þjónustan sem rekin var á Klömbrum við hestamenn .
" Þar bauðst utanbæjarmönnum að geyma hestana sína til skemmri eða lengri tíma á meðan þeir voru í bænum .
Þetta var nokkurs konar forveri bílastæðahúsanna , " segir Ólöf og hlær .
Slátrað og reykt Fljótlega hóf Christensen bóndi að nota fjárhúsin til þess að slátra fyrir nágrannana og voru það aðallega svín og stórgripir .
" Ég man eftir að afi sagði að þarna hefði orðið til markaður fyrir ferskt kjöt í Reykjavík og Danir hefðu komið mikið til hans til að fá kjöt eins og þeir voru vanir að heiman en það var annars erfitt að fá hér , " segir Ólöf um sláturhúsið á Klömbrum .
" Í kringum 1943 og 1944 hefur slátrunin verið orðin það umfangsmikil að fyrirtæki var stofnað um hana .
" Hinn 1. maí 1944 stofnaði Christensen Kjöthöllina í samstarfi við annan Dana , Hans Blomsterberg , en hann var lærður slátrari og pylsugerðarmaður , ólíkt Christensen .
Kjötvinnslan varð að ævistarfi bóndans og opnuðu þeir félagar kjötverslun í fjósinu á Klömbrum og skömmu síðar opnaði hann reykhús í hlöðunni .
Árið 1950 fluttist starfsemin í verslun á Háteigsvegi 2 og var þá hætt að afgreiða kjöt beint frá Klömbrum en þremur árum síðar var hætt að slátra á Klömbrum .
Árið 1965 hætti Christensen með reykhúsið .
Kjöthöllin er rekin enn þann dag í dag af sonum Christensens , þeim Sveini Henriki , föður Ólafar , og Birni Inga .
Þótti ófínt nafn Árið 1946 leysti bæjarsjóður til sín Klömbrur og Klambratún .
" Í aðalskipulagi bæjarins var gert ráð fyrir almenningsgarði á þessu svæði , " segir Ólöf um ástæður þessa .
" Bóndabærinn var líka orðinn aðþrengdur af byggðinni í kring .
Það var svo komið að sagt var að fólk heyrði í svínunum hrína þegar verið var að slátra þeim ! " Að sögn Ólafar tók það svo tímana tvenna að ákveða hvað skyldi gera við túnið og margir hafi falast eftir að fá að byggja á því .
" Það var meðal annars lagt til að byggja menntaskóla þarna með garð í kringum hann en sem betur fer stóð borgin í fæturna í þessu máli og hélt sig við að þarna ætti að vera almenningsgarður .
" Það var ekki fyrr en árið 1965 að bæjarhúsin voru rifin en fjölskyldan bjó á Klömbrum allt til ársins 1963 .
Amma Ólafar , Lóa , hafði í gegnum árin búið til garð við bæinn með blómum og trjám og var hann margrómaður fyrir fegurð .
Var oft setið þar úti á bekkjum við borð og góða veðursins á sumrin notið .
" Þegar til stóð að rífa bæinn fór amma á fund Hafliða Jónssonar , garðyrkjustjóra Reykjavíkur , til að fá að vita hver afdrif garðsins yrðu .
Hann tjáði henni að hann yrði rifinn eins og úr varð .
Þá tók hún upp á að gefa úr garðinum rifs- og sólberjarunna auk birkitrjáa þannig að garðurinn lifir ennþá hér og þar í sumarbústöðum og á lóðum í borginni , " segir Ólöf og brosir .
Árið 1964 var stytta reist af stórskáldinu Einari Benediktssyni á túninu og hugmyndir voru uppi um að reisa listamannaskála á túninu .
Þá þótti Klambratúnsnafngiftin ekki nógu virðuleg fyrir eins virðulegan mann og starfsemi .
Þannig mátti lesa í lesendabréfi í Morgunblaðinu árið 1964 : " Dagblöðin hafa nýlega birt mynd af minnismerki um Einar skáld Benediktsson , sem fyrirhugað er að reisa á Klambratúni .
En er hægt að setja upp minnismerki um listaskáldið á Klambratúni ? Ég held ekki , ekki vegna staðarins , hann er ágætur , en nafnið er fráleitt .
[ ...
] Nafnið er ekki fallegt , að mínum dómi , og aðflutt .
" Þannig tók Geir Hallgrímsson , þáverandi borgarstjóri , upp á því að nefna túnið Miklatún í samræmi við það .
En nú hefur túnið sumsé endurheimt nafnið sem flestum finnst vera hið eina sanna : Klambratún .
Hvað eru klömbrur ? Ef margir spyrja sig hvaðan Klambratúnsnafnið er komið þá eru þeir sennilega enn fleiri sem klóra sér í höfðinu yfir merkingu þessara Klambra sem túnið er kennt við .
Baldur Jónsson heitinn , prófessor og málfræðingur , skrifaði tvær greinar í tímaritinu Orði og tungu sem Orðabók Háskólans gefur út árlega um merkingu orðsins og örnefnisins þar sem hann reynir að skýra rugling sem hefur verið með notkun þess .
Eins og áður kom fram tók Magnús Júlíusson Klambranafnið með sér frá heimaslóðunum en eins og Baldur bendir á í grein sinni hét sá bær ávallt Klömbur í jarðabókum .
Samkvæmt heimildum Baldurs voru staðhættir þannig í Vesturhópi að þar var landþröng mikil og þaðan sé nafnið komið .
Hefur hann eftir Margeiri Jónssyni á Ögmundarstöðum : " Bæjarnafnið Klömbur þýðir því ( kletta ) þrengsli , og það er í góðu samræmi við landslag hjá bænum Klömbur í Vesturhópi .
Bærinn stendur rjett framan við mynnið á Ormsdal , er liggur vestur í Vatnsdalsfjöllin , og beggja megin við dalsopið eru klettar , og þrengjast því ofar sem dregur í dalinn .
" Skýringin á mismunandi rithætti örnefnisins sé að kvenkynsorðið klömbur , fleirtöluorðið klömbrur og kvenkynsorðið klambra eru " samvaxin eða flækjast hvert í öðru " sem ylli ruglingi jafnt á meðal lærðra og leikra .
Upphaflega nafnið hafi verið Klömbur en síðar hafi menn tekið orðinu sem fleirtöluorði og því talað um Klömbrur .
