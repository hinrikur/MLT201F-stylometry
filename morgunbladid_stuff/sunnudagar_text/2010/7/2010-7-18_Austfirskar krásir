Við hjónin áttum dásamlega viku á Austurlandi , þar sem við heimsóttum Hótel Eddurnar þrjár , á Eiðum , Egilsstöðum og í Neskaupstað .
Að þessu sinni ætla ég að einbeita mér að Héraði þar sem mikil gróska er í matvælaframleiðslu og ferðaþjónustu .
Þarna merkir fjöldinn allur af veitingastöðum og matvælaframleiðendum sig með merki Austfirskra krása .
Mataráhugafólk verður að gefa sér tíma á þessu svæði því það er af nógu af taka , þar má til dæmis nefna Fjóshornið á Egilsstaðabúinu , þar sem hægt er að fá yndislega gúllassúpu , skyr , jógúrt og aðrar mjólkurvörur framleiddar á staðnum úr afurðum frá búinu .
Svo er náttúrlega Gistihúsið á Egilsstaðabúinu sem hefur verið mjög lengi og er með virkilega skemmtilegan veitingastað sem minnti okkur hjónin á skemmtilega veitingastaði á Oxford-svæðinu .
Á Egilsstöðum er frábær veitingastaður á Hótel Héraði og náttúrlega Kaffi Nilsen .
Einnig datt ég inn á mjög skemmtilegt bókakaffihús í Fellabæ þar sem ég gat fengið hrákökur og speltkökur um leið og ég gluggaði í gamlar bækur með sögu og sál .
Það er algjör skylduheimsókn fyrir fólk á þessu svæði að kíkja á Skriðuklaustur þar sem Kausturkaffi býður upp á þjóðlegar veitingar , það er svolítið eins og að koma í heimsókn til uppáhaldsfrænku sinnar .
Skjöldólfsstaðir eru líka svæðisbundinn veitingastaður sem býður upp á kartöflur , kjöt og jurtir frá svæðinu ásamt íslensku bakkelsi .
Áberandi svæðisbundnir matvælaframleiðendur eru t.d. Austurlamb , sem er orðið ansi þekkt um allt Ísland , þar sem hægt er að kaupa lambakjöt beint frá bændum .
Möðrudalur á Fjöllum sem þekktur er fyrir reykta geita- og kindakjötið og síðast en ekki síst Móðir Jörð á Vallanesi þar sem Eymundur hefur í áratugi ræktað lífrænt grænmeti , bygg , kartöflur , jurtir og salat , það var ótrúlega tilkomumikið að heimsækja slíkan frumkvöðul sem nú er kominn í meiri vinnslu á tilbúnum matvörum úr þeirra hráefni með dyggri aðstoð heitkonu sinnar Eyglóar B. Ólafsdóttur , en þau eru fyrirmynd annarra Slow food Íslendinga .
Það er þess vegna sem mér finnst við hæfi nú á hásumri að gefa uppskrift af hreinu íslensku sumarsalati .
Þess má geta að þetta svæði get ég alls ekki klárað í þessum pistli þannig að seinni hluta ágústmánaðar mun ég skrifa annan pistil héðan með áherslu á villibráð , sveppi og ber .
Fyrir áhugasama stöndum við hjónin í samstarfi við Hótel Eddu á Eiðum , fyrir matartengdri lautarferð hinn 28. júlí nk. Íslenskt sumarsalat fyrir fjóra 1 búnt lífrænt grænkál frá Móður Jörð 1 höfuð lífrænt blaðsalat frá Móður Jörð 20 litlar kartöflur beint upp úr garðinum 1 búnt lífrænt klettasalat frá Móður Jörð 4 fallegar gulrætur beint upp úr garðinum Radísur og næpur úr garðinum eftir smekk 4 egg úr hamingjusömum hænum 8 stk. íslenskir og lífrænir kirsuberjatómatar Ferskar kryddjurtir úr garðinum að eigin smekk 1 pakki Hrökkvi frá Móður Jörð Góð ólífuolía Sítróna Salt Sjóðið eggin og kartöflurnar , leggið allt kálið í kalt vatn , vindið í salatvindu og setjið í stóra skál .
Kreistið sítrónuna og hellið aðeins af ólífuolíunni yfir og blandið vel saman , smakkið til með salti áður en kartöfunum og tómötunum er blandað saman við eftir að hafa verið skorið í tvennt .
Gulrætur , radísur og næpa er skorið í örþunnar sneiðar blandað saman við salatið .
Komið salatinu fyrir á fallegum diskum , skerið eggin og setjið á diskinn , skreytið með fersku kryddjurtunum og brjótið Hrökkvann yfir .
Þennan rétt er tilvalið að borða út á palli , eða í lautarferð í óspilltri náttúru Íslands .
