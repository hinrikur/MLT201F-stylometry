Villa Reykjavík er listahátíð sem haldin er í fyrsta skipti hér á landi næsta mánuðinn , hefst föstudaginn 9. júlí og stendur til 31. júlí .
Þetta er í annað sinn sem slík hátíð er haldin í heiminum en hún var síðast haldin í Póllandi fyrir fjórum árum af pólska galleríinu Raster sem hefur höfuðstöðvar í Varsjá .
Það var stofnað árið 2001 og er rekið sem sjálfstætt starfandi listrými sem hefur það að leiðarljósi að vinna á framsækinn hátt að sem fjölbreyttustum verkefnum í samstarfi við erlenda listamenn sem og heimamenn .
Forsvarsmenn gallerísins eru Lukasz Gorczyga og Michal Kaczynksi en þeir leggja mikla áherslu á að kynna sem ýmiss konar listmiðla fyrir almenningi með listaspjalli , fyrirlestrum , gjörningalist og auðvitað listsýningum .
Hátíðin sem nú fer í hönd er hugmyndafræðilegt afsprengi Raster-gallerísins en þeir hafa fengið íslenska umsjónarmenn til að skipuleggja hátíðina .
Lilja Gunnarsdóttir er ein af þessum skipuleggjendum og hefur hún staðið í ströngu við skipulagið undanfarið enda eru tólf erlend gallerí að koma til landsins og taka þátt í hátíðinni auk fjölda listamanna bæði íslenskra og erlendra .
Lilja segir að hugmyndina að þessari hátíð megi rekja til sambærilegrar hátíðar sem Raster-galleríið stóð fyrir á yfirgefnum herragarði rétt fyrir utan Varsjá árið 2006 .
" Aðstandendur Raster vildu skapa grundvöll fyrir líflegar og skemmtilegar sýningar sem væru ekki jafn þvingaðar og sölumiðaðar og liststefnur væru heldur með listina í forgrunni og pláss væri fyrir eitthvað óvænt .
Þau vildu sýna fram á að gallerí geti verið frumleg og að ekki snúist allt eingöngu um gróðasjónarmið .
Raster-galleríið bauð fleiri galleríum með svipaðar hugsjónir að taka þátt í þessu með þeim en þau hafa ekki endurtekið leikinn fyrr en núna .
" Aðstandendur Raster-gallerísins komu hingað til lands og heilluðust af svæðinu og ákváðu í kjölfarið að skipuleggja svipaða hátíð hér , segir Lilja .
" Þau sáu tækifæri til að gera eitthvað skemmtilegt hérna við þetta umhverfi .
Þetta er ekki svona artfair heldur á þetta að vera skemmtilegra og meira lifandi en slíkar uppákomur .
Þau ákváðu að bjóða ýmsum galleríum sem þau eru í sambandi við að koma og taka þátt .
Nú koma þessi gallerí hingað og setja upp sýningar með sínum listamönnum á ýmsum stöðum í borginni .
Tvö íslensk gallerí koma einnig að þessu en það eru i8 og Kling & Bang .
Síðan verður Listasafn Reykjavíkur með svokallaðar screening sýningar .
" Mikið verður um að vera á opnunarviku hátíðarinnar og fer hún aðallega fram í kringum hafnarsvæðið í miðbæ Reykjavíkur .
" Það verður ýmislegt boði á hátíðinni , þar á meðal listsýningar , gjörningar , sýningar á listrænum kvikmyndum , fyrirlestrar , tónleikar og margt fleira .
Við ætlum til dæmis að vera með listgjörning niðri við hafið en þar mun Willian Hunt vera með einstaka uppákomu .
Svo kemur líka ísgerðarkona til landsins og verður með ýmiss konar íslistaverk alla vikuna .
Hinar eiginlegu listsýningar sem galleríin standa að fara fram á sex stöðum en svo verða ýmiss konar uppákomur víðsvegar um bæinn en þetta teygir sig alla leið upp á Hverfisgötu þar sem Kling & Bang eru með höfuðstöðvar sínar .
Þetta svæði verður því undirlagt af menningarstarfsemi .
" Umhverfið í kringum höfnina hefur á undanförnum misserum tekið miklum stakkaskiptum en það var á tímabili í algjörri niðurníðslu .
Lilja segir að hugmyndafræðin á bak við hátíðina sé að búa til listahverfi í Reykjavík og hafi þetta svæði orðið fyrir valinu .
" Það er ekkert langt síðan menningarstarfsemi fór að ryðja sér til rúms þarna á svæðinu og nú er þarna fjöldinn allur af galleríum , skemmtistöðum og veitingahúsum .
" Hún segir ennfremur að mikilvægt sé að hlúa að þessu svæði því þarna slái hjarta Reykjavíkur .
" Þeir í galleríinu sáu að minnsta kosti eitthvað sérstakt við svæðið því þeir ætluðu sér aldrei að halda aðra svona hátíð þannig að ég býst við mikilfenglegri og skemmtilegri viku fullri af listaviðburðum sem enginn má láta framhjá sér fara .
" Opnunarvikan hefst kl. 17:00 með tónlistarviðburði á vegum Havarí Music Project í Austurstræti 6 en þar fara fram tónlistarviðburðir alla vikuna en auk þess verða tónleikar á hverju kvöldi á Bakkus / Venue í Tryggvagötu 22 .
Listsýningarnar verða opnaðar kl. 18 bæði á föstudag og laugardag .
Nánari dagskrá má finna á heimasíðu hátíðarinnar villareykjavik.com .
Sérkennilegur herragarður Villa Varsjá var listrænt framtak Raster-gallerísins í Varsjá í Póllandi .
Aðstandendur þess fengu tíu gallerí víðsvegar að til að flytja með sér inn í yfirgefinn herragarð í skógunum fyrir utan borgina árið 2006 .
Herragarðurinn eða villan hafði staðið auður í um fimm ár eftir að eigandinn , Antoni Moniuszko , lést árið 2001 .
Moniuszko fæddist árið 1915 og var lögfræðingur , heimspekingur og listamaður með meiru .
Hann hannaði og byggði húsið sjálfur árið 1949 , ekki löngu eftir að sovétkommúnisminn hóf innreið sína í Pólland .
Húsið er byggt í módernískum stíl og þykir afar sérstakt , með dularfullum herbergjum og einkennilegum útskotum .
Á því er engin fyrsta hæð heldur liggja stigar beint úr anddyrinu upp á næstu hæð eða niður í kjallara sem einna helst minnir á pyntingaklefa .
Aðkoman að húsinu var vægast sagt sérstök ; tré og jurtir höfðu vaxið fyrir alla glugga og garðurinn í órækt og því skapaðist ákaflega sérstakt andrúmsloft í húsinu sem listamennnirnir nýttu sér .
Galleríin tíu voru alls staðar að , bæði frá meginlandi Evrópu og Ameríku , og sameinuðust í heildstæðum listviðburði í húsi sem einna helst minnir á völundarhús .
Húsið og listviðburðirnir voru opin almenningi og boðið var upp á fjölbreytta dagskrá frá miðjum degi og frameftir nóttu .
Úr varð vika mikilla viðburða með listsýningum , dansi , gjörningum , tónlist og glæsilegum veislum .
Hátíðin teygði einnig anga sína inn í sjálfa höfuðborgina þar sem ýmsar uppákomur voru á dagskrá .
Tilraunakennt andrúmsloft ríkti á hátíðinni og úr varð eftirminnilegur atburður sem ákveðið var að endurtaka í Reykjavík .
