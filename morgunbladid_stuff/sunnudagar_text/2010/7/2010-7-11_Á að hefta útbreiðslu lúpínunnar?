MEÐ Erla Bil Bjarnardóttir Garðyrkjustjóri Garðabæjar Með því að samþykkja að svara spurningunni hér á undan , er ég líklega að stinga mér í djúpu laugina með því að blanda mér í þessa umfjöllun .
Það tímabil sem jurtin skartar sínu fegursta , þekur hún bókstaflega nálægar hlíðar margra þéttbýliskjarna landsins .
Á því vaxtarskeiði elska hana margir , en er líða tekur á sumarið og haustið eru lúpínubreiður hinir mestu farartálmar fyrir útivistarfólk .
Seinnipart vetrar eru sinubreiðurnar mikill eldsmatur og þeirra vegna gæti skapast hættuástand .
Svo kemur vorið með sinn bláa lit á holtunum , þá hefst árleg umræða um ágæti jurtarinnar .
Samkvæmt skilgreiningu garðyrkjunnar eru allar plöntur illgresi ef þær vaxa í óþökk , t.d. hefur verið unnið í að ráða niðurlögum njólans í Garðabæ , þó hefur hann oft betur .
Við friðlýsingu Vífilsstaðavatns og nágrennis sem friðlands 2. nóv. 2007 tók Garðabær að sér umsjón með friðlandinu samkvæmt samningi við Umhverfisstofnun .
" Friðlönd eru landsvæði sem mikilvægt er að varðveita vegna landslags , gróðurfars eða dýralífs " ( www.ust.i s ) .
" Með friðlýsingunni er ætlað að stuðla að varðveislu og viðhaldi náttúrulegs ástands vatnsins og styrkja verndun tegunda .
Markmið með verndun nærsvæðis vatnsins er að tryggja eðlilegt grunnvatnsstreymi til þess og viðhalda náttúrulegu gróðurfari svæðisins " ( úr auglýsingu friðlands Vífilsstaðavatns ) .
Markmið Garðabæjar er að varðveita friðlandið við Vífilsstaðavatn og nágrenni þess og hafa umjón með því í samstarfi við Umhverfisstofnun .
Meðal annars er það í mínum verkahring að framfylgja því að friðlandið standi undir nafni .
Lúpínan hefur breiðst út með undrahraða á undanförnum árum um holtin ofan byggðar .
Ekki gengur upp að láta lúpínuna né aðra einstaka plöntu vaða óhefta um friðlandið og nágrenni , svo hafist var handa að láta ungt fólk í sumarvinnuátaki klippa blómstilkana til að hefta útbreiðslu hennar .
Aðgerðin er álíka og sláttur á grasi gagnvart plöntunni svo hún nái ekki að bera fræ .
Enginn stendur á móti grasslætti .
Ekki stendur til að eitra á lúpínuna .
Almenningur vill friðlandið óbreytt með sínum lyng- og mólendisgróðri .
Samkvæmt könnunum sem hafa verið gerðar meðal útivistarfólks , síðast Capacent ( 2010 óbirt ) kemur fram að fólk hefur áhyggjur af útbreiðslu lúpínu við Vífilsstaðavatn og í Heiðmörk .
Árið 2010 er ár líffræðilegs fjölbreytileika og við umsjónarmenn útivistarsvæða verðum að standa okkur hver í sínu sveitarfélagi .
Hinsvegar er lúpínan mjög þörf á söndunum sunnanlands s.s. á Skógasandi sem nýjustu dæmi sanna ( öskufok ) .
Ástæðu óvenju harðrar umræðu um lúpínu í sumar tel ég að hluta til vera , að umhverfisráðherra hefði mátt gæta þess við skipan í lúpínunefndina svokölluðu að fá allar stofnanirnar þrjár sem heyra undir umhverfisráðuneytið til þátttöku í verkefninu , en ekki tvær .
Þá hefði líklega náðst betri sátt um verkefnið .
Rökin eru þau að þessar þrjár stofnanir , þ.e. Náttúrufræðistofnun Íslands , Landgræðslan og Skógrækt ríkisins , þurfa að starfa saman .
MÓTI Sigvaldi Ásgeirsson Skógarbóndi og skógfræðingur Ein leið til að endurheimta jarðveg og gróðurþekju á eyðimörkum Íslands felst í því að nota lúpínuna , sem auðgar slíkt land með köfnunarefni .
Að nota grasfræ og innfluttan áburð , sem kostað er miklu til að framleiða , er dýrt og losar mikið af gróðurhúsalofttegundum í öllu ferlinu .
Því tel ég áburðarausturinn bæði alltof dýra leið , en einnig ósjálfbæra , þar sem áburðargjöfina þarf að margendurtaka , eigi uppgræðslan að vera komin til að vera .
Á árunum 1983-1986 voru lögð drög að uppgræðslu um 300 ha fremst á Haukadalsheiði , sem nú eru að mestu grónir lúpínu , en voru áður örfoka land , nær algjörlega gróðurlaust , þar sem síðustu rofabörðin var enn að blása upp , þrátt fyrir áratuga friðun landsins fyrir beit .
Kostnaðurinn við þessa uppgræðslu nam einungis um 10 dagsverkum .
Lúpína hentar semsagt vel til uppgræðslu , þar sem sandfok á sér stað .
Lúpínan er þarna að mynda þétta breiðu .
Eftir fáeina áratugi hefur hún vikið og aðrar tegundir taka við .
Kostnaður : Eitt dagsverk verkamanns á 30 ha , en tók 25 ár að verða fullgróið land .
Örugglega aðeins nálægt 1% af þeim kostnaði , sem Landgræðslan leggur í , þegar hún dreifir áburði og grasfræi síendurtekið .
Um kostnaðinn fyrir umhverfið þarf vart að fjölyrða , ef þessar tvær aðferðir við uppgræðslu eru bornar saman , nema ef menn eru þeirrar trúar , að lúpína breiðist yfir allar tegundir gróðurlendis og víki aldrei .
Dæmi um það , hvernig lúpínan staðnæmist við fullgróið land eru auðvitað fjölmörg , þar sem hún hefur verið lengi til staðar .
Í Heiðmörkinni má sjá , hvernig lúpínan breiðist út , skilur gróin börð eftir , að mestu óáreitt og hörfar svo af svæðinu .
Þetta var staðfest í rannsókn Daða Björnssonar upp úr 1990 .
Elsti lúpínureitur á landinu mun vera lítil girðing , neðan við Múlakot í Fljótshlíð .
Þar voru Þveráraurar ógrónir að mestu , grjót og steypumöl .
Þarna er nú eins og aldingarðurinn Eden , fullgróið land með alls kyns blómjurtum og grösum , nokkrum sjálfsáðum trjám og runnum .
Algengt er , að fólk tali um að lúpína hafi verið einhvers staðar í marga tugi ára og sé ekkert farin að hörfa .
Slíkar fullyrðingar standast ekki skoðun .
Yfirleitt líður langur tími frá því að lúpínu var sáð , þar til úr varð þétt lúpínubreiða .
Síðan sést fólki gjarnan yfir þann gróður , sem byrjar að nýta lúpínubreiðuna sem búsvæði .
Þar mætti nefna skuggþolnar tegundir trjáa ( t.d. reynivið ) og runna ( t.d. rifs og sólber ) .
Lúpína getur vissulega verið ágeng , þar sem menn vilja stjórna gróðurfari , staðbundið í rýrlendi .
