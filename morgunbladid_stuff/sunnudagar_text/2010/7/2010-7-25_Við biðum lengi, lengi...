Í vetur hafa margir stangveiðimenn af og til hist heima hver hjá öðrum , sagt veiðisögur og hnýtt flugur .
Þetta eru nokkurs konar karlkyns saumaklúbbar því enn eru það mest karlar sem stunda þessa iðju þó svo að konum sem stunda stangveiði hafi fjölgað talsvert á undanförnum árum .
Umræðan snýst ósjaldan um " töfrafluguna " , flugu sem enginn fiskur fær staðist .
Það er nefnilega svo að enginn veit af hverju fiskurinn tekur " ákveðna " flugu en snertir ekki við öðrum .
Laxinn étur ekkert þegar hann er kominn í árnar en samt tekur hann agn eins og flugu .
Oftar en ekki hefur veiðimaðurinn prófað allt fluguboxið án árangurs svo allt í einu setur hann réttu fluguna undir og eins og margir veiðimenn lýsa atburðarásinni " það varð eins og sprenging í hylnum , það varð allt vitlaust " og veiðimaðurinn fær nokkra fiska í röð og allt á sömu fluguna .
Ýmsar kenningar eru til um af hverju fiskurinn taki fremur eina flugu en aðrar .
Þegar grannt er skoðað standast þessar kenningar ekki .
Ég minnist þess að eitt sumarið voru flugur sem hnýttar voru á gull eða gyllta öngla taldar gjöfulustu flugurnar .
Við vitum jú að stærð flugunnar og lögun skiptir máli , sumir sérfræðingar telja að litirnir skipti ekki máli því líklegar eru fiskar litblindir eða þá að þeir skynji liti á annan hátt en menn .
Það er hinsvegar víst að oft borgar sig að setja undir minni flugur ef fiskurinn er tregur .
Ég er persónulega þeirra trúar að það sem skipti mestu máli sé að veiðimaðurinn hafi mikla trú á þeirri flugu sem hann hnýtir á línuna .
Þá skiptir veðrið miklu máli og vatnið í ánni og ýmis önnur atriði í náttúrunni .
Ég minnist þess að eitt sinn var ég við silungsveiðar norður á Ströndum í ágætu veðri .
Það var frekar milt , engin sól og smá-andvari , sem sagt frábært veiðiveður .
Talsvert var af bleikju á ánni en hún tók ekki þrátt fyrir að ýmsar gerðir og tegundir af flugum hafi verið reyndar .
Allt í einu breyttist veðrið , það hvessti og himinn óð í skýjum og sólin sýndi sig af og til .
Ég setti á kúluhaus sem Hilmar Svavarsson hafði hnýtt og að mig minnir heitir Brjálaða Bína .
Nafn flugurnar sannaði sig því það varð allt " brjálað " , bleikjan tók eins og ufsi .
Ég reyndi ýmsar aðrar flugur en bleikjan vildi aðeins Brjáluðu Bínu .
Það er nefnilega svo að það er ekkert svar við spurningunni sem brennur á vörum allra veiðimanna , nefnilega – hversvegna tekur fiskurinn þessa ákveðnu flugu fremur en allar aðrar í fluguboxinu ? Þetta er eitt af hinum dásamlegu leyndarmálum náttúrunnar .
Stundum er það hreint yndislegt að þurfa ekki að skilja alla hluti heldur aðeins að slaka á og njóta .
Stangaveiðar eru frábært tómstundagaman sem hentar allir fjölskyldunni og býður upp á frábæra útivist .
Fluguveiðar eru eiginlega yoga , veiðimaðurinn kastar í sífellu , hann tengist náttúrunni á sérstakan hátt og hann skynjar náttúruna öðruvísi því hann er löngum stundum á sama stað og hann fer því að sjá ýmislegt sem hann tekur annars ekki eftir .
Þegar fiskurinn svo allt í einu tekur vekur það ótal tilfinningar í brjósti veiðimannsins , tilfinningu sem ekki er hægt að lýsa með orðum .
Ísland er hrein paradís fyrir stangveiðimenn , hér eru frábærar laxveiðiár og fjölmörg gjöful silungsvötn .
Laxveiðar eru dýrt tómstundagaman en það þurfa silungsveiðar ekki að vera .
Í þjóðlendum og á jörðum sem tilheyra ríkinu eru mörg góð veiðivötn og eftir að ríkið tók yfir bankana hefur það eignast enn fleiri jarðir .
Ég geri það hér með að tillögu minni að þessi vötn sem eru í þjóðlendum og í eign ríkisins verði gerð aðgengileg fólkinu í landinu og að almenningur geti keypt veiðikort á hagstæðu verði sem heimili fólki veiðar í þessum vötnum .
Mörg ykkar muna eftir vísunni " Við biðum lengi lengi , uns leysti snjó af engi ...
" Nú þurfum við stangveiðimenn ekki að bíða lengur heldur getum haldið til veiða og prófað flugurnar sem hnýttar voru í vetur , kanski leynist töfraflugan á meðal þeirra ? Það skyldi þó ekki vera ? 