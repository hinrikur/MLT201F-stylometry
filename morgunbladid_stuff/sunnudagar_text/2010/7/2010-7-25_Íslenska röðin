Eitt það skemmtilegasta sem ég geri er að standa í röð .
Sérstaklega á Íslandi , vegna þess að raðir á Íslandi eru svolítið öðruvísi en raðir erlendis .
Raðir á Íslandi samanstanda yfirleitt af svona tveimur til þremur manneskjum .
Aldrei mikið meira .
Ef Íslendingur kemur að tveggja til þriggja manna röð sér hann sér leik á borði og býr strax til aðra röð .
Glætan að hann nenni að standa í einhverri langri röð .
Nei .
Hann býr til sína eigin röð .
Oft kemur maður að afgreiðsluborði , til dæmis í sjoppu , og þá eru svona fjórar til fimm raðir í gangi .
Maður veit auðvitað ekkert í hvaða röð maður á að fara , en þá bara býr maður til sína eigin röð .
Nýja röð .
Og þetta getur auðvitað orðið ofsalega gaman .
Bara stuð í sjoppunni .
Afgreiðslufólk á Íslandi verður auðvitað oft mjög frústrerað yfir þessu .
Þess vegna spyr það oft : " Hver er næstur ? " Það hefur auðvitað engan tíma til þess að fylgjast með hver er næstur , enda eru kannski fimm raðir í gangi .
Sumum finnst að afgreiðslufólk ætti að fylgjast sjálft með því hvern ætti að þjónusta næst , en mér persónulega finnst það of mikið til ætlast af afgreiðslufólki .
Ekki bað það okkur um að koma í sjoppuna eða búðina .
Þetta er eitthvað sem við neytendur eigum að sjá um sjálf .
Svo er afgreiðslufólk á Íslandi líka mjög vel þjálfað .
Sérstaklega í verslunum eins og BYKO og Húsasmiðjunni um helgar .
Þá er meðalaldur starfsmanna sirka níu ára .
Hver hefur ekki lent í því að fara í byggingavöruverslun um helgi til að kaupa heitgalvaníseraða snittiteina ? Og spyrja ungan afgreiðslumann hvar heitgalvaníseruðu snittiteinarnir séu .
Sko inni í búðinni .
En ungi afgreiðslumaðurinn lætur auðvitað ekkert uppi .
Hann horfir bara á þig eins og þú hafir spurt um vaxtaálagið hjá finnska seðlabankanum .
Enda færð þú engin svör .
En þetta er auðvitað bara einn stór leikur .
Auðvitað veit viðkomandi hvar heitgalvaníseruðu snittiteinarnir eru .
Málið er bara að stjórnendur byggingavöruverslana vita að flest fólk hefur bara gott af því að rápa um níu þúsund fermetra verslun með tvo vælandi krakka í eftirdragi að leita að heitgalvaníseruðum snittiteinum .
Það er bara gaman og hressandi .
Þjónar geta líka oft verið skemmtilegir .
Sérstaklega þjónar sem nenna ekki að þjóna .
Það er töluvert af þeim á Íslandi .
Það getur verið mjög gaman að lenda á þjóni sem nennir ekki að þjóna .
Þá fær maður til dæmis matseðilinn seint .
Drykkina seint .
Og oft kemur vitlaus pöntun á borðið .
Það er alltaf jafn skemmtilegt .
Segjum sem svo að maður sé með til dæmis nokkur börn í eftirdragi .
Þau eru orðin pirruð og svona .
Svöng kannski .
Og svo kemur maturinn eftir kannski hálftíma en vitlaus pöntun .
Þá fríka krakkarnir kannski bara út .
Þá reynir á foreldrið að róa alla niður og sýna stillingu .
En þjónninn biðst ekkert afsökunar eða bætir þér og þínum þetta upp á nokkurn hátt .
Þetta getur verið mjög skemmtilegt allt saman .
Einu sinni fór ég á veitingahús á Íslandi og spurði þjón sem nennti ekki að vera þjónn hver væri súpa dagsins .
Hann hafði auðvitað ekki hugmynd um það .
Bað mig bara að bíða á meðan hann athugaði málið .
Ég var auðvitað ekkert að fara , enda nýkominn .
Eftir nokkra stund kom þjónninn aftur og tjáði mér að súpa dagsins væri rjómalöguð .
Og ég spurði hvernig .
Vildi fá að vita hvort þetta væri rjómalöguð sveppasúpa , aspassúpa , grænmetissúpa , tófúsúpa .
Bara þú veist , seldu mér þessa súpu aðeins betur , kallinn minn .
Og það auðvitað vissi hann ekki og bað mig aftur að bíða .
Eftir þrjár ferðir inn í eldhús komst ég loksins að því að súpa dagsins væri sem sagt rjómalöguð sveppasúpa .
Sem ég pantaði .
Enda getur hún verið mjög hressandi .
En þegar öllu er á botninn hvolft fannst mér þetta bara svolítið gaman .
