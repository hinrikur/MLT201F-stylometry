Ferðafélag Íslands er merkilegur félagsskapur og hefur áreiðanlega átt meiri þátt í því en margir aðrir að kenna fólki að umgangast náttúru Íslands og óbyggðir með virðingu .
Tvennt stendur þó upp úr í starfsemi þess , alla vega þegar horft er til félagsins úr fjarlægð ; skálabyggingar þess í óbyggðum og útgáfa árbóka félagsins en hún hófst árið 1928 .
Í árbókunum er samankominn gífurlegur fróðleikur um landið og fólkið , sem hér hefur búið , og ástæða til að vekja athygli þeirra , sem eru að ferðast um landið nú í sumar , á því , að þær ferðir öðlast alveg nýja merkingu , ef árbók Ferðafélagsins um það landsvæði , sem ferðast er um , er með í för .
Það á jafnt við um eldri árbækur , sem yngri .
Bækurnar segja töluverða sögu um tíðarandann hverju sinni .
" Þar eru góðir hagar " stendur á stöku stað í hinum eldri árbókum , sem voru gagnlegar leiðbeiningar fyrir þá , sem voru á ferð á hestum um óbyggðir fyrr á tíð .
Fyrir nokkrum mánuðum tók ég mig til og las Árbók Ferðafélags Íslands um Borgarfjarðarhérað milli Mýra og Hafnarfjalla frá árinu 2004 en höfundur hennar er Freysteinn heitinn Sigurðsson , ættaður frá Reykjum í Lundarreykjadal .
Þessi bók er engin venjuleg árbók .
Hún er snilldarverk , hvort sem horft er til efnis eða texta .
Þar er að finna mikið magn upplýsinga um héraðið , landið sjálft , bæina , fólkið , söguna , ættartengslin , myndir og kort ( eftir Guðmund Ó. Ingvarsson , kortagerðarmann Morgunblaðsins í áratugi ) .
Um miðja síðustu öld var mikill uppgangur í sveitum Borgarfjarðar eins og reyndar víða í sveitum landsins .
Miklar framkvæmdir .
Tún ræktuð .
Byggingar risu , fjós , fjárhús og hlöður .
Svo dofnaði yfir , búskapur dróst saman og fólki fækkaði .
Það var sársaukafullt fyrir þá , sem þekktu til , að fylgjast með þeirri hnignun , sem varð um skeið .
Á seinni árum hefur Borgarfjarðarhérað risið á ný og eiga háskólarnir á Bifröst og Hvanneyri ekki sízt þátt í því .
Þangað hefur flutt ungt fólk með börn og héraðið iðað af mannlífi .
Þar hafa sannkölluð athafnaskáld ( svo notað sé nýyrði , sem Matthías Johannessen bjó til ) komið til sögunnar eins og hjónin Kjartan Ragnarsson og Sigríður Margrét Guðmundsdóttir , sem hafa byggt upp Landnámssetrið í Borgarnesi og sett fram stórkostlegar hugmyndir um uppbyggingu í tengslum við Deildartunguhver , sem þurfa að verða að veruleika .
Í Árbók Freysteins Sigurðssonar er að finna umfjöllun um sögustaði Borgarfjarðar .
Þar segir um Reykholt og Snorra Sturluson : " Verða vart ofmetin áhrif Snorra á sagnaritun Íslendinga á 13. öld , þar sem eru konungasögur Snorra og Sturlu og Ólafs hvítaskálds , Þórðarsona , en nær allar Íslendingasögur eru af forfeðrum þeirra eða úr byggðum Sturlunga og venslamanna þeirra , Oddaverja , Hofsverja í Vopnafirði og Saurbæinga í Eyjafirði , nema Húnvetningasögur , sem upprunar munu ýmsar í munkaklaustrum á Þingeyrum , enda óvenju mikið sagt þar af kvennafari manna .
Engar sögur eru af ættum andskota þeirra , Haukdæla og Ásbirninga .
Merkast er að sögur þessar voru ritaðar á íslensku og eru nú uppistaða í bókmenntaarfi Íslendinga en Oddaverjar og Haukdælir munu hafa ritað fræði sín mest á latínu , þau sem voru , en ekkert er nú varðveitt af þeim með vissu .
Er þessi arfur Snorra Sturlusonar úr Reykjaholti og hefur fyrir vikið orðstír hans varað ólíkt betur en þeirra er réðu bana hans .
" En Freysteinn fjallar líka um síðari tíma menn í Borgarfirði eins og sjá má af eftirfarandi : " Jón Þorvaldsson ( 1742-1830 ) Arngrímssonar heimska ( sjá fyrr ) bjó í Deildartungu 1789 til dauðadags og hafa niðjar hans búið þar síðan .
Af honum er komin svokölluð Deildartunguætt , sem er geysilega fjölmenn um Borgarfjörð og víðar .
Jón átti 11 börn er upp komust en Jón sonur hans , sem þar bjó eftir hann , átti 12 börn , sem upp komust .
Mikið rit hefur verið gefið út um ættina , en ekki er alveg ljóst með ættareinkenni , nema hvað helst er haldið að fólk af henni sé sönghneigt .
Það kvað raunar gilda um fleiri ættir á Íslandi .
Þó má greina að margt fólk af ættinni er vandað dugnaðarfólk , sem hefur bjargast vel og fengið gott orð og talsvert verið riðið við félagsmálastörf í þágu náunga sinna og samstæðinga .
Jón Hannesson ( 1885-1953 ) var þessarar ættar og bjó frá 1910 stórbúi í Deildartungu .
" Freysteinn vekur athygli á því , sem hann kallar búsetufestu í Borgarfjarðardölum , og segir af því tilefni um Flókadal ( sem höfundi þessarar greinar finnst fegurstur Borgarfjarðardala en það mat byggist að vísu á öðru en náttúrufegurð ) : " Búsetufesta hefur verið mikil í Flókadal , því að margir bæir þar hafa verið í eign eða ábúð sömu ættar í meira en hundrað ár , fram undir eða fram til loka 20. aldar : Eyri frá 1835 , Brúsholt frá 1876 , Hrísar frá 1888 , Hæll frá 1879 , Brennistaðir frá 1900 , Geirshlíð frá 1858 og Litli Kroppur frá 1898 .
Los er nú að vísu að komast á þessa festu .
" Árbók Freysteins Sigurðssonar og Ferðafélagsins um Borgarfjörð mun í framtíðinni verða ómetanleg heimild um þetta fallega hérað og fólkið , sem þar hefur búið , ásamt bókum Kristleifs Þorsteinssonar á Stóra Kroppi , Úr byggðum Borgarfjarðar .
Það þarf engum að koma á óvart , sem þekkir til hans fólks .
Um Efstabæjarætt segir hann sjálfur : " Ættarmark hefur verið að fólk þetta hefur flest verið bráðvel gefið , margt hagleiksfólk , sumt félagsstarfafólk , sumt hagmælt , flest sjálfstætt í skoðunum en nærri allt sérviturt með afbrigðum , þó að yfirleitt hafi það haft góð og gild rök fyrir sérviskunni .
Sigurður í Efstabæ var langafi minn í beinan karllegg .
" 