Þú átt eftir að binda enda á feril minn , " hvíslaði Josep Guardiola , sem þá var 29 ára , í eyra ungs Xavis Hernándezar og benti á fölleitan 16 ára strákling á sinni fyrstu æfingu með aðalliði Barcelona .
" En þessi strákur á eftir að binda enda á feril okkar beggja .
" Fjarri því að binda enda á ferla þeirra átti Andrés Iniesta eftir að auðvelda þjálfaraferil Guardiolas og reynast fullkominn sálufélagi Xavis í léttleikandi miðju Barcelona-liðsins .
Það eina sem Iniesta batt enda á voru vonir Hollendinga um að vinna heimsmeistaratitilinn í knattspyrnu þegar hann skoraði sigurmark Spánverja í úrslitaleiknum , örfáum mínútum fyrir lok framlengingar .
Með yfirvegaðri móttöku og hægri fótar skoti , sem Iniesta lét ríða af , " af allri sálu sinni " að eigin sögn , tryggði þessi 26 ára gamli framsækni miðjumaður Spánverjum sinn fyrsta heimsmeistaratitil og var í kjölfarið valinn leikmaður úrslitaleiksins .
Hinn smávaxni Iniesta fæddist í bænum Fuentealbilla nærri Albacete í Castilla-La Mancha-héraði Spánar árið 1984 og var aðeins 12 ára gamall þegar hann gekk til liðs við Barcelona .
Þar æfði hann og nam við hina goðsagnarkenndu uppeldisstöð , La Masía , sem hefur framleitt ótrúlegan fjölda hágæðaleikmanna í gegnum tíðina .
Andresito eins og hann var stundum kallaður vegna smæðar sinnar var einstaklega feiminn drengur og hélt sig út af fyrir sig , nokkuð sem sumir vildu meina að ynni gegn honum síðar á ferlinum .
Hann þreytti frumraun sína í leik með aðalliðinu í meistaradeildarleik í október árið 2002 og fékk tímabilið á eftir nokkur tækifæri sem varamaður .
Það var hins vegar tímabilið 2004/05 sem Iniesta stimplaði sig rækilega inn þegar Barcelona-lið Frank Rijkaards lenti í miklum meiðslavandræðum .
Iniesta var í raun tólfti leikmaður liðsins sem vann deildina í fyrsta skipti eftir fimm ára titlaleysi , hann var fyrstur inn á af bekknum og fyrstur í byrjunarliðið ef einhvern vantaði af byrjunarliðsmönnum liðsins .
Næstu tímabil vann hann sér inn reglulegt sæti í byrjunarliðinu undir Rijkaard án þess þó að hann gengi að því vísu .
Vegna hógværðar sinnar var hann látinn sitja á bekknum eða spila út úr stöðu til þess að þóknast öðrum leikmönnum .
Þannig var hann látinn sitja á bekknum í úrslitaleik Meistaradeildarinnar árið 2006 þegar Börsungar lögðu Arsenal .
" Iniesta er klárlega heilsteyptasti leikmaður Spánar .
Hann hefur allt , " sagði liðsfélagi hans Xavi , " næstum allt – hann vantar stuðning fjölmiðla " .
Sjálfur sagðist hann ekki trúa að hann væri hlunnfarinn vegna óframfærni sinnar en marga grunaði að þannig væri því nú samt farið .
Síðustu tvö tímabil þjálfarans Rijkaards einkenndust af andavaraleysi lykilleikmanna liðsins sem endaði að lokum með brottför þjálfarans auk stjarna eins og Deco og Ronaldinho .
Á þessum árum var Iniesta yfirburðamaður í liðinu og stóð upp úr fyrir silkimjúkar hreyfingar , móttökur og sendingar sem einkenna lærisveina La Masía .
Það var hins vegar ekki fyrr en átrúnaðargoð Iniestas frá æsku , sjálfur Pep Guardiola , tók við stjórnun liðsins árið 2008 sem " manninum sem semur illa við sólina " , eins og markvörðurinn Pepe Reina kallaði hann , braust fram á sjónarsviðið sem fullmótuð stjórstjarna .
Með hann í liðinu unnu Börsungar þrennuna og Iniesta átti stjörnuleik í sigrinum á Manchester United í úrslitaleik Meistaradeildarinnar .
Fyrir leikinn hafði mönnum orðið tíðrætt um mikilvægi Leo Messi fyrir Barcelona .
Sir Alex Ferguson blés á slíkt tal .
" Ég er ekki heltekinn af Messi , það er Iniesta sem er hættan .
Hann er frábær .
Hann lætur liðið vinna .
Það er ótrúlegt hvernig hann finnur sendingar , hreyfingarnar og getan til þess að skapa pláss .
Hann er svo mikilvægur fyrir Barcelona .
" Lengi hefur Iniesta fallið í skugga stærri og söluvænlegri nafna en eftir afrek sín á nýafstöðnu heimsmeistaramóti er ekki lengur hægt að líta fram hjá Andrési Iniesta sem einum albesta leikmanni í heimi .
Iniesta-kynslóðin Ólíkt öðrum knattspyrnumönnum eins og Cristiano Ronaldo og Fernando Torres er Andrés Iniesta ekki þekktur fyrir að vera sérstakt kyntákn .
Engu að síður getur hann státað af því að bera ábyrgð á aragrúa barna um alla Barcelona-borg .
Níu mánuðum eftir að Iniesta skoraði frægt sigurmark í uppbótartíma gegn Chelsea í undanúrslitaleik Meistaradeildarinnar vorið 2009 urðu merkjanlega fleiri fæðingar en venjulega í borginni .
Fjölgunin var talin vera allt að 45% miðað við vikurnar í kring .
Heilbrigðisstarfsmenn tengdu þessi skyndilegu og óvenjulegu fjölgun fæðinga við þá gleði sem heltók aðdáendur Barcelona í kjölfar sigurmarks Iniestas .
Það hafi virkað ástarörvandi á þá sem að því urðu vitni .
Börnin sem fæddust á þessu tímabili urðu þess vegna þekkt sem " Iniesta-kynslóðin " .
Uppeldisstöðin La Masía Hið feikilega öfluga unglingastarf Barcelona hefur lengi verið kennt við La Masía sem er gamalt sveitasetur nærri heimavelli liðsins , Camp Nou .
Setrið var byggt árið 1702 en á 6. áratug tuttugustu aldar var það notað sem vinnustofa fyrir arkitekta og verkamenn sem unnu að byggingu nýja vallarins sem skyldi koma í stað þess gamla , Les Corts .
Camp Nou var opnaður hinn 24. september árið 1957 og var þá La Masía lokað .
Síðar var byggingin gerð upp og var opnuð aftur árið 1966 , þá sem félagsheimili liðsins .
Árið 1979 varð byggingin sem áður var notuð við byggingu vallarins að byggingarstað framtíðar liðsins .
Þá varð hún að dvalarstað fyrir unga leikmenn sem upprunnir voru utan borgarinnar .
Síðan hefur markmiðið verið að kenna þeim knattspyrnu í anda Börsunga auk þess að bjóða upp á hefðbundna bóklega menntun .
Undanfarin ár hefur aragrúi stjörnuleikmanna útskrifast frá La Masía og nægir þar að nefna Josep Guardiola , Carles Puyol , Xavi , Andrés Iniesta , Cesc Fàbregas , Pepe Reina og Leo Messi .
