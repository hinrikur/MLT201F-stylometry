Leikstjóri : Sidney Franklin .
Aðalleikendur : Paul Muni , Luise Rainer , Charles Grapewine , Walter Connolly .
Það er grafið frekar djúpt eftir kvikmyndaklassíkinni að þessu sinni , eða aftur til ársins 1937 .
Þá var skáldkonan Pearl S. Buck óhemjuvinsæl , en hún hafði búið í Kína og lituðust flestar sögur hennar af þeirri reynslu ( Shanghai , Austan vindar og vestan ) .
The Good Earth var íslenskuð eins og margar hennar bækur og var þar að verki snillingurinn Magnús Ásgeirsson .
Hér er fjallað um ástir og eymd , stjórnmál og ríkidæmi , stríð og frið í Kína á öndverðri síðustu öld .
Wang Lung ( Muni ) , sem er af fátækum bóndaættum , er gefin konan og fyrrverandi þrællinn O-Lan ( Rainer ) .
Lítið fer fyrir tilfinningum þeirra á milli fyrsta kastið en margvísleg áföll og síðan velgengni treysta böndin á milli þeirra .
Saga þeirra verður samfléttuð miklum umbrotatímum þar eystra , mörkuð sorg og gleði , en Pulitzer-verðlaunabók Buck er sterkur bakgrunnur sem heldur vel þrátt fyrir nokkra hádramatík .
Myndin er frábært dæmi um stórmyndagerð í Hollywood á þessum tímum .
" Kína " er vissulega í Kaliforníu og Kínverjarnir velflestir Bandaríkjamenn .
Þannig gengu hlutirnir fyrir sig og þau Muni og Rainer , sem bæðu unnu Óskarsverðlaunin árið á undan , eru eftirminnileg í hlutverkum sínum og Rainer varð fyrsta konan til að vinna verðlaunin tvö ár í röð fyrir frammistöðu sína sem O-Lan .
Leikstjórn Franklins er fyrirmyndarfagmennska og þá hlaut myndin Óskarsverðlaun fyrir kvikmyndatöku .
Hefur vissulega elst mikið en á upplýsandi og dálítið sjarmerandi hátt .
saebjorn@heimsnet.is 