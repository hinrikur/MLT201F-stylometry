Landsfundur hefur æðsta vald í málefnum flokksins .
Hann markar heildarstefnu flokksins í landsmálum og setur reglur um skipulag hans .
Svo hljóðar 1. gr. skipulagsreglna Sjálfstæðisflokksins .
Mér fannst aukalandsfundurinn um síðustu helgi merkilegur fundur fyrir tveggja hluta sakir .
Vissulega var fundurinn fámennari en hefðbundnir landsfundir , enda haldinn um mitt sumar , en það breytir ekki því að um þúsund fulltrúar af öllu landinu tóku völdin af forystu flokksins í tveimur þýðingarmiklum málum og ályktuðu um málin á mun skýrari og afdráttarlausari hátt en forystan og þeir sem stóðu að samningu stjórnmálaályktunar höfðu ætlað sér .
Grasrótin tók völdin og það finnst mér vera vísbending um breytta tíma í Sjálfstæðisflokknum og veit vonandi á gott .
Moðsuðan sem átti að matreiða ofan í landsfundarfulltrúa í ESB-málum var einfaldlega með þeim hætti , að fundurinn neitaði að kyngja henni , heldur knúði fram breytingar á stjórnmálaályktuninni sem var með þeim hætti að enginn þarf að velkjast í vafa um það lengur að Sjálfstæðisflokkurinn er andvígur umsókn um aðild að ESB : " Sjálfstæðisflokkurinn setur fram þá skýru kröfu að umsókn um aðild að Evrópusambandinu verði dregin til baka án tafar .
" Ólíkt skýrara og skiljanlegra orðalag en í drögum að stjórnmálaályktun : " Við segjum nei við vegferð ríkisstjórnarinnar inn í ESB enda er mikilvægara nú að stjórnsýslan setji alla sína krafta í að leysa aðkallandi hagsmunamál heimila og fyrirtækja .
Þjóðin á að hafa síðasta orðið um hvort aðildarferlinu sé haldið áfram .
" Útvötnunin og moðsuðan var öll gerð í málefnanefndinni , sem vann að útfærslu draganna , allt til þess að friða lítinn , órólegan hóp ESB-sinna .
Það er merkilegt að grasrótinni í Sjálfstæðisflokknum hafi tekist að knýja svo þýðingarmikla breytingu í gegn á landsfundinum og senda þar með skýr skilaboð út til þjóðarinnar á þann veg að flokkurinn gangi í takt við þjóðina í þessu veigamikla máli .
Hitt málið sem ég tel að hafi verið mjög merkilegt , þótt vissulega hafi það ekki sömu þjóðhagslegu þýðingu , er styrkjamálið alræmda .
Í tillögunni að stjórnmálaályktun var að finna þessa setningu : " Við segjum nei við óhóflegum styrkjum til stjórnmálaflokka og frambjóðenda sem dæmi eru um sl. ár .
" Þetta töldu augljóslega margir að væri fjarri því að vera fullnægjandi uppgjör flokksins við ofurstyrki .
Það var kannski táknrænt að það voru tveir prestar sem héldu ræður um styrkjamálin og siðferðið og voru báðir ómyrkir í máli .
Þetta voru þeir séra Geir Waage , prestur í Reykholti , og séra Halldór Gunnarsson í Holti .
Ræður þeirra voru hvöss ádeila á styrkþega og lántakendur og Halldór gekk svo langt að nafngreina þá Guðlaug Þór Þórðarson og Gísla Martein Baldursson sérstaklega og krefjast afsagnar þeirra .
Í dagskrártillögu sem hann lagði fyrir fundinn var að vísu búið að afmá nöfn ofurstyrkjamannanna , en tillaga hans var samþykkt eftir mikið japl , jaml og fuður fundarstjóra .
Í tillögunni sem samþykkt var er skorað á forystu flokksins , þ.m.t. þingmenn og forystusveit í sveitarstjórnum , að skoða stöðu sína vandlega með tilliti til framtíðar flokksins .
Þeir sem þegið hafi háa styrki og meiri fyrirgreiðslu en almenningi stóð til boða eigi að axla ábyrgð með því að stíga til hliðar og víkja úr þeim embættum sem viðkomandi hafi verið kosnir til .
Ekki hefur heyrst múkk frá þeim sem klerkarnir beindu spjótum sínum að , en væntanlega geta þeir ekki notað aðferð strútsins að stinga höfðinu í sandinn að eilífu .
Það kemur landsfundur eftir þennan landsfund og þá getur þessi æðsta valdastofnun flokksins væntanlega kallað eftir svörum við því hverjar framkvæmdirnar hafi verið á samþykktum aukalandsfundarins 2010 , ekki satt ? 