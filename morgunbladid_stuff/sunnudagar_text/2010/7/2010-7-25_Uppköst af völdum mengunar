Mengun er mein í mannheimum .
Við Íslendingar erum betur settir í þeim efnum en margar aðrar þjóðir en samt hefur sigið á ógæfuhliðina , einkum í höfuðborginni .
Í forvitnilegri fréttaskýringu Bergþóru Njálu Guðmundsdóttur í Sunnudagsmogganum í dag kemur fram að svifryksmengun í Reykjavík megi ekki fara oftar en sjö sinnum á ári yfir heilsufarsmörk .
Í ár hefur það þegar gerst nítján sinnum .
Og í hvert skipti dregur úr lífsgæðum íbúanna .
Þeir íbúar sem glíma við astma- og ofnæmissjúkdóma eru verst settir þegar kemur að menguninni , eins og Steinunn Þórhallsdóttir og fjölskylda hennar hefur fengið að reyna .
" Þá daga sem mengunin er hvað verst hósta yngri börnin mikið .
Astminn er ofnæmissjúkdómur sem virkar þannig að þegar erting er frá umhverfinu bregst líkaminn við á ýktan hátt .
Það er misjafnt eftir einstaklingum hvernig , en í okkar tilfelli er það þannig að lungun í Karli Orra fara að framleiða mikið slím .
Hann finnur mikið fyrir því og t.d. fær hann verk í lungun þegar hann er að leika sér og hlaupa mikið og þarf þá að hvíla sig , " segir Steinunn .
Verstu einkennin koma þó aðeins seinna fram .
" Á morgnana eftir vonda mengunardaga á hann til að kasta upp slíminu því það safnast fyrir þegar hann liggur út af .
Þegar hann vaknar heyrir maður að hann fær hóstakast og svo þarf hann bara að hlaupa inn á klósett og gubba .
Þá þurfum við að byrja á því að gefa honum tvö astmalyf , ventolín og flixotíð , annað sem á að opna lungnaberkjurnar og fá þær til að slaka á og svo stera til að minnka bólgur og slímmyndun .
" Auðvitað eru afleiðingar mengunar sjaldnast svona slæmar hér á landi en frásögn Steinunnar er sláandi eigi að síður .
Reglur eru nauðsynlegar .
Um það eru allir sammála .
Það er hins vegar álitamál hversu langt á að ganga í reglusetningu , einkum þegar reglurnar eru settar úr fjarska , ef til vill af vanþekkingu .
Þetta var veiðimanninum sem Ragnar Axelsson , ljósmyndari Morgunblaðsins , hitti á ísbreiðunni á Grænlandi efst í huga .
" Það er búið setja reglur frá Evrópu sem banna okkur að selja skinnin af þeim dýrum sem við veiðum , það var lifibrauðið okkar , " sagði hann .
" Við getum ekki selt túpilaka , handgerða listmuni , tálgaða úr hvalbeinum , einungis úr hreindýrshornum en þeir eru ekki eins fallegir .
Þessar reglur eiga miklu frekar við um dýr í útrýmingarhættu sem eru drepin af veiðiþjófum .
Við erum ekki veiðiþjófar .
Af hverju getur ekki fólk sem hefur aldrei komið hingað og veit ekkert um okkur og lífið hér látið okkur í friði ? Hver bað það um að setja reglur fyrir okkur ? Ekki reynum við að breyta því hvernig aðrir lifa .
" Ragnar hefur áður farið út í þessa sálma í velheppnuðum þætti sínum í Sunnudagsmogganum , Sagan bak við myndina , en sjaldan af sama þunga og í dag .
Samúð hans með málstað veiðimannsins er augljós .
" Það var sorgmæddur maður sem kvaddi mig , ég skildi hvað hann var að segja .
" 