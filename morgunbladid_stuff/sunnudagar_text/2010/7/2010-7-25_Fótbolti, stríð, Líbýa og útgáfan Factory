Ég beit í mig svolítið fótboltaæði kringum HM .
Ég get nefnilega verið svolítill fótboltaáhugamaður , þó ég nenni sjaldnast að horfa á sportið .
Mín lið á HM í Suður-Afríku – heimamenn , Alsír og síðar Ghana – duttu líka allt of fljótt út , þannig að ég hafði meiri tíma í lesturinn .
Bókin Football Against the Enemy fjallar á athyglisverðan hátt um pólitík , spillingu og þjóðernisdeilur kringum fótboltann .
Höfundurinn Simon Kupper heimsækir m.a. fyrrum Sovétlýðveldi , Suður-Afríku og Spán – og kemur inn á ýmislegt áhugavert .
T.a.m. að þegar Barcelona hélt Ólympíuleikana árið 1992 þótti ráðlegt að halda fótboltahluta leikanna annarsstaðar , þ.e.a.s. á Spáni en ekki í þessum höfuðstað Katalónínu , þar sem spænska landsliðið var að mestu skipað spænskum leikmönnum .
Fótboltahlutinn færður til Valencia .
Nú skilst mér að lið heimsmeistaranna sé að stórum hluta skipað Katalónum , sem telja því vafalaust sigurinn tilheyra sér – frekar en Spáni .
Ágætis bók , en gefin út árið 1994 og dágóður hluti því tileinkaður atburðum tengdum falli kommúnismans og undankeppninni fyrir HM í Bandaríkjunum það árið .
Næst á dagskrá er bók Davids Goldblatt , The Ball is Round , sem mér skilst að sé ein sú besta í umfjöllun um sögu og pólitík fótboltans .
Annars er ég oftast með nokkrar bækur í gangi .
Þessa dagana tek ég Lifi Þróttur - 50 ára sögu öflugs knattspyrnufélags eftir Jón Birgi Pétursson með mér á sundlaugarbakkann .
Uppáhald á þessu félagi fylgdi eiginkonunni , en við fjölskyldan höfum líka búið á landamærum Þróttarahverfisins undanfarin ár .
Erum nú nýlega flutt í Vesturbæinn – og merkilegt nokk þá kemst ég að því í bókinni að hér liggja ræturnar .
Síðan er ég nýbúinn með hreint frábæra skáldsögu David Benioff , Þjófaborg , sem gerist í umsetinni Leníngrad í seinni heimsstyrjöldinni .
Hreint mögnuð saga og spennandi .
Önnur kilja sem ég er nýbúinn með , Í landi karlmanna eftir Hisham Matar , var ekki alveg eins skotheld en gefur athyglisverða mynd af daglegu lífi í Líbýu á áttunda áratugnum .
Er síðan komin langt með bók breska tónlistarblaðamannsins Micks Middles um Factory-plötuútgáfuna , sem er einkar heillandi saga af frábærum hugmyndum og geigvænlegu rugli sem tengdist þessari goðsagnakenndu plötuútgáfu sem þrátt fyrir að gefa út metsöluplötur New Order , Happy Mondays og fleiri fór illilega á hausinn .
