Fyrir nokkrum árum ákvað breskur rugludallur að reyna að sprengja flugvél í loft upp með sprengju í skónum sínum .
Flugfreyjur stöðvuðu hann þar sem hann rembdist við að fíra upp í kveikiþræðinum á öðrum skónum sem hann hélt á í fanginu .
Svo virðist sem kveikiþráðurinn hafi verið of rakur til þess að hann næði að kveikja í honum vegna þess að hann hafði gengið í skónum í lengri tíma en hann hafði gert ráð fyrir og svitnað í skóna .
Hver segir að táfýla geti ekki verið af hinu góða ? Í kjölfarið á uppátækjum skósprengjumannsins ógurlega hafa blásaklausir flugfarþegar um allan heim þurft að sæta því að vera látnir fara úr skónum við öryggisleit á flugvöllum , svona til þess að fyrirbyggja að þeir feti í fótspor skóorrustumannsins .
Eins og það hafi verið á eftirlitið bætandi .
Ekki er nóg með að fólk þurfi að taka af sér belti og yfirhafnir áður en það er látið ganga plankann sem er málmleitarhliðið á milli vonar og ótta um að það hafi gleymt smáklinki í vasanum og hljóti ónáð málmleitarguðsins sem pípar af offorsi á það í allra augsýn .
Guð hjálpi þér svo ef að þér skyldi hafa hvarflað að taka með þér tannkrem , ilmvatn eða vatnsflösku í flugið .
Allt sem er á vökvaformi er umsvifalaust rifið af manni enda aldrei að vita hvaða óskunda útsmoginn hemdarverkamaður gæti gert með of marga desílítra af Colgate .
Á Newark-flugvelli í New Jersey er ég nýbúinn að ganga í gegnum þessa skammargöngu sem röðin í gegnum öryggisleitina er .
Við innritunina var ég spurður í þaula hvort ég hefði ekki örugglega verið með handfarangrinum mínum öllu stundum og hvort óprúttinn aðili hefði nokkuð laumað einhverju í hann .
Á flugvellinum heima á Íslandi voru andstæðingar hvers kyns vökva á flugvöllum búnir að ganga skrefinu lengra og hugðust meina mér að fara með vatnsflösku keypta á flugvellinum um borð í vélina .
Þegar ég var svo látinn taka af mér belti og skó í leitinni komst ég að því mér til hryllings að annar sokkurinn var með risagati og var nú afhjúpað fyrir öllum flugvallargestum .
Það er jafnvel verra en að láta hliðið gelta á sig .
Þegar ég sest niður fyrir framan rétta hliðið og reyni að jafna mig eftir þessa niðurlægjandi reynslu , opna ég töskuna og fálma eftir einhverju að lesa til þess að stytta mér stundir þar til hleypt verður um borð .
Sem ég þreifa fyrir mér finn ég fyrir nokkru óvæntu á botni töskunnar , nokkru sem ítarleg öryggisleitin virðist á ótrúlegan hátt hafa misst af og ef hún hefði fundið hefði ég getað endað í margra klukkutíma yfirheyrslu og með möguleika á endaþarmsleit á bak við luktar dyr .
Nei , þetta er ekki byssa enda hefði ég líklega sloppið í gegn með hana með réttu leyfunum .
Mér hefur tekist það sem ótal hryðjuverkasamtökum hefur ekki tekist .
Upp dreg ég 100% hreinan eplatrópí .
Hver veit hvað ég gæti gert með hann ! kjartan@mbl.is 