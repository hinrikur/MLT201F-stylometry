Johan Cruyff breytti knattspyrnusögunni , bæði hollensku útgáfunni og þeirri spænsku .
Cruyff er einn fremsti leikmaður sögunnar og að margra áliti sá besti sem aldrei hefur náð því að fagna heimsmeistaratitli .
Nú má segja að kappinn sé í klemmu ; þessi frægasti fótboltasonur Hollands – og dáðasti fóstursonur Katalóníuhéraðs á Spáni – hlakkar líklega meira til úrslitaleiks HM en flestir aðrir enda löndin hans tvö sem mætast .
En með hvoru heldur hann ? Cruyff hefur lítið fengist til að sjá sig um úrslitaleikinn við fjölmiðla en sem dálkahöfundur spænska dagblaðsins El Periódico upplýsti goðsögnin á fimmtudaginn að hún hallaðist að sigri Spánar af þeirri einföldu ástæðu að liðið væri það besta í veröldinni um þessar mundir .
Undir niðri slær hjartað þó örugglega með Hollandi , enda hefur hann verið á meðal helstu ráðgjafa Berts van Marwijk landsliðsþjálfara .
En það flækir málið að hjarta Cruyffs slær líka með Spáni ! Hann hefur lengi verið búsettur í Barcelona og líka gegnt hlutverki ráðgjafa Peps Guardiola , þjálfara Barcelona , undanfarin misseri .
Pep þessi lék á árum áður undir stjórn Hollendingsins hjá félaginu .
Þar sem landslið Spánar er að miklu leyti skipað leikmönnum spænska meistaraliðsins má segja að fingraför Cruyffs séu vel merkjanleg .
Knattspyrnan sem Barcelona og landslið Spánar bjóða upp á er honum mjög að skapi ; sóknarknattspyrna er og hefur alltaf verið ær og kýr Cruyffs .
Hann vill að lið sæki sem allra mest og verji mark sitt fyrst og fremst með þeim frumlega hætti að láta knöttinn helst aldrei af hendi .
Cruyff segir spænska liðið – " eftirlíking af Barca " – bestu hugsanlega auglýsingu fyrir knattspyrnuíþróttina .
Alkunnur er rígur stórveldanna tveggja á Spáni , Barcelona og Real Madrid .
Í byrjunarliðinu í síðasta leik voru þrír leikmenn frá Real , einn frá Villarreal , sex frá Barcelona og að auki framherjinn frábæri , David Villa , sem leikið hefur með Valencia undanfarin ár en gekk snemmsumars í raðir þeirra Barcelonamanna .
Ekki er því nema von að leikstíll Börsunga einkenni landsliðið .
Þjálfarinn yfirvegaði , Vincente del Bosque , er Madrídarmaður , fyrrverandi þjálfari Real , en það skiptir hann ekki máli í þessu starfi .
Hann beitir að sjálfsögðu hættulegasta vopni þjóðarinnar á þessum vettvangi .
Spánn lagði Þýskaland í undanúrslitum og Cruyff segir ekki vafa á því að Hollendingar hefðu frekar kosið að mæta Þjóðverjum í úrslitaleiknum .
Ástæðurnar eru fyrst og fremst tvær : í fyrsta lagi vilji þeir koma fram hefndum fyrir tapið í úrslitaleik HM árið 1974 ( þegar Cruyff var aðalmaðurinn í liðinu ) og í öðru lagi eru Spánverjar miklu erfiðari mótherjar .
" Þeir óttast að Spánverjar haldi boltanum nánast allan tímann , " segir hann um landa sína .
" Þeirra von er sú að Spánverjar nýti ekki marktækifærin eins og lengst af gegn Þjóðverjum .
" Hollendingar hafa í gegnum tíðina teflt fram skemmtilegum liðum , og gera enn , en eru líkir Þjóðverjum að því leyti að þeim líkar vel að verjast aftar á vellinum en Spánverjar og sækja hratt þegar þeir ná boltanum .
Cruyff nefndi í pistli sínum frábæra frammistöðu Þjóðverja gegn Argentínumönnum .
Sagði þýska liðið í slíkum ham myndu vinna alla , nema Spánverja .
Gegn þeim hefðu Þjóðverjarnir ekki geta beðið átekta aftarlega á vellinum og brunað fram þegar andstæðingurinn tapaði boltanum , vegna þess að Spánverjar töpuðu honum nánast aldrei ! Vegna þess hve lærisveinar Del Bosques ( og Guardiola ! ) verjast framarlega náðu þeir boltanum yfirleitt jafnharðan .
Mótherjinn rær því lengstum gegn straumnum og það er erfitt til lengdar .
" Þegar menn leika sóknarknattspyrnu , eins og Spánn gerir , eru líkurnar á sigri alltaf meiri .
Og lið sem freistar þess að verjast og beita skyndisóknum gegn liði sem leggur kapp á að halda boltanum á skilið að þjást .
" Spurningunni , sem brennur á mörgum ; með hvoru liðinu hann haldi í úrslitaleiknum , svarar Cruyff í El Periódico : " Ég er Hollendingur en ég mun alltaf bera blak af knattspyrnu eins og Spánn leikur .
" Einn sá besti Hendrik Johannes Cruijff fæddist í Amsterdam 25. apríl 1947 .
Hann gekk til liðs við Ajax 10 ára að aldri og hóf að leika með aðalliði félagsins 17 ára , í nóvember 1964 .
Hann var kjörinn besti knattspyrnumaður Evrópu 1971 , 1973 og 1974 og er aðeins einn þriggja leikmanna sem hlotið hafa Gullbolta France football í þrígang ; hinir eru Frakkinn Michel Platini og Marco van Basten , landi Cruyffs .
Holdgervingur hins heildræna leiks Johan Cruyff er holdgervingur þess sem á ensku er kallað Total football – leiks liðsheildarinnar , þar sem aðeins markvörðurinn er njörvaður niður í sína stöðu en aðrir geta í raun leikið hvar sem er á vellinum .
Leikaðferðin byggðist á því að leikmenn hreyfðu sig mun meira um völlinn en áður , skiptu linnulítið um stöður til þess að rugla andstæðinginn í ríminu .
Ajax bryddaði upp á hinum heildræna leik undir lok sjöunda áratugarins og fram á þann áttunda , þegar liðið varð Evrópumeistari þrjú ár í röð .
Landslið Hollands beitti sömu leikaðferð á HM í Vestur-Þýskalandi 1974 , þótti það langskemmtilegasta í keppninni og lék til úrslita við heimamenn en varð þó að játa sig sigrað , 2:1 .
Á þeim tíma var Rinus Michels landsliðsþjálfari og hafði verið við stjórnvölinn hjá Ajax .
Michels var ráðinn þjálfari Barcelona 1971 , Cruyff fetaði í fótspor hans 1973 .
Stuðningsmenn Barcelona tóku Cruyff opnum örmum eins og við mátti búast og hann öðlaðist eilífan sess þegar félagið varð Spánarmeistari 1974 , í fyrsta skipti síðan 1960 , en erkifjendurnir í Real Madrid höfðu nánast einokað þá keppni síðan þá .
Þetta var reyndar í eina skiptið sem Barcelona varð spænskur meistari á meðan Cruyff lék með liðinu en hann gerði betur sem þjálfari þess 1988-1996 og er raunar sá sigursælasti í þeim stóli ; félagið varð m.a. fjórum sinnum Spánarmeistari , einu sinni Evrópumeistari , sigraði einu sinni í Evrópukeppni bikarhafa og varð einu sinni bikarmeistari Spánar .
