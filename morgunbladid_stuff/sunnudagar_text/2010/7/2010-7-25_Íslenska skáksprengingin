Seint á síðustu öld náði skákáhugi íslensku þjóðarinnar nýjum hæðum þegar íslenskir skákmenn komust í fremstu röð í heiminum í þeirri göfugu hugarleikfimi .
Smám saman hafði orðið til vísir að sterkasta skáklandsliði sem Ísland hefur alið af sér , og í hönd fór tímabil sem varla verður kallað annað en íslenska skáksprengingin .
Ungir kappar létu þá verulega að sér kveða og urðu fjórir þeirra stórmeistarar á tveggja ára tímabili .
Fengu þeir síðar viðurnefnið fjórmenningaklíkan í jákvæðri merkingu þess orðs .
Hér er átt við þá Helga Ólafsson , Jóhann Hjartarson , Jón L. Árnason og Margeir Pétursson .
Liðlega aldarfjórðungi síðar þykir Morgunblaðinu full ástæða til þess að rifja upp þá tíma þegar litla Ísland stríddi stórveldunum hvað eftir annað á ólympíuskákmótum og fékk til þess aðstoð frá Braga Kristjánssyni , skákskýranda Morgunblaðsins til margra ára .
Skákheiminum hlýtur að hafa orðið fremur bilt við þegar smáríkið Ísland eignaðist skyndilega fjóra stórmeistara nánast á einu bretti um miðjan níunda áratug síðustu aldar .
Fram að því höfðu einungis tveir Íslendingar orðið stórmeistarar í skák , en það voru þeir Friðrik Ólafsson og Guðmundur Sigurjónsson en sá síðarnefndi tefldi með fjórmenningaklíkunni á ólympíuskákmótunum 1984 og 1986 .
Áður hafði Ísland þó komist rækilega á skáklandakortið , ekki síst fyrir tilstilli Friðriks , sem komst í fremstu röð og varð síðar forseti Alþjóða skáksambandsins .
Ekki er óvarlegt að áætla að staða Friðriks í skákheiminum hafi átt stóran þátt í því að einvígið um heimsmeistaratitilinn í skák var haldið hér á landi árið 1972 .
Íslendingum var þó ekki treyst fyrir þessum stórviðburði alveg út í bláinn , því þegar höfðu Íslendingar verið gestgjafar stórra alþjóðlegra skákmóta .
Einvígi Bobby Fischers og Borisar Spasskís hefur verið kallað " Einvígi aldarinnar " og er líklega magnaðasta heimsmeistaraeinvígi sögunnar , þó slíkar fullyrðingar séu ávallt umdeilanlegar .
Skákáhugi þjóðarinnar jókst til mikilla muna við að fá þennan stórviðburð til landsins og var hann þó talsverður fyrir .
Færa má fyrir því rök að skáksprengingin á Íslandi , sé afsprengi einvígis Fischers og Spasskís þó í því felist nokkur einföldun .
Fleira kemur til eins og útgáfustarfsemi sem Jóhann Þórir Jónsson bar hitann og þungann af , en hans þáttur í framvindunni var ekki lítill .
Ungu mennirnir láta að sér kveða Í ársbyrjun árið 1984 hélt Búnaðarbankinn alþjóðlegt skákmót þar sem starfsmenn bankans , Jóhann og Margeir , urðu í tveimur efstu sætunum .
Til glöggvunar má nefna að Lev Alburt hafnaði í 10. sæti í mótinu en hann varð bandarískur meistari 1984 og ' 85 .
Reykjavíkurskákmótið var haldið í kjölfarið og þar sigraði Jóhann aftur en deildi sigrinum með Helga og Samuel Reshevsky .
Íslensku skákmennirnir fóru því með gott veganesti til Þessalóníku í Grikklandi þar sem ólympíuskákmótið var haldið árið 1984 .
Uppskeran varð 31,5 vinningar og hafnaði Ísland í 15. sæti af 88 þjóðum .
Guðmundur , fjórmenningarnir og Karl Þorsteins skipuðu sveitina .
Jón L. fékk 8 vinninga í 11 skákum og var með besta vinningshlutfall Íslendinganna .
Skákstríð við Persaflóa Vegna árangursins í Þessalóníku var ekki að undra að sama liði skyldi teflt fram á ólympíuskákmótinu tveimur árum síðar .
Haldið var á framandi slóðir í Dubai í Sameinuðu arabísku furstadæmunum og náðist þar árangur sem seint verður toppaður .
Íslenska sveitin hafnaði í 5. sæti af 108 þjóðum og hlaut 34 vinninga .
Í mótinu gerði Ísland til dæmis jafntefli , 2:2 , við Sovétríkin með þá Garry Kasparov og Anatoli Karpov innanborðs .
Báðir hafa þeir náð betri tökum á skáklistinni en almennt þekkist í mannkynssögunni .
Helgi tapaði fyrir Kasparov þar sem heimsmeistarinn þurfti að hafa mikið fyrir sigrinum og á öðru borði gerðu þeir Jóhann og Karpov jafntefli .
Ljóst má vera að úrslitin gegn Sovétríkjunum , 2:2 jafntefli með Kasparov og Karpov innanborðs , voru stórkostleg .
Til að gefa einhverja mynd af því er líklega best að tína til árangur Kasparovs og Karpovs á ólympíuskákmótum : Kasparov tefldi 82 skákir á 8 ólympíumótum og tapaði 3 þeirra ! Karpov tefldi 68 skákir á 6 ólympíumótum og tapaði 2 þeirra ! Sexmenningarnir skiluðu allir góðum árangri í mótinu .
Helgi fékk 6,5 v í 12 skákum , Jóhann 8 v af 12 , Jón L. 8 v af 13 , Margeir 7,5 v af 12 , Guðmundur 2 v af 4 og Karl 2 v af 3 .
Jón L. og Margeir fengu stórmeistaratign að mótinu loknu .
Jón skrifaði bók um ævintýrið í Dubai ásamt dr. Kristjáni Guðmundssyni liðsstjóra sveitarinnar og heitir bókin " Skákstríð við Persaflóa " .
Þar kemur meðal annars fram að útgerðarmaðurinn Soffanías Cecilsson frá Grundafirði hét liðinu peningaverðlaunum ef því tækist að verða á meðal tíu efstu þjóðanna í Dubai en 11. sæti í Havana 1966 var besti árangur Íslands á ólympíuskákmóti fram að þessu .
Niðurstaðan skilaði sveitinni 1 milljón íslenskra króna á þávirði frá Soffaníasi .
Kristján og Jón draga ekki dul á það í bókinni að áheit Soffaníusar hvatti skákmennina til dáða .
Kasparov sakaði Íslendinga um svindl Jón L. lýsir þeim Kasparov og Karpov afar skemmtilega í fyrrnefndri bók : " Það er einkennileg líðan að tefla andspænis sveit , þar sem Karpov og Kasparov sitja hlið við hlið .
Þeir eru ólíkir í háttum .
Kasparov iðar í sætinu og er óstyrkur að sjá eins og fyrr er vikið að en Karpov er aftur á móti sallarólegur , nánast hreyfingarlaus við borðið .
Hann hreyfði höfuðið lítilsháttar til og frá meðan hann var að hugsa , svona eins og til að örva blóðstreymi til heilans og svo gaut hann augunum rannsakandi til Jóhanns – þetta fræga ( ískalda ) Karpov-augnaráð .
Karpov sat meira við borðið en Kasparov en er hann stóð upp til að teygja úr sér , leit hann á stöður liðsmanna sinna .
Og K-in tvö tóku oftar en einu sinni tal ( með litlu t-i ! ) saman og virtust ræða stöðurnar á hinum borðunum .
Raunar er óleyfilegt að keppendur ræði saman meðan á skákum stendur , en skákstjóri fann þó enga þörf hjá sér til þess að þagga niður í þessum snillingum ! Þrátt fyrir allt umtal um að grunnt sé á því góða milli þessara tveggja heimsmeistara , var það ekki að merkja á þeim , þar sem þeir stungu saman nefjum .
" Síðar í mótinu tapaði Ísland 1:3 gegn Bandaríkjunum og missti þar með af toppbaráttunni .
Snillingurinn Kasparov átti erfitt með að skilja þau úrslit og sparaði síst stóru orðin .
" Kasparov trylltist við þessi úrslit og gekk svo langt að ásaka íslensku sveitina um að hafa gert sér það að leik , að tapa fyrir Bandaríkjamönnum .
Við litum á þetta sem hrós frá heimsmeistaranum .
Auðvitað gat svona sterk sveit , eins og sú íslenska , ekki tapað svo stórt án þess að brögð væru í tafli ! " Besti árangurinn í Manila ? Fjórmenningaklíkan myndaði hryggjarsúluna í landsliðinu á ólympíuskákmótum í tæpan áratug til viðbótar og sýndi að árangurinn í Dubai var engin tilviljun því liðið sýndi mikinn stöðugleika .
Árið 1988 fór mótið aftur fram í Þessalóníku og varð Ísland í 15. sæti með 32 vinninga .
Margeir fékk 7,5 v af 12 mögulegum .
Guðmundur hætti eftir mótið í Dubai og Karl eftir mótið í Þessalóníku .
Tveimur árum síðar , í Novi Sad í Júgóslavíu , var Ísland aftur í toppbaráttunni og hafnaði í 8. sæti með 32,5 vinninga .
Jóhann fékk 8,5 v í 13 skákum .
Árið 1992 fór keppnin fram í Manila á Filippseyjum og enn einu sinni voru Íslendingarnir í stuði .
Fengu 33,5 vinninga og 6. sætið varð staðreynd af 102 þjóðum .
Færa má fyrir því rök að árangurinn í Manila sé sá besti í sögunni hjá Íslendingum .
Þá var járntjaldið í Austur-Evrópu fallið með þeim afleiðingum að mun fleiri sterkar skákþjóðir urðu til , enda voru Sovétríkin helsta stórveldið í skákinni .
Eina Vesturlandaþjóðin sem hafnaði ofar en Ísland var Bandaríkin , sem endaði í 4. sæti , og þau voru með 3 fyrrum Sovétmenn innanborðs .
Hannes Hlífar Stefánsson og Þröstur Þórhallsson skipuðu liðið ásamt fjórmenningunum .
Hannes var tvítugur þegar teflt var í Manila og stóð sig frábærlega en hann fékk 7 v í 9 skákum og tryggði sér stórmeistaratitil .
Árangur annarra var eftirfarandi : Jóhann 6,5 v af 12 , Margeir 5,5 v af 10 , Helgi 5 v af 9 , Jón L. 7 v af 11 og Þröstur 2,5 v af 5 .
Gunnars þáttur Eyjólfssonar Þegar keppnin fór fram í Manila bættist íslenska hópnum liðsauki úr óvæntri átt , en stórleikarinn Gunnar Eyjólfsson var með í för sem eins konar andlegur leiðtogi .
Gunnar hefur ekki verið keppnismaður í skák en átti hins vegar að hjálpa skákmönnunum að einbeita sér að verkefninu .
Auk þess blés hann þeim baráttuanda í brjóst fyrir hverja umferð með ýmsum aðferðum .
Þarna var gerð áhugaverð tilraun hvað varðar andlega þáttinn sem virðist hafa heppnast fullkomlega .
Gott dæmi um aðkomu Gunnars er frásögn Margeirs frá mótinu í Manila .
" Gunnar hafði mjög góð áhrif og hjálpaði mönnum að ná hámarkseinbeitingu .
Þá var líka meiri agi á liðinu .
Það voru allir vaktir á sama tíma og gerðu æfingar .
Gunnar passaði einnig upp á að menn væru ekki að stúdera yfir sig sem gat valdið því að menn mættu þreyttir í skákirnar .
Hann hélt vel utan um mannskapinn hvað þetta varðaði .
Ég man eftir því þegar við tefldum við Rúmeníu þá lenti ég á móti manni sem mér hafði gengið illa á móti .
Þessi einstaklingur tefldi mjög hratt í byrjun og ætlaði að taka mig á taugum .
Ég verð að játa að ég varð talsvert stressaður yfir þessu og þurfti að eyða miklum tíma í að leysa málin .
Gunnar skynjaði þetta einhvern veginn og sá að ég var ekki alveg rólegur .
Hann mátti auðvitað ekki ræða við mig á meðan skákinni stóð en sendi mér augnaráð með þeim skilaboðum að ég þyrfti að ná mér niður og einbeita mér .
Þá gerði ég nokkrar öndunaræfingar í sætinu og andaði mjög djúpt að mér eins og hann hafði kennt okkur .
Þá leið mér mun betur og náði jafntefli nokkuð örugglega út úr mjög erfiðu tafli .
Ég myndi því segja að þetta jafntefli hafi verið Gunnari að þakka , " sagði Margeir við Morgunblaðið þegar hann var beðinn um að rifja upp þátt Gunnars Eyjólfssonar .
Fjórmenningarnir kvöddu í Moskvu Árið 1994 var teflt í Moskvu og Ísland varð í 22. sæti með 32,5 vinninga og fékk Margeir fékk 7,5 v af 10 .
Keppnin í Moskvu var síðasta ólympíuskákmótið sem fjórmenningarklíkan tefldi á .
Næsta mót var haldið í Jerevan í Armeníu árið 1996 og þá var Jón L. hættur .
Ísland náði 12. sæti með 33 vinninga .
Jóhann fékk 7 v af 11 .
Eftir mótið í Jereven hættu Jóhann og Margeir að tefla með landsliðinu .
Helgi hélt áfram , einn fjórmenninganna .
Þegar frá líður er auðveldara að átta sig á því hversu sterkum sveitum Ísland tefldi fram með fjórmenningaklíkuna innanborðs .
Árangurinn á því tímabili sem hér er rifjað upp er einstakur en síðan 1996 hefur Ísland ekki komist nálægt topp 10 á ólympíuskákmótum .
Besti árangurinn á seinni árum er 22. sæti árið 2002 en Ísland hefur oftar en ekki verið að berjast um að vera á meðal 50 efstu .
Athyglisvert er að árið 2002 var Gunnar Eyjólfsson einnig með í för sem andlegur leiðtogi og virtist það skila árangri eins og í Manila .
" Náðum betri árangri sem lið en einstaklingar " Jón L. Árnason var 11 ára gamall þegar Fischer og Spasskí tefldu í Reykjavík .
" Einvígi þeirra hafði úrslitaáhrif á að ég fór að tefla af fullum krafti .
Það er einfalt að svara því .
Ég fór að tefla fyrir alvöru á þessum tíma .
Þjóðin fór á hliðina í skákæði og ég fylgdist vel með .
Ég fór og horfði á fyrstu skákina .
Hún var tíðindalítil framan af en svo fór kliður um salinn þegar Fischer drap á H2 eins og frægt varð , " sagði Jón þegar Morgunblaðið bað hann að rifja upp upplifun sína af einvíginu .
Að loknu ólympíumótinu í Dubai árið 1986 skrifaði Jón um mótið í bókinni Skákstríð við Persaflóa .
" Árangurinn í Dubai er eftirminnilegastur í mínum huga .
Við höfnuðum í 5. sæti og það var langbesti árangur Íslands á ólympíuskákmóti og vakti mikla athygli .
Menn hafa leitt að því líkur að árangurinn í Manila hafi jafnvel verið betri svona stigalega séð enda höfðu Sovétríkin liðast í sundur .
Nokkrar þjóðir spruttu upp úr því og því var um sterkara mót að ræða en í Dubai .
Líklega hefur árangur okkar í Manila því verið betri en í endurminningunni var hann betri í Dubai , " sagði Jón og hló við .
Hann bendir á að íslenska liðið hafi oft á tíðum náð betri árangri í ólympíumótunum heldur en Elo-stig liðsmanna hafi gefið tilefni til .
" Við náðum betri árangri sem lið heldur en einstaklingar .
Við þekktumst mjög vel og náðum upp ákveðinni liðsheild .
Við höfðum það umfram margar aðrar þjóðir .
" Spurður um aðkomu Gunnars Eyjólfssonar að landsliðinu í Manila sagði Jón mikinn feng hafa verið í Gunnari .
" Hann var ekki eiginlegur liðsstjóri heldur meira eins og andlegur leiðtogi .
Engar sérstakar sögur fóru af honum hvað skákstyrkleika snerti og þetta vakti því nokkra athygli á sínum tíma .
Það var mjög gott að hafa hann með .
Hann býr yfir mikilli reynslu en ýmislegt er hægt að heimfæra frá leikhúsinu og yfir á skákina varðandi einbeitingu og ýmislegt þess háttar .
Hann átti þátt í því að búa til liðsheild og ná upp krafti hjá keppendum .
" Jón getur ekki neitað því að árangur Íslendinga á þessum árum hafi vakið mikla athygli í hinum alþjóðlega skákheimi .
" Íslendingar voru og eru nokkuð þekktir sem skákþjóð en það þótti merkilegt að svo fámenn þjóð skyldi eignast fjóra stórmeistara á svo skömmum tíma .
Við komum mörgum mjög á óvart í Dubai en komum kannski minna á óvart eftir það , því þá var litið á okkur sem alvörulið , " sagði Jón ennfremur .
" Árangurinn vakti gríðarlega athygli " " Já , ég held að það sé rétt ályktað að þessi kynslóð sé afsprengi heimsmeistaraeinvígisins 1972 .
Ég hafði mikinn áhuga á skák en einvígið ýtti mjög undir þann áhuga .
Ég var náttúrlega ekki nema níu ára gamall en man þó mjög vel eftir þessum viðburði enda fylgdist ég vel með .
Ég mætti á eina skákina með föður mínum og það var eftirminnilegt .
" sagði Jóhann Hjartarsson þegar Morgunblaðið sló á þráðinn til hans .
Hann neitar því ekki að skákin hafi fengið mikla athygli hérlendis á níunda áratug síðustu aldar .
" Skákin naut meiri athygli á þessum árum en dregið hefur úr því á síðustu árum .
Það má segja að þessi skákáhugi þjóðarinnar hafi sprungið út árið 1984 og fljótlega náðum við fjórir stórmeistaratitlum .
Einnig vakti árangur okkar á HM ungmenna árið 1983 mikla athygli en þá enduðum við í 2.-3. sæti .
Árangur okkar á ólympíuskákmótunum vakti gríðarlega athygli .
Okkur gekk oftast vel og það byggist upp spenna jafnt og þétt þegar vel gengur .
Við settum einnig markið hátt og markmiðið var ávallt að vera á meðal tíu efstu .
Við vorum ungir og metnaðargjarnir .
Líklega vorum við lágir á stigum miðað við getu en liðsheildin var mjög góð hjá okkur .
Það er nokkuð misjafnt hvernig gengur að ná upp góðri liðsheild á ólympíumótum .
Við undirbjuggum okkur mjög vel og brydduðum einnig upp á nýjungum .
Má þar nefna að við fengum Gunnar Eyjólfsson til liðs við okkur fyrir mótið í Manila .
Það er engin spurning að hann hafði mikil áhrif .
Við vorum hjá honum í öndunaræfingum og slíku í marga mánuði í aðdraganda mótsins og þegar út var komið var unnið eftir ákveðinni áætlun sem gekk meðal annars út á að losa um spennu .
Andlegi þátturinn skiptir heilmiklu máli eins og sást hjá handboltalandsliðinu í Peking þegar það vann til silfurverðlauna .
Það er gaman að skoða hversu vel okkur gekk þegar Gunnar var með í för .
Hann komst ekki með okkur til Moskvu og þá gátum við ekki neitt ! " sagði Jóhann og er ekki í vafa um besta árangur Íslands .
" Árangur okkar í Manila stendur upp úr .
Það er klárlega okkar besti árangur á alla mælikvarða .
Sovétríkin höfðu liðast í sundur og fyrir vikið voru mun fleiri sterkar þjóðir mættar til leiks .
" " Mórallinn í hópnum stendur upp úr " Ég man að ég upplifði þetta sem alheimsviðburð .
" PR " -gildi viðburðarins fyrir Ísland var náttúrlega ótrúlegt .
Við erum að tala um viðburð sem var á forsíðu heimsblaðanna dag eftir dag og viku eftir viku , enda hefur einvígið verið sett í það samhengi síðar að það hafi verið einn stærsti keppnisviðburður á síðustu öld .
Ég var 15 ára gamall og var skákmeistari Vestmannaeyja en hafði þó ekki teflt mjög lengi .
Mér fannst það ekki ýkja merkilegt í ljósi þess að Fischer hafði orðið stórmeistari 15 ára .
Ég sá fimm skákir og þetta var algert ævintýri , " sagði Helgi þegar Morgunblaðið bað hann að rifja einvígi Fischers og Spasskís upp .
Að mati Helga er árangur Íslands í Dubai og Manila nokkuð svipaður .
" Ég held að þetta sé að sumu leyti svipað en við vorum kannski þroskaðri skákmenn í Manila og veraldarvanari .
Það liðu náttúrlega sex ár þarna á milli .
Það má segja að svipaðar áherslur hafi gert það að verkum að liðið náði vel saman í báðum tilfellum .
Við létum ekki einhverja atburði utan taflborðsins vera breytu í atburðarásinni .
Við pössuðum upp á að undirbúningur fyrir mótin og fyrir skákirnar væri í lagi .
Þessi hópur hafði þvælst mikið saman og þekkst árum saman .
Þegar ég horfi til baka þá minnist ég þess að það var alltaf góður mórall .
Mér finnst það standa svolítið upp úr hvað það var gaman að þessum hóp .
Það þýðir þó ekki að menn hafi alltaf verið sammála um alla hluti , heldur var mórallinn almennt góður .
Það var glaðværð yfir mönnum og það tóku margir eftir því .
Í öðrum liðum var alltaf mikil samkeppni en það var einhvern veginn ekkert atriði hjá okkur .
Í fyrstu vakti mikla athygli hvað við vorum með sterka sveit en síðan urðum við bara þekkt stærð og það var alltaf vitað að það yrði erfitt að tefla við okkur , " sagði Helgi .
Jafnteflið gegn Sovétríkjunum vekur athygli í austurvegi Margeir Pétursson segir einvígið 1972 hafa ýtt mjög undir hans metnað .
" Fischer og Spasskí voru Tiger Woods þess tíma í mínum huga .
Það var ekki fyrr en ' 72 að ég uppgötvaði að það væri keppt í skák .
Þá varð ég gífurlega áhugasamur og fór að stúdera skák enda tók ég mjög hröðum framförum .
Ég sá bara tvær skákir í heild sinni .
Það var dýrt inn en ég fékk oft miða hjá frændum mínum á biðskákirnar því þær voru þá tefldar á vinnutímum , " sagði Margir í samtali við Morgunblaðið og segir árangurinn í Manila standa upp úr á ólympíumótunum .
" Ég held að árangurinn hafi verið betri í Manila heldur en í Dubai .
Í staðinn fyrir að vera með eitt lið þá voru Sovétríkin með tæplega fimmtán lið og þetta voru gríðarlega sterkar sveitir sem bættust við .
Það var því töluvert annar bragur á því móti , " sagði Margeir .
Að hans mati urðu ákveðin straumhvörf árið 1984 þegar Jóhann náði stórmeistaraáfanga á Búnaðarbankamótinu .
" Við höfðum lengi þótt efnilegir en þarna sáum við hinir að þetta var alveg hægt .
Menn höfðu nú alveg heilbrigðan metnað og samkeppnin jókst .
Þarna náðu menn að brjóta töluvert mikinn ís .
" Margeir segir að það hafi vakið mikla athygli hve sterka sveit Ísland átti á þessum tíma .
" Ég hef starfað mikið í ríkjum sem áður tilheyrðu Sovétríkjunum og þar er skákþekking almennt mikil .
Þar vita til dæmis allir hver Kasparov er .
Menn trúa mér ekki þegar ég segi þeim að Ísland hafi gert 2:2 -jafntefli gegn Sovétríkjunum , með Kasparov og Karpov innanborðs , á ólympíuskákmóti .
Menn skilja ekki hvernig það er mögulegt fyrir 300 þúsund manna þjóð , " sagði Margeir ennfremur .
