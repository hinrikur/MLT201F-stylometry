Á þessari hásumarstíð sem nú ríkir nennir ekki nokkur maður að hanga inni í húsi og auk þess er þetta sá tími sem flestir eru í sumarfríi .
Af þessum sökum eru fjöll og firnindi morandi í útivistarþyrstum Íslendingum .
Borgarflýjandi fólk flæðir yfir landsbyggðina og allir eru áfjáðir í að njóta náttúrunnar alveg í botn .
Enginn vill missa af sumrinu .
Ofvirkni verður almenn og líkamlegt þol og þor eykst til muna .
Viðþolslausir klífa landsmenn ný fjöll , sigra fleiri firði , skoða sem flest þorp og útnára , synda í sjónum og gleypa í sig súrefni í sem mestu magni .
Vekja jafnvel upp í sér sveitadurginn eða dreifbýlistúttuna .
Allt er þetta hið besta mál og full ástæða til að hvetja fólk til að stíga skrefið til fulls í hungri eftir hverskonar náttúru og taka sér fugla himinsins til fyrirmyndar , kýrnar í túninu , lömbin í lautinni og hrossin í haganum .
Fólk ætti hiklaust að nota sumarið til að framkalla fuglasöng hvað í öðru , baula jafnvel í tíma og ótíma .
Finna í sér nautseðlið , krafla og krafsa með löppunum og stanga og hnoða með hausnum sinn heittelskaða .
Konur gætu tileinkað sér gimbrajarm þegar þær langar í gott í kroppinn og hver getur staðist karl sem kumrar eins og hrútur þegar hold hans vex til ástarleikja ? Eða getur nokkur karl staðist konu sem hneggjar eins og hryssa í látum þegar lendar hennar loga ? Rekið nú dúandi barminn framan í nautin ykkar ( karlana ) kæru konur og baulið biðjandi eftir kossum þeirra .
Brokkið og töltið hvenær sem því er við komið og sláið til tælandi taglinu .
Skvettið upp rassinum .
Leikið lausum hala og slettið úr klaufunum .
Dillið dyndlum á fjallatoppum og látið ekki hjá líða að kasta ykkur niður í grængresið og kljást svolítið .
Staldrið við í þúfnaganginum og nartið hraustlega hvert í annars feld .
Lítið á nálægan grasblett sem hvern annan skeiðvöll og takið hvort annað til kostanna .
Sjáumst aftur að afloknu dýrslegu sumarfríi ! 