Hann var eitthvað að væflast með þessar myndir á pappír og veit ekki almennilega hver ber ábyrgð á því að þær enduðu á sýningu .
Sennilega er það þó Sjálfstæðisflokkurinn .
Hann var með kosningaskrifstofu í næsta húsi fyrir kosningarnar í vor og einhverjum datt í hug að setja kennaratyggjó á myndirnar og hengja þær upp .
Þar var lausnin komin .
Það er ekkert grín að ramma inn tugi mynda .
Bergþór Sigurðsson er brattur þegar hann lóðsar mig um téða sýningu , í almennu rými á Norðurbrún 1 , þar sem hann er til húsa .
Léttur í spori og léttur í lund enda þótt hann sé orðinn 82 ára .
Hann segir myndirnar flestar á bilinu fimmtán til tuttugu ára gamlar .
" Það er langt síðan ég tók þessar myndir , þær hafa bara legið í rólegheitum í tölvunni , með ógrynni annarra mynda .
Nýlega lét ég hins vegar verða af því að prenta þær á pappír .
Og nú eru þær komnar á sýningu .
" Dýr eru áberandi á myndum Bergþórs enda er hann sveitamaður að upplagi , ættaður úr Austur-Landeyjum .
" Það er alltaf jafn gaman að mynda dýrin .
Þau eru svo yndisleg , " segir hann .
Ein skemmtilegasta myndin er af þresti nokkrum sem situr í makindum á barmi kaffibolla .
" Hann bara kom og sat þarna drykklanga stund á bollanum mínum .
Það var alveg makalaust .
" Á annarri mynd gægist geit fram fyrir stein .
" Þú veist hvað þessi mynd heitir ? " spyr Bergþór .
Nei .
" Nú auðvitað , Steingeit .
" Kannski bara kurteisi Þetta er önnur sýningin sem Bergþór heldur um dagana .
Fyrir nokkrum árum sýndi hann á kaffistofunni Flóru í Grasagarðinum í Reykjavík .
" Mér fannst þær myndir ekkert sérstakar sjálfum en sumir voru að hæla þeim .
Kannski hefur það bara verið kurteisi ? " Bergþór hefur myndað um langt árabil .
Um tíu ára skeið starfaði hann sem umsjónarmaður húsa í Háskóla Íslands og var þá gjarnan fenginn til að taka myndir við hátíðleg tækifæri .
Eftirminnilegasta myndin er af dr. Sigurbirni heitnum Einarssyni biskupi og sonum hans .
" Þegar ég hætti hjá háskólanum var ég óspart hvattur til að taka meira af myndum og koma mér upp heimasíðu .
Um svipað leyti kynnti þúsundþjalasmiðurinn og góðmennið Axel Sölvason mig fyrir stafrænu myndavélinni og við það færðist ég allur í aukana .
Ég verð Axeli ævinlega þakklátur .
" Bergþór hefur margoft hætt að taka myndir um dagana en alltaf byrjað aftur .
" Ég virðist ómögulega geta slitið mig frá þessu .
Ég hætti einu sinni í heilt ár , kveikti ekki einu sinni á tölvunni .
Síðan lét ég loksins verða af því að kveikja á henni og þá byrjaði þessi vitleysa aftur .
Ætli þetta sé ekki sýki ? " Berþór lauk meistaraprófi í gull- og silfursmíði en hefur víða komið við um dagana .
Mest sér hann þó eftir því að hafa ekki reynt fyrir sér í íþróttum .
" Blessaður vertu , ég hljóp alla af mér í æsku en fattaði ekki fyrr en ég var orðinn gamall að ég hefði getað orðið íþróttamaður .
" Eins og skotið væri úr byssu Ungur var Bergþór í leikfimi hjá Vigni Andréssyni og þar vandist hann á að fara í ískalda sturtu .
" Það er allra meina bót .
Ég reyni að fara í ískalda sturtu a.m.k. einu sinni í viku .
Maður yngist um tuttugu ár við það .
Á tímabili hætti ég þessu en þegar ég greindist með hjartakvilla fyrir allmörgum árum ráðlagði læknirinn mér að byrja aftur að fara í kalda sturtu .
Ég gegndi því og kvillinn hvarf eins og skotið væri úr byssu .
" Enda þótt Bergþór kunni best við sig fyrir aftan myndavélina á hann býsna athyglisverðan fyrirsætuferil að baki .
Það hófst með því að Myndlistaskólinn í Reykjavík auglýsti eftir karlmanni til að sitja nakinn fyrir í tímum .
" Ég gaf mig fram og var ráðinn .
Daginn eftir mætti ég í fyrsta tímann .
Það er það erfiðasta sem ég hef gert um dagana , " rifjar Bergþór upp og dæsir .
Hann var á fertugsaldri á þessum tíma .
" Ég skalf og nötraði bak við tjaldið meðan ég var að klæða mig úr og reyndi að herða mig upp með slurk af brennivíni .
Það var hins vegar svo merkilegt að um leið og ég steig fram hvarf öll feimnin eins og dögg fyrir sólu .
Þetta voru mestallt stúlkur , flestar hverjar bráðhuggulegar , " bætir hann við kíminn .
Settist niður með ágætu fólki Bergþór á enga mynd til minningar um þetta óvenjulega starf , ekki heldur leirhöfuð sem nemendurnir brenndu eftir höfðinu á honum , en á veggnum í íbúð hans getur að líta fjölda auglýsingaspjalda sem hann hefur setið fyrir á .
" Það er af einhverjum ástæðum oft hóað í mig .
Ég hef bara gaman af því , svo fæ ég yfirleitt ágætlega greitt líka .
" Hann bendir á huggulega hópmynd máli sínu til stuðnings .
" Það var eitthvert tryggingafélag sem borgaði mér 40.000 krónur fyrir að setjast niður með þessu ágæta fólki í smástund .
Það er ekki slæmt .
" Bergþór er tvíkvæntur .
" Ég eyðilagði fyrra hjónabandið með drykkju , " viðurkennir hann .
" Ég kynntist ungri og fallegri konu , Áslaugu Gyðu Guðmundsdóttur .
Við áttum svo sem góða daga og nutum lífsins en ég drakk alltaf .
Á endanum gafst hún upp .
Sagði : Tak sæng þína og gakk ! " Það varð til þess að Bergþór lagði flöskuna frá sér , gekk í AA-samtökin og byrjaði nýtt líf .
Um það leyti kynntist hann seinni eiginkonu sinni , Vöku Sigurjónsdóttur .
" Hún var yndisleg kona .
Við rifumst til að mynda aldrei .
Stefndi í það fórum við bara að tala um eitthvað allt annað .
Það brást aldrei .
Those were the days , my friend ! " Vaka féll frá fyrir nokkrum árum .
" Hún dó í fanginu á mér meðan við vorum að dansa á Hrafnistuballi .
Það var ljóta kjaftshöggið .
" Bergþór yljar sér þó við ljúfar minningar – og auðvitað kynstrin öll af ljósmyndum .
