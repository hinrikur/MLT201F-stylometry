Jökulsárlón er náttúruundur á heimsmælikvarða .
Mjög sérstakt í jarðfræðilegu tilliti , nálægðin við sjóinn er stór þáttur í því og gerir Jökulsárlón frábrugðið öllum öðrum jökullónum á Íslandi .
Það er miklu meiri hreyfing á öllu heldur en í minni lónum sem eru við nánast hvern einasta skriðjökul .
Þar við bætist allt lífið , sérstaklega yfir sumarið .
Þá er ég að tala um selina , fuglana og alla fiskgengdina .
Svæðið er síbreytilegt og alltaf nýtt .
Maður getur eiginlega ekki annað en látið heillast .
" Það er Þorvarður Árnason , ljósmyndari og forstöðumaður Fræðaseturs Háskóla Íslands á Hornafirði , sem hefur orðið , en í vikunni gaf bókaútgáfan Opna út fyrstu ljósmyndabók hans , Jökulsárlón – Árið um kring .
Eins og nafn bókarinnar gefur til kynna fylgdist Þorvarður grannt með lóninu í heilt ár í öllum sínum fjölbreytileika .
" Þetta var konseptið sem ég lagði upp með .
Enda þótt ég vissi að fallegt væri við lónið allt árið um kring óraði mig ekki fyrir því hvílík upplifun þetta ætti eftir að verða , " segir höfundurinn en þetta mun jafnframt vera fyrsta bókin sem alfarið er helguð Jökulsárlóni .
Ljúf kynni við veturinn Þorvarður , sem er doktor í umhverfisfræðum , flutti austur á Höfn fyrir fjórum árum og hefur síðan kynnst Vetri konungi upp á nýtt .
" Þegar ég bjó í Reykjavík hékk ég bara inni allan veturinn .
Ég fékkst við rannsóknir í náttúrusiðfræði og fagurfræði en var í þeirri undarlegu aðstöðu að sitja öllum stundum fyrir aftan skrifborð .
Þegar ég flutti hingað austur byrjaði ég fyrst fyrir alvöru að upplifa veturinn á Íslandi .
Það hafa verið ljúf kynni .
" Þorvarður hefur fengist við ljósmyndun með hléum í þrjá áratugi en hann er einnig menntaður kvikmyndagerðarmaður .
" Ég hafði lítið verið að mynda síðustu árin á undan og var nánast hættur að taka landslagsmyndir .
Fljótlega eftir að ég flutti austur festi ég hins vegar kaup á nýrri myndavél og endurfæddist eiginlega sem náttúruljósmyndari , " segir hann .
Veturinn spilaði þar stóra rullu .
" Ég fann fljótt hvötina til að vera úti , nánast allar helgar .
Það er sama hvernig viðrar , ég rýk alltaf út með vélina .
Jöklarnir eru svo ofboðslega tærir og fallegir yfir vetrartímann .
Samspil sólar og jökla verður engu líkt á þeim árstíma , ekki síst við lónið .
Ég get eiginlega ekki lýst því með orðum , vísa bara í myndirnar .
" Í formála að bókinni kveðst Þorvarður vera svo heillaður af lóninu að hann sé eiginlega ekki mönnum sinnandi nema hann komist þangað að minnsta kosti tvisvar til þrisvar sinnum í mánuði .
Spurður út í þetta hlær hann við .
" Það eru engar ýkjur .
Það er orðið ástríða að vera úti , umvafinn magnaðri og síbreytilegri fegurð .
Yfir vetrartímann er ég líka að mestu leyti einn á ferð , þannig að sambandið verður enn sterkara .
Þetta hefur snert mig mjög djúpt og skiptir mig í dag gríðarlega miklu máli .
" Sem ljósmyndari hefur Þorvarður meiri áhuga á því að kafa dýpra á afmörkuðu svæði en að fleyta rjómann af öllu landinu .
" Fyrir vikið er ég lítið að taka myndir utan Hornafjarðar .
Mér finnst ég einfaldlega ekki tengjast öðrum svæðum með sama hætti enda þótt þau geti verið stórkostleg líka , " segir Þorvarður sem er með annað verkefni í gangi um þessar mundir , inn við Hoffellsjökul .
" Þar hef ég bæði verið að taka ljós- og kvikmyndir en ég hef undanfarin tvö ár unnið að heimildarmynd um hopun jökulsins .
" Þorvarður er mjög ánægður með nýju bókina og þakklátur forleggjurum sínum , Sigurði Svavarssyni og Guðrúnu Magnúsdóttur hjá Opnu , sem ákváðu að veðja á verkefnið .
" Ég vil líka nota tækifærið til að þakka hönnuðinum , Líbu Ásgeirsdóttur , sem sá einnig um myndvinnslu og valdi myndirnar með mér .
Samstarf okkar var mjög gott í alla staði .
" Á fjórum tungumálum Bókin kemur út á fjórum tungumálum , íslensku , ensku , frönsku og þýsku enda segir Þorvarður hana öðrum þræði hugsaða sem minjagrip fyrir ferðamenn , sem sýna Jökulsárlóni sífellt meiri áhuga .
Raunar gengur Þorvarður svo langt að segja að lónið sé orðið nokkurs konar táknmynd Íslands í augum umheimsins .
Þorvarður hefur haft lónið út af fyrir sig yfir vetrarmánuðina .
Verður hann ekki afbrýðisamur ef allt fyllist þar af fólki eftir útkomu bókarinnar ? " Það er áhætta sem maður verður að taka , " segir hann hlæjandi .
" Það er krökt af fólki þarna á sumrin og löngu tímabært að fólk njóti lónsins líka að vetri til .
Ég get ekki með góðri samvisku neitað fólki um það ! " Meira um ljósmyndir Þorvarðar á thorri.is .
