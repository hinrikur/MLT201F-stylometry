Nú stendur veiðitíðin sem hæst í ám og vötnum og því ástæða til að huga að tungutaki veiðimanna .
Sem betur fer er íslenskur orðaforði á þessu sviði allgóður , hvort sem talað er um veiðitækin eða aðferðirnar , en þó eru nokkur ensk orð í umferð sem orðvísir og málspakir veiðimenn ættu ekki að þurfa að nota .
Veiðitækin eru stöng og hjól , og á hjólinu er lína og baklína , en fremst á flugulínu er taumur og á endanum er öngull , fluga , maðkur , spónn eða annað agn .
Orðið spúnn merkir sama og spónn en er bara hljóðlíking enska orðsins spoon sem einhvern tíma hefur verið þýtt sem skeiðardrag um þessa tegund veiðarfæris .
Enska orðið spoon er auðvitað náskylt orðinu spónn , sem í íslensku getur merkt hefilspón , eða skeið , gjarnan úr horni eða beini .
Íslensk beyging spóns er ekki alveg vandalaus : spónn , spón , spæni , spóns / spónar .
Fleirtala : spænir , spæni , spónum , spóna .
Í nýrra máli heyrist talað um spóna í fleirtölu .
Óneitanlega er skemmtilegra að skoða spænina hjá þeim sem veiðir á spón , heldur en hlusta á tal um spúna .
Í íslensku er talað um tvenns konar spæni , annars vegar þá sem má búa til úr skeið , og hlykkjast í vatninu , og hins vegar þá sem hafa svolitla plötu sem hringsnýst þegar spónninn er dreginn .
Gaman væri að frétta af orðum sem gamalreyndir spónaveiðimenn nota til að greina þá sundur .
Línur og taumar í veiðiskap hafa ýmsa eiginleika og lögun sem veiðimenn þurfa að geta talað um .
Lengi hefur vafist fyrir þeim að lýsa línum sem mjókka í annan endann eða báða .
Þessi vandi hefur líka vafist fyrir þeim sem þurfa að tala um raflínur , ljósleiðara og aðrar leiðslur með þessa sömu lögun , að vera ekki jafnsverar alla leið .
Á ensku er notað orðið taper í þessu sambandi , bæði sem nafnorð og sögn , áhrifssögn og áhrifslaus .
Í veiðihúsum landsins þessar vikurnar má oft heyra talað um teiperaða tauma og línur .
Reynt hefur verið að tala um keilulaga línur , en keila tollir illa í vitund manna af ýmsum ástæðum .
Hún er yfirleitt stutt og sver og endar í oddi en línur eru langar og grannar og enda alls ekki í oddi .
Keila getur verið uppmjó en lína gæti verið frammjó eða frammjókkandi .
Unnt væri að tala um mjókkandi línur eða tauma og að lína sé mjókkuð , eða að hún mjókki fram .
Kunningi minn á bakkanum er ekki ánægður .
Hann bendir á orðið mjór sé ekki rétta orðið til lýsa þvermáli línunnar , heldur grannur eða fínn , enda talar konan hans um fínan tvinna .
Hann leggur til að veiðimenn taki upp orðið spírutaumur fyrir þann taum sem ekki er jafnsver alla leið .
Línur eru þá spíraðar í annan endann eða báða , eru spírulínur .
Hér er sögnin spíra notuð sem áhrifssögn , ekki er átt við að línur hafi spírað , heldur að þær hafi verið spíraðar , þ.e. gerðar eins og spíra í laginu .
Trillusjómaður af Húsavík lýsti veiðiferð sinni í Laxá í Aðaldal með þessum orðum : " Ég tók prammann og reri upp að Laxhólma .
Þar tók ég þrjá stóra og fékk strax í spyrðuna , en þá gerði trítlu til landsins og tók undan svo ég fór á flakk .
Endaði svo í Holunni og lét stauta vel .
Hann var við og ég brá hart við honum og endaði með hálfa aðra spyrðu .
" 