Þátttaka Ólafar Nordal í pólitík er ekki löng í árum talið , en hún býr yfir yfirgripsmikilli reynslu af mismunandi lögfræðistörfum sem hún gegndi þar til hún fyrst var kjörin á þing fyrir Sjálfstæðisflokkinn í Norðausturkjördæmi 2007 .
Nú er hún orðin varaformaður Sjálfstæðisflokksins og leiðtogi hans í Reykjavíkurkjördæmi suður .
Ólöf ræðir hér sína sýn og sannfæringu og fyrir hverju hún vill beita sér í flokksstarfinu sem varaformaður .
Agnes Bragadóttir agnes@mbl.is Ólöf Nordal var kjörin varaformaður Sjálfstæðisflokksins á aukalandsfundi hinn 26. júní sl. með 70% atkvæða .
Ólöf var alþingismaður Sjálfstæðisflokksins í Norðausturkjördæmi 2007-2009 og annar þingmaður Reykjavíkurkjördæmis suður frá í maí 2009 .
– Heldur þú að þetta sé það sem koma skal , að Sjálfstæðisflokkurinn hleypi konum ekki lengra upp metorðastigann en í varaformannsembættið ? " Ég held ekki að varaformannsstarfið sé einhver lokaákvörðunarstaður okkar kvenna í Sjálfstæðisflokknum .
Ég held að það sé mjög mikilvægt að menn nálgist verkefnin með þeim hætti að vilja takast á við erfið og ögrandi verkefni og reyna að bæta við sig .
Að sjálfsögðu stefna bæði konur og karlar í flokknum eins langt og vilji og geta leyfir .
" Viljum meta fólk að verðleikum – Ólöf , nú spannar stjórnmálaþátttaka þín ekki langan tíma , rétt rúm þrjú ár .
Er þetta ekki nokkuð bratt klifur konunnar , fjögurra barna móður , að vera orðin varaformaður stærsta stjórnmálaflokksins , Sjálfstæðisflokksins , eftir svo stutta veru í pólitík ? " Auðvitað er þetta stuttur tími sem ég hef starfað í pólitík , en höfum við sjálfstæðismenn ekki alltaf sagt að það eigi líka að líta til reynslunnar sem við búum yfir áður en við settumst á Alþingi og að það sé ekki endilega sjálfgefið að þeir sem koma inn á þing með reynslu í farteskinu eigi að taka sér stöðu í einhverri metorðabiðröð ? Ég held að mottóið hjá okkur sé að við viljum meta fólk að verðleikum .
Ég vil bjóða fram mína krafta , mína sýn og mína sannfæringu .
Ég lagði það í dóm kjósenda í Norðausturkjördæmi og síðan í dóm kjósenda í Reykjavík í fyrra og svo í dóm landsfundarins fyrir tveimur vikum .
Ég held að við eigum að varast að ræða það hvort einhver hefur setið nógu lengi á þingi til þess að gegna ákveðnum trúnaðarstörfum fyrir Sjálfstæðisflokkinn , eins og ég hef nú verið kosin til að gegna .
Vitanlega má spyrja sig hvenær maður sé nógu þroskaður og hvort ég vilji þroskast meira .
Ég get svarað þeirri spurningu játandi .
Að sjálfsögðu er það alltaf þannig að maður vildi vera þroskaðri , vitrari og reyndari .
En lífið er nú einu sinni þannig að maður er alltaf að læra , þroskast og bæta við sig .
Og ég vona svo sannarlega að ég haldi áfram að gera það þar til ég verð komin á grafarbakkann .
Ég hefði einfaldlega aldrei boðið mig fram til varaformanns ef ég efaðist um að ég réði við verkefnið .
" Eigum að hefja merkið á loft – Nú fékkst þú ágæta kosningu á þessum aukalandsfundi , um 70% atkvæða , en það breytir engu um það , að ýmislegt var gagnrýnt af landsfundarfulltrúum , sem tók til skipulags fundarins og sögulegra hefða flokksins .
Hvers vegna mátti fálkinn , þetta tákn Sjálfstæðisflokksins , ekki sjást ? Hvers vegna mátti ekki nota gamla góða ræðupúltið úr Valhöll , sem margir sjálfstæðismenn líta á sem óaðskiljanlegan hluta af landsfundum Sjálfstæðisflokksins ? Hvers vegna þurfti að útvatna bláa litinn í ljósbláan og torkennilegan lit , sem fæstir tengja heiðbláma Sjálfstæðisflokksins ? Skammast sjálfstæðisfólk sín fyrir flokkinn sinn , sögu hans og hefðir , eða hvað veldur ? " Þetta er áhugaverð spurning og nokkuð sem ég hef velt fyrir mér .
Það er ímynd eða öllu heldur veruleiki Sjálfstæðisflokksins .
Ég held við verðum að skilja rækilega á milli þegar við tölum um merki flokksins , fálkann , og svo gjörðir flokksins .
Við stöndum frammi fyrir því að hafa verið á vaktinni , eins og gjarnan er sagt , þegar efnahagshrunið varð og í því felst mikil ábyrgð sem við þurfum að axla .
En það er ekki þar með sagt að við eigum að leggja til hliðar merki flokksins , sem við mörg höfum talið vera stolt hans .
Ég held að það sé mikilvægt fyrir okkur sjálfstæðismenn nú að hefja merki flokksins á loft og fylkja okkur þar undir .
Þá er ég ekki að tala um einhvern látbragðsleik , heldur raunverulega að setja okkar stefnu fram með öllu sem því fylgir .
Því fylgir ákveðin hefð hvernig landsfundir eru haldnir og í þær hefðir vil ég halda , um leið og við þróum og bætum fundinn eins og nú var gert , til að mynda með breyttu málefnastarfi sem tókst afar vel og virkjaði alla fundarmenn .
Allt er þetta hluti af því að tefla Sjálfstæðisflokknum fram í heild sinni , sögu , stefnu og hefðum .
Það eigum við sjálfstæðismenn alls ekki að hræðast .
Við megum ekki gleyma því að Sjálfstæðisflokkurinn er ekki bara frjálslyndur flokkur , hann er líka íhaldssamur flokkur og vill vera það .
En þetta var aukalandsfundur , boðað til hans með skömmum fyrirvara og hann var ekki jafn yfirgripsmikill að umfangi og dagskrá og hefðbundnir landsfundir eru .
Á hinn bóginn er ég því alls ekki sammála að sjálfstæðismenn skammist sín fyrir flokkinn sinn , sögu hans og hefðir .
Við erum bara í miðjum leiðangri .
Við fengum gríðarlegan skell í kosningunum 2009 og þótt ýmislegt gott hafi gerst í sveitarstjórnarkosningunum nú í vor , þá var ýmislegt í þeim kosningum sem var ekki nógu gott fyrir flokkinn .
Við í Sjálfstæðisflokknum eins og aðrir stjórnmálamenn eigum bara við þann vanda að stríða í dag , að menn vantreysta stjórnmálamönnum og trúa ekki orðum þeirra og treysta .
Við þær aðstæður og raunar alltaf verðum við að fara í málefnin sjálf og reyna að endurvinna traust með verkum .
Það þýðir ekkert að fela sig á bak við neitt annað .
" Eigum að efla grasrótina – Nú má segja að þið tvö í forystunni , þú og Bjarni Benediktsson , varaformaður og formaður , hafið svipaðan bakgrunn .
Bæði menntaðir lögfræðingar .
Hann er af hinni efna- og valdamiklu Engeyjarætt og þú ert dóttir dr. Jóhannesar Nordal , fyrrverandi seðlabankastjóra , sem löngum var talinn með valdamestu mönnum landsins .
Er forystan einsleit og er hætta á því , að þínu mati , að hún fæli grasrótina frá flokknum ? " Nei , ég hef ekki trú á því .
Við Bjarni erum ólíkar manneskjur og þótt sumum finnist að bakgrunnur okkar sé svipaður , eins og þú segir , þá er hann afskaplega ólíkur .
Sjálfri finnst mér þetta vera algjört aukaatriði , enda treysti ég mér til þess að fullyrða að við Bjarni getum unnið mjög vel saman .
Það höfum við gert og það munum við gera .
Það sem skiptir máli er fyrst og fremst það sem við höfum fram að færa .
Ef við höfum ekkert fram að færa , þá leggjum við upp í tilgangslausa ferð .
Ef okkur tekst að koma því á framfæri , sem við viljum berjast fyrir , þá eigum við erindi .
Ég hef líka talað fyrir því að við í Sjálfstæðisflokknum þurfum að ná saman .
Við þurfum að vera saman í sveit til þess að ná árangri og þá þurfa menn að fara í þá vinnu sem bíður okkar , m.a. að efla grasrótina , samtöl við flokksmenn ; samtöl við flokksmenn í Reykjavík , samtöl við flokksmenn úti á landi og samtöl flokksmanna milli landshluta .
Það er það verkefni sem mér finnst hvað mest spennandi í þessu varaformannsstarfi að efla sveit sjálfstæðismanna til þess að vinna málstað okkar fylgi .
Þar er mikið og spennandi verk , við skulum ekkert gleyma því .
" Engin hálfvelgja í ESB-afstöðu – Ég varð þess vör á aukalandsfundi ykkar , að ákveðinnar tortryggni gætir meðal flokksmanna í garð forystunnar í Evrópusambandsmálum .
Það sýndi sig svo í afgreiðslu stjórnmálaályktunarinnar að orðalagið sem landsfundarfulltrúar knúðu í gegn var mun skýrara og afdráttarlausara en tillaga hafði verið gerð um í málefnanefndinni sem vann að gerð draganna að stjórnmálaályktun .
Er það svo að forysta flokksins telji nauðsynlegt að forðast skýra og afgerandi afstöðu í jafnstóru máli og ESB til þess að halda flokksmönnum saman ? Hvers vegna þennan ótta við að tala skýrt í máli , þar sem á milli 70% og 75% þjóðarinnar virðist hafa sömu afstöðu og Sjálfstæðisflokkurinn – að hagsmunum Íslands sé best borgið utan ESB ? " Ég vil benda á að í upphaflegu drögunum að stjórnmálaályktun var nokkuð skýr lína dregin í Evrópusambandsmálum , þótt hún hafi vissulega ekki verið jafnafgerandi og niðurstaða landsfundarins kvað á um .
En hún var mun skýrari en það orðalag sem kom út úr málefnanefndinni sjálfri .
Ég tel þegar svona stórt mál á í hlut eins og möguleg aðild Íslands að ESB , að það sé alls ekkert óeðlilegt við það að reynt sé að ná breiðri samstöðu um niðurstöðu .
Það sem gerðist hins vegar á landsfundinum , eftir að drög að stjórnmálályktun höfðu verið kynnt , var að stór hópur fulltrúa taldi að ekki væri nógu langt gengið og ganga þyrfti lengra .
Niðurstaðan varð sú að gengið var mun lengra en í upphaflegum drögum sem voru lögð fyrir fundinn .
Í þessu skiptir meginmáli að Sjálfstæðisflokkurinn hefur ávallt sagt að það þjóni best hagsmunum Íslands að standa fyrir utan Evrópusambandið .
Það sem hefur síðan gerst frá því við ályktuðum um þetta á landsfundi í ársbyrjun 2009 er að ríkissstjórnin hefur kosið að fara af stað í Evrópuleiðangurinn án þess að hafa það pólitíska bakland sem hún þarf á að halda í slíkum leiðangri .
Það er bara einn stjórnmálaflokkur í landinu sem er með afgerandi stefnu um að Ísland eigi að ganga í Evrópusambandið , það er Samfylkingin .
Framsóknarflokkurinn er ekkert inn á því , þótt einhverjir í þeim flokki vilji láta reyna á aðildarviðræður .
Vinstri grænir eru ekki heldur aðildarsinnar , eins og ítrekað hefur komið skýrt fram , og þótt ákveðinn hópur í Sjálfstæðisflokknum vilji láta reyna á viðræður , þá er það nú einu sinni þannig að stefna flokksins er að hagsmunum okkar sé best borgið utan sambandsins .
Engu að síður fór ríkisstjórnin af stað í þennan leiðangur í fyrra , án baklandsins , í stað þess að vinna málið heima fyrir fyrst .
Það voru alvarleg mistök í þessu stóra utanríkismáli landsins , að sækja um aðild án hins pólitíska baklands .
Þetta snýr ekki bara að íslenskri pólitík , heldur ekki síður að stöðu Íslands gagnvart öðrum ríkjum , því vitanlega veikir þetta trúverðugleika þjóðarinnar gagnvart þeim .
Ég hef það fyrir satt að þetta sé nákvæmlega það sem væntanlegur viðsemjandi Íslands telji stærsta veikleikann og í raun einsdæmi í sögu ESB að land sæki um aðild á svo veikum grunni .
Ég held að hið ákveðna orðalag sem varð í ESB-hluta stjórnmálaályktunarinnar endurspegli óánægju stórs hluta Sjálfstæðisflokksins með það hvernig ríkisstjórnin hefur haldið á þessum málum .
Við erum aðilar að evrópska efnahagssvæðinu og Sjálfstæðisflokkurinn átti sinn þátt í því að samningurinn um EES varð að lögum á þingi .
Við erum aðilar að Schengen , sem ekki einu sinni Englendingar hafa viljað taka þátt í .
Sjálfstæðisflokkurinn hafði forgöngu um að við urðum þátttakendur í Schengen .
Auk þess eigum við í sterkum pólitískum samskiptum við önnur ríki .
Utanríkisstefna þjóðarinnar er vitanlega alltaf í þróun , en hún snýst á endanum alltaf um hagsmuni .
Hvernig eru þeir hagsmunir þjóðarinnar best tryggðir ? Það mat fer auðvitað fyrst og síðast fram hérna heima .
Við þurfum að koma okkur upp skýrri afstöðu heima fyrir sem samstaða er um , áður en við bjóðum öðrum þjóðum upp á að hefja einhverjar þreifingar með okkur um hlutina .
" Gæta hagsmuna þjóðarinnar – Er það ekki einmitt þetta sem þú ert að segja núna , sem gefur sjálfstæðismönnum tilefni til tortryggni .
Er ekki einhver hálfvelgja í þessum orðum þínum gagnvart ESB ? " Þetta er ekki rétt hjá þér .
Hvernig getur það verið hálfvelgja að segja að hagsmunum Íslands sé best borgið utan ESB , eins og Sjálfstæðisflokkurinn hefur jafnan sagt ? Hvernig getur það verið hálfvelgja að segja að við verðum í einu og öllu að gæta hagsmuna íslensku þjóðarinnar ? Það er bara alls ekki þannig .
Það þarf hins vegar að setja alla þessa hluti í samhengi og það á við um utanríkisstefnu Íslands í heild .
Sjálfstæðisflokkurinn hefur margoft sagt að hann vilji ekki ganga í Evrópusambandið .
Hann sagði hins vegar í fyrra að ef niðurstaðan yrði sú að fara í aðildarviðræður , þá þyrfti að spyrja þjóðina hvort hún vildi það .
Ég hefði nú haldið að þeir flokkar sem nú eru í ríkisstjórn hefðu átt að taka slíkri samþykkt fagnandi , en það var öðru nær .
Það sem hefur gerst í kjölfar þess að aðildarviðræður voru knúnar í gegn á Alþingi í fyrra fór að mínu mati svo mjög fyrir brjóstið á landsfundarfulltrúum að þeir vildu taka Evrópumálin mun skýrar á dagskrá en ella hefði verið .
" – Telur þú að það hafi veikt forystu Sjálfstæðisflokksins að landsfundurinn tók með þessum hætti afdráttarlaust völdin af henni , hvað varðar ályktunina í Evrópumálum ? " Nei , ég get ekki á nokkurn hátt lesið slíkt út úr þessu máli .
Ég veit ekki til þess að menn hafi fram til þessa samþykkt umræðu- og möglunarlaust upphafleg drög að stjórnmálaályktunum .
Það hafa alltaf verið gerðar breytingar .
Hér er um að ræða ákveðið hitamál og alls ekkert óeðlilegt að landsfundarfulltrúar hafi miklar skoðanir og ólíkar áherslur .
" Verða að skýra hvaðan styrkirnir komu – Annað mál brann augljóslega á mjög mörgum landsfundarfulltrúum , en það eru styrkjamál einstakra sjálfstæðismanna , sem stór hópur taldi greinilega að væru ekki enn uppgerð .
Séra Geir Waage og séra Halldór Gunnarsson fluttu mjög afdráttarlausar og gagnrýnar ræður um þau mál og niðurstaða fundarins varð sú að séra Halldór lagði fram dagskrártillögu sem gekk mun lengra í gagnrýni en orðalagið í drögum að stjórnmálaályktun gerði .
Á þetta styrkjamál eftir að þvælast fyrir ykkur í Sjálfstæðisflokknum út þetta kjörtímabil ? " Við segjum og höfum sagt að frambjóðendur okkar verði að gera grein fyrir því hvaðan styrkirnir komu .
Í þeim veruleika sem við búum í núna eru þessi styrkjamál svo fráleit á margan máta .
Þetta eru svo háir styrkir í mörgum tilvikum og fólki svíður það mjög , eftir það mikla hrun sem varð hér haustið 2008 , að styrkjamálum skuli hafa verið háttað svona fyrir hrun .
Menn verða vitanlega að gera grein fyrir því hvaðan styrkirnir komu , en ekki má gleyma því að eftir að styrkjamálin komu upp hafa menn gengið bæði í gegnum prófkjör og kosningar , fyrst alþingiskosningar og svo sveitarstjórnar- og bæjarstjórnarkosningar .
Það hefur þannig fengist ákveðin niðurstaða , þar sem menn hafa lent í útstrikunum eða lent neðar á lista en þeir voru áður .
Það hafa því verið þátttakendur í prófkjörum og kjósendur sem hafa haft sín áhrif .
En vitanlega endar þetta alltaf með því að menn verða sjálfir að horfa í gaupnir sér og spyrja : Hvernig er best fyrir mig að halda á mínum málum og hvernig er best fyrir okkur í framtíðinni að halda á okkar málum ? Við getum líka spurt að því hvort þetta þýði að það verði aldrei aftur haldin stór prófkjör í Sjálfstæðisflokknum , eða hvort við verðum að gjörbreyta því hvernig við stöndum að prófkjörum .
Allt þetta þarf að ræða innan flokksins og ná niðurstöðu um .
Í mínum huga snýst starf í stjórnmálaflokki mjög um það að efla hinn almenna flokksmann og fá hann til þess að taka þátt í stjórnmálastarfi flokksins .
Það felst í því að auka vald hins almenna flokksmanns og fá hann til þess að koma að ákvarðanatöku , koma á framfæri sínum sjónarmiðum og svo framvegis , rétt eins og landsfundarfulltrúar einmitt gerðu á fundinum í þeim tveimur málum sem við ræddum , ESB-málinu og styrkjamálinu .
Ef menn eru sammála um að þetta sé gott , og ég held að það sé það , og sagði þegar ég sóttist eftir kjöri sem varaformaður að það væri stórt verkefni að leiða sveitina saman .
En þá er það líka þannig að það er í höndum grasrótarinnar sjálfrar að velja menn á lista .
Það er hún sem gerir það hvort sem er í gegnum prófkjör eða með öðrum hætti og það er hún sem á endanum kýs menn til valda og í áhrifa- og trúnaðarstörf á vegum flokksins .
Verkefni forystu Sjálfstæðisflokksins er m.a. að skapa aðstæður til þess að þetta geti orðið .
Hennar verkefni er að leggja línurnar um hvað við ætlum að gera hér næst .
Við þurfum að spyrja spurninganna : Hvernig ætlum við að koma Íslandi upp úr þeim vandræðum sem það er í núna ? Hvað ætlum við að gera næst ? Hvert stefnum við til lengri tíma litið ? Það er okkar verkefni .
Hvers vegna ætti yfir höfuð að kjósa okkur , ef við litum ekki á þetta sem okkar aðalverkefni ? " Ríkisstjórnin valdi grísku leiðina – Og hvernig ætlar Sjálfstæðisflokkurinn að koma Íslendingum út úr þeim hremmingum ? " Það er margt sem ber að grandskoða til þess að það takist .
Grundvallaratriðið er að veita hér forystu í þeim mikilvægu málum sem verður að vinna að til að koma okkur út úr vandanum .
Í fyrsta lagi vil ég nefna gjaldmiðilsmálin .
Margir þeir sem hafa talað fyrir því að við eigum að skoða hvað getur komið út úr aðildarviðræðum við Evrópusambandið hafa einblínt mjög á gjaldmiðilinn .
Ég vil segja við þá að gjaldmiðill , hvort sem hann heitir króna , dollar , evra eða hvað , er ekkert annað en verkfæri í höndum þeirra sem á honum halda .
Hefur verið gefist upp á því að halda utan um þetta verkfæri ? Nei , ekki svo mér sé kunnugt .
Við verðum að ná saman um almennilega stjórn peningamála og það verður að vera eitthvert samtal og sameiginleg sýn milli stjórnar efnahagsmála og stjórnar peningamála .
Ef rekstur ríkisins er skoðaður , þá liggur fyrir að ríkið er með um 460 milljarða króna í tekjur .
Þessi ríkisstjórn hefur tekið ákvörðun um það að ráðast í byggingu háskólasjúkrahúss , ráðast í gerð mikilla samgöngumannvirkja og byggingu hjúkrunarheimila .
Hún ætlar að færa þessar stóru og dýru fjárfestingar út úr ríkisrekstrinum .
Með öðrum orðum ; hún ætlar að taka 120 til 150 milljarða króna og geyma fyrir utan efnahag ríkisins .
Þetta er gríska leiðin .
Þetta heitir að horfast ekki í augu við vandann heldur fela hann þar til seinna ; stinga honum undir stól .
Þetta gerir ekkert annað en að auka stórkostlega á vanda íslensku þjóðarinnar í efnahagsmálum .
Skuldbinding ríkissjóðs er því mun meiri en menn láta í veðri vaka .
Við verðum að ná tökum á ríkisfjármálunum og til þess að ná þeim tökum verðum við að taka óvinsælar ákvarðanir .
Hvað eru Bretar að gera núna ? Jú , þeir eru að segja að það þurfi að skera niður ríkisútgjöld þar í landi allt upp í 40% .
Flatur niðurskurður er ekki eitthvað sem ég aðhyllist .
Ég held það sé mikilvægt að ákveða hvað verður að verja , hvað sem tautar og raular , og hverju má fresta .
Til langs tíma litið skiptir mjög miklu að verja menntakerfið .
Auðvitað eru margir hlutir sem skipta máli , en við verðum að forgangsraða .
Við stöndum einfaldlega frammi fyrir þeirri nöturlegu staðreynd að það er ýmislegt sem við þurfum að hætta , a.m.k. tímabundið , þar til við erum komin í gegnum mestu erfiðleikana .
Þá held ég að það sé löngu tímabært að við fáum að vita hver raunveruleg staða ríkisins er .
Ég nefni stöðu gengistryggðu lánanna , sem eru gríðarlegt hagsmunamál fyrir mörg heimili .
Getur einhver sagt okkur það hver skuldbinding ríkissjóðs er , sem þarna getur verið undir ? Hleypur hún á hundruðum milljarða ? Hver er hún ? Hvaða þýðingu hefur það fyrir íslenskt efnahagslíf ? Erum að verja almannahag Þá snýst framtíðin ekki síður um það að efla hér atvinnu á nýjan leik .
Hér hefur verið talað um að við séum með norrænt velferðarkerfi .
Það er alveg rétt og Sjálfstæðisflokkurinn hefur átt stóran þátt í að byggja það upp .
Það viljum við verja eins og kostur er .
En velferðarmál númer eitt tvö og þrjú við þessar aðstæður er að koma fólki til vinnu .
Það verður að taka bæði erfiðar og óvinsælar ákvarðanir til þess að auka atvinnuþátttöku fóks og þar af leiðandi að auka verðmætasköpun í þessu landi , ekki síst á sviði verklegra framkvæmda .
Þar finnst mér því miður að menn á vettvangi ríkisstjórnarinnar hafi ekki náð saman .
Loks vil ég nefna auðlindir okkar Íslendinga , hvort sem er í fallvötnum , jarðvarma eða í sjónum , en eins og kunnugt er hefur Sjálfstæðisflokkurinn ítrekað verið sakaður um að vera að verja sérhagsmuni í þessum þýðingarmiklu málum .
Því hafna ég algjörlega .
Það sem við erum að gera er að verja almannahag með því að tryggja skynsamlega nýtingu auðlinda og hagkvæman rekstur í sjávarútvegi .
Með sama hætti þurfum við að gæta að því , þegar við lítum til orkuauðlindanna , en þar eru gríðarleg verðmæti fólgin sem nýtast eiga landsmönnum til langrar framtíðar .
Því má ekki taka einhverjar skyndiákvarðanir fyrir stundarhagsmuni .
Þessara auðlinda verðum við að gæta og gæta þess að Íslendingar haldi yfirráðum yfir þeim til framtíðar , en um leið eigum við vitanlega að leyfa skynsamlega nýtingu , eins og kostur er .
Þetta er fjöreggið okkar og við verðum að umgangast það sem slíkt .
" Hver er konan ? Ólöf Nordal fæddist 3. desember 1966 .
Hún var kjörin varaformaður Sjálfstæðisflokksins á aukalandsfundi flokksins fyrir tveimur vikum og er leiðtogi flokksins í Reykjavíkurkjördæmi suður .
Hún var kjörin á Alþingi fyrir Sjálfstæðisflokkinn í Norðausturkjördæmi í alþingiskosningunum 2007 en gaf kost á sér í Reykjavík í kosningunum 2009 .
Faðir Ólafar er dr. Jóhannes Nordal , fyrrverandi bankastjóri Seðlabanka Íslands , og móðir hennar er Dóra Nordal , píanóleikari og húsmóðir .
Eiginmaður Ólafar er Tómas Már Sigurðsson , forstjóri Alcoa á Íslandi , og eiga þau fjögur börn , fædd á árunum 1991 til 2004 .
Ólöf varð stúdent frá Menntaskólanum í Reykjavík 1986 , hún lauk lögfræðiprófi við Háskóla Íslands 1994 og fékk málflutningsréttindi fyrir Héraðsdómi árið 1999 .
Árið 2002 útskrifaðist hún með MBA-próf frá Háskólanum í Reykjavík .
Ólöf starfaði í lögfræðideild Landsbanka Íslands , hún var deildarstjóri í samgönguráðuneytinu og lögfræðingur hjá Verðbréfaþingi Íslands .
Ólöf var stundakennari í lögfræði við Háskólann á Bifröst og vann að stofnun lagadeildar við skólann .
Hún var deildarstjóri lagadeildar við Háskólann á Bifröst og yfirmaður heildsöluviðskipta hjá Landsvirkjun .
Ólöf var framkvæmdastjóri sölusviðs hjá RARIK og framkvæmdastjóri Orkusölunnar 2005-2006 .
Uppvaskinu aldrei stolið ! – Aðeins að persónulegri hlið Ólafar Nordal .
Þú ert gift kona , fjögurra barna móðir og yngsta barnið er fætt 2004 og það elsta 1991 .
Eiginmaðurinn er Tómas Már Sigurðsson , forstjóri Alcoa á Reyðarfirði , sem hlýtur að þýða umtalsverðar fjarvistir fjölskylduföðurins af heimilinu .
Hvernig gengur að samræma fjölskyldulíf og stjórnmálaþátttöku ? Verður það ekki erfiðara fyrir þig eftir að þú ert orðin varaformaður ? " Við Tómas höfum nú haft þann háttinn á í okkar lífi að við höfum reynt að vinna hlutina saman .
Við erum búin að vera lengi gift og höfum raunar gengið saman í gegnum þetta frá því að við vorum krakkar í námi og vorum enn krakkar þegar við hófum barneignir og vorum bæði í háskólanámi .
Svo fórum við til Bandaríkjanna með eitt barn og ég gekk með barn númer tvö .
Við áttum von á þriðja barninu þegar við vorum farin að undirbúa heimför , en Tómas var í framhaldsnámi á meðan við vorum þar .
Við höfum alltaf verið sammála um það að við bæði ættum að geta sóst eftir þeim verkefnum og árangri sem hugur hvors um sig hefur staðið til .
Ég held að þessi samstaða okkar hafi gert það að verkum að þetta var og er allt einhvern veginn mögulegt .
Þar fyrir utan eigum við mjög sterka fjölskyldu sem styður okkur og brýnir í leik og starfi .
Kannski ég segi þér litla sögu , sem útskýrir þetta og mér verður oft hugsað til .
Þegar ég var á leiðinni út á vinnumarkaðinn eftir að við komum heim frá Bandaríkjunum árið 1995 þá var ég eiginlega alveg sannfærð um að ég fengi enga vinnu .
Það fór nú á annan veg sem betur fer og ég fékk vinnu í samgönguráðuneytinu sem lögfræðingur og þá áttaði ég mig á því að það var óskaplega mikið að gera hjá mér , með öll þessi bleiubörn , og ég mætti stundum svolítið þreytt í vinnuna og var með áhyggjur af því að ég væri ekki búin að laga til heima hjá mér , ólag væri á eldhúsinu , mikið af óþvegnum þvotti og aðrar dæmigerðar áhyggjur ungrar og önnum kafinnar móður sem var komin út á vinnumarkaðinn .
Þá sagði samstarfskona mín í samgönguráðuneytinu , sem hefur reynst mér mikil og góð vinkona í langan tíma : " Ólöf , ég hef bara aldrei heyrt það að uppvaskinu hafi verið stolið ! " Þetta er það viðhorf sem ég hef reynt að temja mér .
Það er allt í lagi þótt það sé ekki allt hundrað prósent í lagi , alltaf , svo lengi sem börnin fá þá athygli sem þau þurfa .
Við hjónin höfum bæði reynt að lifa eftir þessu mottói og það hefur gefist okkur ágætlega .
" 