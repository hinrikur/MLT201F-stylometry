Þú hefur varað Íslendinga við því að ganga í Evrópusambandið .
Bretland hefur verið þar innanborðs í næstum 40 ár og hefur því mikla reynslu af verunni þar .
Hvernig sáuð þið Bretar málið fyrir ykkur þegar þið genguð í sambandið á sínum tíma ? " Í fyrsta lagi er rétt að undirstrika að Ísland er fullvalda ríki , þið eruð sjálfstætt fólk og þekkt fyrir það og þið eruð sömuleiðis eitt elsta lýðræðisþjóðfélag heimsins .
Sama hvaða ákvörðun þið takið þá mun ég styðja ykkur .
Ef þið viljið nýta fullveldi ykkar til þess að afnema fullveldið þá er það auðvitað ykkar ákvörðun .
Ég segi þetta sem vinur Íslands og vinur íslensks lýðræðis .
Þegar þú sérð að vinur er að fara að gera sömu mistök og þú sjálfur hefur þegar gert þá er það minnsta sem þú getur gert að vara hann við því .
Við Bretar gengum í Evrópusambandið , eða réttara sagt forvera þess , í byrjun áttunda áratugar síðustu aldar vegna örvæntingar og vonleysis .
Þetta var vafalaust einn versti tímapunkturinn í breskri nútímasögu .
Við bjuggum m.a. við hrinu verkfalla og hrun í efnahagslífinu .
Það er útilokað að við hefðum samþykkt að ganga í sambandið áratug áður eða áratug síðar .
Við hefðum einfaldlega ekki verið nógu svartsýn til þess .
Þegar við gengum til liðs við Evrópusambandið hugsuðum við sem svo að það væri vissulega ýmislegt við það sem okkur líkaði ekki en við myndum einfaldlega breyta því .
Og í sannleika sagt var enginn að reyna að telja okkur trú um að við gætum breytt einhverju , við töldum okkur trú um það sjálf .
Við töldum að innganga myndi hjálpa okkur efnahagslega , auka samkeppnishæfni okkar o.s.frv. en ekkert af þessu gerðist hins vegar .
Í stað þess að verða aðilar að frjálsum markaði , eins og við héldum að við hefðum samþykkt að verða , áttuðum við okkur á því að við vorum orðin hluti af markaði sem var byggður á gríðarlegu regluverki sem varðaði jafnvel smæstu og ómerkilegustu atriði daglegs lífs venjulegs fólks .
Fólk hélt að málið snerist um alþjóðlega samvinnu en gerði sér alls ekki grein fyrir því að með því að ganga í Evrópusambandið vorum við að gangast undir nýtt lagakerfi sem yrði æðra okkar eigin lögum og væri ákveðið af fólki sem breskur almenningur hefði ekkert yfir að segja .
" – Sjávarútvegsmálin vega þungt í umræðunni um Evrópumál á Íslandi .
Telur þú að Íslendingar gætu fengið varanlega undanþágu frá sameiginlegri sjávarútvegsstefnu Evrópusambandsins og haldið fullum yfirráðum yfir auðlindum Íslandsmiða ? " Öll ríki Evrópusambandsins eru aðilar að sameiginlegri sjávarútvegsstefnu sambandsins .
Lúxemburg er aðili að henni þrátt fyrir að búa ekki yfir neinni strandlengju og hvað þá fiskimiðum .
Fiskveiðistefnan nær einfaldlega jafnt til allra og samkvæmt henni eru fiskimið skilgreind sem sameiginleg auðlind sem öll ríki Evrópusambandsins eiga jafnan aðgang að .
Því verður ekki breytt .
Það sem verður hins vegar gert í tilfelli ykkar Íslendinga er að lögfræðileg viðbót verður látin fylgja aðildarsamningi ykkar þar sem mun koma fram að ekkert í samningnum afnemi fullveldi Íslands yfir fiskimiðunum í kringum landið , eitthvað á þá leið .
Látið verður líta út fyrir að þetta tryggi yfirráð Íslendinga yfir auðlindinni ykkar í hafinu .
Tímasetningin fyrir þetta útspil verður vandlega valin .
Allt í einu verður tilkynnt að tekist hafi að ná frábærri niðurstöðu um sjávarútvegsmálin og að fiskimiðin í kringum Ísland verði eingöngu fyrir íslenska sjómenn .
Síðan þegar þið eruð komin inn í Evrópusambandið mun dómstóll sambandsins einfaldlega úrskurða að þessi viðbót stangist á við sáttmála þess og dæma hana ógilda .
Þetta hefur gerst í tilfelli flestra ríkja Evrópusambandsins með einum eða öðrum hætti .
Þetta er nákvæmlega það sama og gerðist t.d. í tilfelli okkar Breta varðandi undanþágu frá reglum Evrópusambandsins um 48 stunda vinnuviku sem kveðið var á um í Maastricht-sáttmálanum .
Lögfræðingar okkar settu saman eins skýran lagatexta og þeir gátu um að Bretland fengi undanþágu frá þessari reglu sem síðan fylgdi sáttmálanum .
Um tveimur árum síðar var látið reyna á þessa undanþágu sem við töldum okkur hafa samið um fyrir Evrópudómstólnum og dómstóllinn felldi hana úr gildi .
Þetta er að mínu mati það sem þið Íslendingar eigið í vændum og þið þurfið að vera undir það búnir .
Fáir vinir á Evrópuþinginu – Ísland var til umræðu á Evrópuþinginu nýverið þar sem þingið fagnaði umsókn íslenskra stjórnvalda og lagði ennfremur áherslu á ákveðin skilyrði af hálfu þess vegna umsóknarinnar .
Þú tókst þátt í þessum umræðum .
Hvað geturðu sagt mér um það mál ? " Í fyrsta lagi er rétt að geta þess að Ísland á ekki marga vini á Evrópuþinginu vegna þess að árum saman litu flestir sem þar hafa setið árangur ykkar Íslendinga utan Evrópusambandsins hornauga .
Þeir litu svo á að þið hefðuð alla kostina við veru í sambandinu en tækjuð ekki þátt í öðrum hlutum þess .
Þegar þið síðan lentuð í þessum erfiðleikum með bankana ykkar komu margir þeirra til mín , vegna þess að ég er þekktur fyrir að vera mikill stuðningsmaður Íslands , og hlökkuðu yfir því að ykkur gengi ekki nógu vel og sögðu að þið hefðuð í raun fengið það sem þið ættuð skilið .
Nú þyrftuð þið að ganga í Evrópusambandið og uppfylla skilyrði sambandsins enda væri kominn tími til .
Það sem hefur angrað þá er sú staðreynd að ef lítið land eins og Ísland getur náð slíkum árangri utan sambandsins eins og þið hafið gert á undanförnum áratugum þá gæti það leitt til þess að ríkin telji hag sínum ekki best borgið innan Evrópusambandsins .
Þessi afstaða lýsti sér einmitt vel í umræðum um Ísland á Evrópuþinginu á dögunum þar sem þingmenn tengdu tvö algerlega óskyld mál við inngöngu í Evrópusambandið , annars vegar hvalveiðar og hins vegar svokallaða Icesave-deilu við bresk og hollensk stjórnvöld .
– Það má segja að Evrópusambandið standi á ákveðnum tímamótum og að framtíð þess sé að mörgu leyti óljós .
Telurðu að sambandið eigi framtíðina fyrir sér ? " Evrópusambandið glataði lýðræðislegri réttlætingu sinni endanlega þegar franskir og hollenskir kjósendur höfnuðu stjórnarskrá sambandsins í þjóðaratkvæðagreiðslum árið 2005 og ráðamenn í Brussel kusu að hunsa þær niðurstöður .
Það má færa rök fyrir því að þeim punkti hafi verið náð áður , en eftir þjóðaratkvæðin í Frakklandi og Hollandi getur enginn haldið því fram að almenningur í ríkjum Evrópusambandsins sé hlynntur þeirri þróun sem átt hefur sér stað síðan þá .
Hætt var við sjö þjóðaratkvæðagreiðslur vegna þess að allir vissu að niðurstaðan yrði ekki sú sem forystumenn sambandsins vildu ná fram .
Þeir beinlínis sögðu að það yrði að koma málinu í gegn án þess að fólk fengi að segja álit sitt á því vegna þess að því yrði annars hafnað .
Evrópusambandið er komið á það stig að vera nánast algerlega sama um afstöðu almennings .
Litið er á almenningsálitið fyrst og fremst sem hindrun sem þurfi að komast framhjá fremur en ástæðu til þess að endurmeta stefnuna .
Ég á satt best að segja ekki von á því að Evrópusambandið verði lengur til staðar eftir 20 ár .
" – Þú hefur verið talsmaður þess að Bretland segi skilið við Evrópusambandið .
Telurðu líklegt að það eigi eftir að gerast ? " Hver einasta skoðanakönnun í Bretlandi undanfarin ár hefur sýnt að Bretar vilji ganga úr Evrópusambandinu .
Ég er ekki í vafa um að ef þjóðaratkvæði færi fram á morgun myndum við yfirgefa sambandið .
Engir af stóru stjórnmálaflokkunum í Bretlandi stefna hins vegar að því að slíkt þjóðaratkvæði verði haldið .
Hins vegar er ljóst að stjórnmálaflokkar geta ekki hunsað vilja almennings að eilífu .
Og þegar að því kemur að við segjum skilið við Evrópusambandið þá vona ég að samband okkar við það verði með hliðstæðum hætti og ykkar .
Ekki nákvæmlega eins en þannig að við höfum aðgang að mörkuðum Evrópusambandsins en stöndum utan við pólitíska samrunann innan þess og getum með sjálfstæðum hætti samið við ríki utan þess um viðskipti .
Satt að segja held ég að sú leið sem Svisslendingar fóru sé talsvert betri en aðildin að Evrópska efnahagssvæðinu eins og þið búið við .
Þeir þurfa ekki að taka upp neitt regluverk frá Evrópusambandinu nema í gegnum tvíhliða samninga .
Hins vegar er ljóst að það magn regluverks sem þið þurfið að taka yfir sem aðilar að EES er mjög lítið samanborið við ríki innan Evrópusambandsins .
" Hver er Daniel Hannan ? Daniel Hannan er fæddur árið 1971 í Lima , höfuðborg Perú .
Hann stundaði nám við Oxford-háskóla og útskrifaðist þaðan með meistaragráðu í sagnfræði .
Hann tók fyrst sæti á Evrópuþinginu árið 1999 og hefur setið þar síðan .
Hann hefur ennfremur verið leiðarahöfundur hjá breska dagblaðinu Daily Telegraph og heldur úti vinsælli bloggsíðu á heimasíðu blaðsins .
Þá hefur hann ritað ýmsar bækur bæði um Evrópumál og stjórnmál almennt .
Hannan hefur verið mjög gagnrýninn á Evrópusambandið og m.a. talað fyrir því að Bretar segðu skilið við sambandið og gerðust á ný aðilar að Fríverslunabandalagi Evrópu ( EFTA ) með Íslandi , Noregi , Sviss og Liechtenstein .
Einkum á þeim forsendum að ríkjum EFTA hafi tekist að tryggja mun meiri lífsgæði fyrir íbúa sína en Evrópusambandið .
Þá segir hann sambandið ólýðræðislegt skriffinnskubákn sem taki sífellt til sín meira af fullveldi ríkja sinna .
Hannan var einn af fáum breskum stjórnmálamönnum sem tóku upp hanskann fyrir Íslendinga þegar ríkisstjórn Gordons Brown beitti hryðjuverkalögum gegn íslenskum hagsmunum í Bretlandi haustið 2008 og krafðist endurgreiðsla frá Íslendingum fyrir Icesave-innlánsreikninga Landsbanka Íslands .
Hannan var einnig einn fárra breskra þingmanna sem lögðust á sínum tíma gegn innrás Breta og Bandaríkjamanna í Írak .
Þá hefur hann gagnrýnt harðlega hvernig kínversk stjórnvöld hafa gengið fram gegn íbúum Tíbet .
Þess má að lokum geta þess að Hannan hefur heimsótt Ísland reglulega undanfarna tvo áratugi og hélt m.a. steggjarveislu sína hér á landi á sínum tíma .
