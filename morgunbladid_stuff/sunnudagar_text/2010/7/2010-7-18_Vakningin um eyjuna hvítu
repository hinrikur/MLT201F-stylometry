Í hinum merku alþýðufyrirlestrum Jóns Jónssonar Aðils sagnfræðings sem gefnir voru út í bókinni Íslenzkt þjóðerni árið 1903 ( og fullt tilefni er til að gefa út á ný ) segir hann m.a. : " Með stofnun allsherjarríkis á Íslandi var lagður grundvöllurinn undir nýtt þjóðfélag .
Upp frá þeim tíma kenna Íslendingar sig sem sérstaka , sjálfstæða þjóð .
Hver einstaklingur kennir sig sem lið í þjóðfélagsheildinni með sérstökum skyldum og sérstökum réttindum .
Það er eins og tilveran fái alveg nýjan svip eða réttara sagt : Þetta er upphaf alveg nýrrar tilveru .
Það vakna til lífs hjá þeim nýir kraftar og nýjar vonir og nýjar tilfinningar , einhverjar þær fegurstu og háleitustu , sem mannkynið á til í eigu sinni – ættjarðarástin og þjóðernistilfinningin .
Þegar þessar tilfinningar vakna fyrst hjá þjóðunum táknar það ætíð nýtt tímabil í sögu þeirra .
Það þarf ekki annað en fletta upp Íslendingasögum til að finna ljós merki um ættjarðarást og þjóðernistilfinningu forfeðra vorra .
En menn verða illa sviknir ef þeir vænta að finna þar hrókaræður og háfleygar klausur um þetta .
Það lá ekki í eðli forfeðra vorra að vera fjölorðir eða hámæltir um tilfinningar sínar .
Þeir voru hvorttveggja í senn tilfinningaríkir en þó um leið dulir .
Þeir sýndu fremur í atvikum en í orðum hvað þeim var innanbrjósts .
Það er eins og einhver sérstök blygðunarsemi hamli þeim frá að láta sterkar og djúpar tilfinningar í ljósi með beinum og berum orðum .
Sagnaritararnir gera það örsjaldan .
Þeir tæpa aðeins á þeim og gefa þær í skyn með því að skýra frá þeim atvikum , sem stýrðu þeim eða stóðu í sambandi við þær .
Þetta er einmitt grundvallarlögmálið í þeirri óviðjafnanlegu sögulist .
Þess vegna er það , að þótt hvergi sé berum orðum minnst á ættjarðarást og þjóðernistilfinningu þá er samt þetta tvennt svo innilega samvaxið allri frásögunni að heita má , að Íslendingasögur séu einn samfelldur ættjarðaróður .
" Guðmundur Hálfdánarson prófessor hefur fært sannfærandi rök fyrir því að sjálfsmynd Íslendinga nú á tímum tengist meir landinu sjálfu og náttúru þess en sögunni og menningararfleifð þjóðarinnar .
Þetta er skemmtileg kenning .
Á síðustu áratugum hefur orðið vakning meðal þjóðarinnar að standa vörð um náttúru hennar og þá ekki sízt hinar ósnortnu auðnir og óbyggðir .
Þessi vakning lýsti sér m.a. í margra ára átökum og deilum um Kárahnjúkavirkjun .
Sumir hafa haft tilhneigingu til að líta á náttúruverndarsinna sem öfgahópa .
Það er misskilningur þótt auðvitað séu einhverjir í þeirra röðum sem kannski vilja ganga fulllangt .
Mesti náttúruverndarsinni , sem ég hef kynnzt hét Birgir Kjaran ( móðurafi Birgis Ármannssonar alþm .
) og var kjörinn á þing fyrir Sjálfstæðisflokkinn fyrir rúmum fjórum áratugum .
Hann hafði frá unga aldri ferðast um landið og fylgdi áhuga sínum eftir í verki annars vegar með bókaskrifum og hins vegar á hinum pólitíska vettvangi .
Birgir Kjaran var brautryðjandi í náttúruvernd og mættu flokkssystkini hans minnast þess .
Í kjölfarið fylgdi Eysteinn Jónsson , einn helzti forystumaður Framsóknarflokksins , sem helgaði náttúruverndarmálum krafta sína eftir að hann lét af pólitískum afskiptum .
Það er til mjög einföld aðferð til að styrkja og efla þá sjálfsmynd Íslendinga , sem Guðmundur Hálfdánarson telur tengjast náttúru landsins svo mjög .
Hún er sú að hvetja til þess , að fólk ferðist um landið og þá ekki sízt óbyggðir þess , hvort sem er um miðhálendið og tengd svæði eða Hornstrandir og aðrar óbyggðir Vestfjarða .
Þeir eru fáir sem koma ósnortnir frá slíkum ferðum .
Og flestir sammála því að aldrei , aldrei , verði þar frekari framkvæmdir , hvort sem um er að ræða virkjanir eða vegi .
Hraðbrautir eiga ekki heima á hálendi Íslands – og ekki heldur fjallahótel .
En þótt vera megi að sú vakning , sem orðið hefur meðal þjóðarinnar um náttúruvernd hafi orðið til þess að þjóðin tengi sjálfsmynd sína meira við náttúru landsins en sögu sína og fornan menningararf getur verið ástæða til að gefa tengslunum við söguna og arfleifðina nýtt líf .
Sigurður Líndal prófessor hefur stjórnað ritun Sögu Íslands með glæsibrag á fjórða áratug , frá því að Alþingi tók ákvörðun um hana á þjóðhátíðarárinu 1974 .
Nú er því mikla verki að ljúka .
Með Sögu Íslands er búið að leggja alveg nýjan grundvöll að þekkingu og skilningi þjóðarinnar á sögu sinni .
Nú er mikilvægt að sú saga gleymist ekki og geymist í nokkur þúsund eintökum í bókaskápum áhugamanna .
Nú þarf að nota hina nýju fjölmiðlunartækni til að koma henni til skila til nýrra kynslóða , sem hentar kannski betur að fá aðgang að þeim upplýsingum sem er að finna í verki Sigurðar og fjölmargra samstarfsmanna hans með margmiðlunartækni nútímans .
Þess vegna á Alþingi sem tók ákvörðun um þessa söguritun ekki að líta svo á að verkinu sé lokið heldur ber að taka ákvörðun um nýjan kafla í þeirri sögumiðlun .
Þetta er mikilvægt á öllum tímum en ekki sízt nú , þegar þeir eru til sem telja að Íslendingar geti ekki lengur staðið á eigin fótum sem sjálfstæð þjóð í þessu fagra landi .
Það er ekkert neikvætt við það að þjóð finni til þeirrar sterku þjóðerniskenndar , sem Jón Jónsson Aðils lýsir í alþýðufyrirlestrum sínum um íslenzkt þjóðerni , hvort sem þær tilfinningar tengjast sögulegum menningararfi eða ósnortinni náttúru eyjunnar hvítu , sem Jónas Hallgrímsson orti um .
Það er sú tilfinning sem mun tryggja að Íslendingar búi um ár og aldir , sjálfstæð þjóð í eigin landi – en verði ekki lítill hreppur í Sambandsríki Evrópu .
