Þetta hefur verið mjög skemmtilegt ferli og ég held að það sjáist .
" Ólafur Elíasson myndlistarmaður er að tala um viðamikla stálgrindina og glerveggina sem þessa dagana þekja sífellt stærri hluta af Hörpu , nýja tónlistar- og ráðstefnuhúsinu , og eru höfundarverk hans .
Nýlokið er kynningarfundi fyrir innlenda og erlenda blaðamenn í stóra salnum , hjarta hússins , þar sem kveikt var á klukku sem telur niður að opnunartónleikunum þann 4. maí á næsta ári .
Ég fylgi Ólafi út eftir steinsteyptum göngum hússins .
Hann er í grænu vesti og með öryggishjálm sem merktur er gestum , en þegar út er komið nemur hann staðar og horfir upp eftir tilkomumiklu stálvirkinu á suðurhliðinni sem enn á eftir að glerja .
Ég hef á orði að það hljóti að vera ánægjulegt að sjá húsið taka á sig mynd , það hljóti að vera langur tími síðan hugmyndirnar að þessu ytra byrði byggingarinnar kviknuðu .
" Langur tími ? Ekki endilega , " segir Ólafur .
" Miðað við listaverk eins og ég vinn venjulega er þetta langur tími , nokkur ár .
Oft er ég um sex mánuði að vinna að verki .
En miðað við sambærilegar byggingar erlendis hefur þetta ekki verið neitt sérstaklega langt ferli .
" Hann hugsar sig um , bætir síðan við : " Miðað við það hvernig ástandið hefur verið hér á landi síðustu misseri getur maður alls ekki sagt annað en að þetta gangi vel .
Þeir verkþættir sem ég kem að hafa næstum ekkert stöðvast eða tafist .
" – En breyttist margt í byggingarferlinu , frá því að þið arkitektarnir fóruð að tala saman um útlit hússins ? " Já , margt hefur breyst en það hefur aldrei gerst að ég hafi setið eftir fund og haft á tilfinningunni að ég hafi orðið að sætta mig við einhverjar málamiðlanir .
En margt breyttist , vegna þess að ég vildi ekki að það sem ég gerði fyrir bygginguna væri eins og skraut á jólatré .
Ég vildi vera hluti af jólatrénu .
Ég kom ekki með endanlega hugmynd heldur vann náið með arkitektunum og verkfræðingum .
" Farsæl samvinna við arkitektana Arkitektastofa Henning Larsen í Kaupmannahöfn fór á sínum tíma með sigur af hólmi í samkeppninni um hönnun tónlistarhússins .
Arkitektarnir fengu síðan Ólaf til liðs við sig en þeir höfðu áður unnið saman , meðal annars að lýsingu í nýja óperuhúsinu í Kaupmannahöfn .
Það þarf ekki að hafa mörg orð um orðstír Ólafs Elíassonar , hann er einn af þekktustu myndlistarmönnum samtímans , sá níundi áhrifamesti af lifandi listamönnum samkvæmt Artfacts.net .
Hann hefur á síðustu árum sýnt í mörgum kunnustu listasöfnum ; verk hans , The Weather Project , vakti gríðarlega athygli í Tate Modern í Lundúnum árið 2003 og sumarið 2008 var hann fenginn til að reisa tilkomumikla fossa við Manhattan .
Í ávarpi á kynningarfundinum í Hörpu sagðist Ólafur vera afar stoltur af þátttöku sinni í verkefninu og gríðarlega spenntur að sjá húsið fullbúið .
" Ég kom inn í hópinn meðan á útboðsferlinu stóð , þegar farið var að leggja drög að útfærslunni og ég fór að vinna með " húðina " , " sagði hann .
" Það er löng hefð fyrir því að fella list inn í arkitektúr eða stofna til slíkrar samvinnu myndlistarmanna og arkitekta .
Stundum hafa listamenn eitthvað til málanna að leggja , stundum mistekst þeim , stundum gengur allt upp .
Samvinna okkar arkitektanna var í þessu tilviki gríðarlega farsæl .
Þeir sýndi mikið næmi gagnvart þeim tilraunakenndu uppástungum sem ég kom með , enda voru hugmyndir mínar felldar hnökralaust inn í bygginguna .
Hér er því ekki um að ræða fullmótað verk arkitektanna einna sem listamaðurinn hengir síðan málverk á á lokadegi verksins .
Það sem gerði verkið svo vel lukkað , hvað mig varðar , er að mitt innlegg var fellt inn í bygginguna sjálfa ; meira að segja inn í stoðgrindina eins og við sjáum í suðurhlið hússins .
Fyrir listamann er það gríðarlega gefandi að skapa verk sem verður nauðsynlegur hluti umhverfisins á þennan hátt .
Hér er ekki hægt að tala um einhvern stað þar sem myndlistin byrjar í byggingunni eða annan þar sem arkitektúrinn tekur við .
Þetta er ein heild .
" Húðin er bara hluti af heildinni Við Ólafur göngum út fyrir Hörpu , þar sem kínverskir verkamenn keppast við að hlaða stálgrindinni upp .
Glerhliðin að norðan er óðum að taka á sig mynd , nokkrir hlutar veggjarins hafa bláa og margbreytilega litatóna .
" Húðin er bara lítill hluti af heildinni , " segir Ólafur hógvær , og ítrekar þátt dönsku arkitektanna .
" Við skulum ekki gleyma því að aðalrýmið er inni í bygingunni og hún er öll verk þeirra .
Eins og ég sagði áðan á kynningunni þá hafa þessir arkitektar oft unnið með myndlistarmönnum og hafa góða þjálfun í því að ræða við myndlistarmenn sem mæta til leiks með erfiðar hugmyndir .
" Úr brosinu má lesa sögu funda þar sem tekist hefur verið á um skapandi og ef til vill óvenjulegar hugmyndir .
" Ég hef líka unnið í mörgum verkefnum með arkitektum og veit hvað arkitektar gera verið erfiðir .
" Aftur brosir hann .
" Þessvegna var þetta ekki mjög erfitt .
En ég var mjög glaður að fá að vera með í þessu .
Stofa Henning Larsen er stór og mjög góð .
Stundum eru arkitektastofur með einn stjörnuarkitekt sem vill setja sitt mót með afgerandi hætti á verkið , en hjá Henning Larsen vinnur samhent lið og þegar svo er þá er oft auðveldara fyrir myndlistarmenn að setja mark sitt á verkefnin ; þegar arkitektinn er bara einn geta árekstrarnir orðið harðari .
" Vegna þess að ég er Íslendingur Ólafur sagði á kynningunni að það hafi verið mikilvægt fyrir sig að fá að vera með í þessu verkefni .
Hvers vegna ? " Vegna þess að ég er Íslendingur ! Það er gríðarlega gaman að fá að vera með í stóru verkefni hérna .
Það er sérstakt fyrir mig og ég er þakklátur fyrir það .
" Ólafur er prófessor við listaháskólann í Berlín , þar sem vinnustofa hans er , og fyrir tveimur vikum var hann hér á ferð með 22 nemendur sína .
Hann segist hafa farið í gönguferð með þeim , frá Landmannalaugum í Hrafntinnusker og Reykjadal .
" Það var sérkennilegt fyrir mig að koma hingað með nemendur mína .
Maður skynjar landið allt öðruvísi þegar maður er með fólki sem er að upplifa það í fyrsta sinn .
Það var eins og ég væri líka að sjá það í fyrsta skipti .
Ég skynjaði þá vel hvað ég er tengdur þessu landi , á margan hátt .
Þessi margþátta tengsl eru mér mjög mikilvæg .
Já , það var sérstaklega mikilvægt fyrir mig að fá að vinna svona verk hér á landi .
" – Er þetta ekki fyrsta varanlega verkið sem er sett upp eftir þig hér ? " Jú , líklega ...
" Hann hugsar sig um .
" Ég lít samt eiginlega ekki á þetta sem verk , eins og myndlistarverk .
Ég lít meira á þetta sem hluta af þeim ramma sem tónlistarhúsið er .
Vitaskuld er þetta metnaðarfullt og mikilvægt listaverk , en það er sérstaklega mikilvægt þegar verk getur verið hluti af sameiginlegri hugmynd og úrvinnslu , eins og hér .
Ég hef gert eins vel og ég get , það besta sem mér er unnt , en tónlistin á að lifna í þessari byggingu – þetta er bygging fyrir menningarlífið og tónlistina .
Ég er bara hluti af þessu .
" Ólafur segir mikilvægt að Harpa sé hús hannað fyrir menningarlega upplifun og listrænar tilraunir .
Þetta sé hús sem muni vinna sér sess í samfélaginu .
" Þetta er staður fyrir íbúa landsins að anda djúpt , skyggnast inn í sig , þetta er staður þar sem tónlist getur verið leikin til að staðfesta hugmyndir en einnig staður þar sem tónlist getur verið notuð í tilraunir og til ferskrar upplifunar .
Þetta er menningarhús , samfélagsbygging .
" Ævintýraleg birtan og upplifunin Grunnformið í ytra byrði Hörpu er grindin sem er sett saman úr þrívíðum eða tvívíðum formum sem Ólafur kallar " quasi-bricks " .
Hann hefur unnið með þetta byggingarform um hríð en segir hugmyndirnar komnar frá hugsuðinum Einari Þorsteini sem hefur um langt skeið unnið með Ólafi í Berlín .
Eins og þeir vita sem fylgst hafa með listsköpun Ólafs hafa formrannsóknir Einars Þorsteins leikið stórt hlutverk í mörgum verka hans .
Ólafur segir geómetrískar tilraunir hans og þekkingu afar mikilvæg í þessu verki .
Formin segir Ólafur víða sjást í íslenskri náttúru , til dæmis í stuðlabergi og í ís sem kristallast undir fargi jökla .
" Það er ekkert nýtt að notfæra sér hina mikilfenglegu íslensku náttúru við að hugsa um form og lögun hluta , eða tilfinningar , " sagði hann .
" Í suma þessarra " quasi-bricks " hef ég bætt lit og ljósi .
Á veturna og í skammdeginu viljum við gæða ytra byrðið lífi með ákveðinni lýsingu .
Þar verður unnið með mismunandi eðli ljóss .
Eftir samræður við arkitektana setti ég þannig inn liti , húðað gler , í suma kubbana .
Þegar ljósið fellur á bygginguna endurkastar það litum á ákveðnum flötum , það gler verður blátt að utan séð en appelsínugult að innan .
Mér finnst það spennandi þáttur í byggingunni .
" Þegar ég segi við Ólaf að það hafi verið áhugavert að heyra hann tala um birtuspilið í glerhjúpnum , húðinni , segir hann það hafa verið stórskemmtilega og krefjandi stúdíu að velta fyrir sér birtuspilinu við bygginguna hér við hafið .
Sólarstaðan sé svo breytileg yfir árið .
" En ég er nú búinn að vera að ljósmynda hér á landi í bráðum 20 ár ; smám saman lærir maður hvar sólin er á hverjum tíma og það verður hluti af undirmeðvitundinni .
" Hann segir frá nemendum sínum sem voru hér með honum um daginn ; þeir komu með næturflugi og hann lét þá stíga um borð í rútu í Keflavík um klukkan tvö eftir miðnættið .
Þaðan var þeim ekið beint upp á hálendið .
" Ég vildi nefnilega að þau yrðu komin upp á miðja Dómadalsleið milli klukkan fjögur og fimm um morguninn .
Besti tíminn til að aka Dómadal á sumrin er einmitt þá , þegar sólin baðar hann birtu snemma morguns .
Fólkið svaf upp að Búrfelli en fór þá að vakna og það var dýrlegt þegar sólin baðaði allt þarna á milli fjallanna .
Þetta vita Íslendingar en ferðamönnum finnst þetta ævintýralegt .
" Ólafur vill að svona ævintýrabirta leiki um og stafi af glerhjúpnum á Hörpu .
Birtan muni hafa mikil áhrif á það hvernig fólk upplifi bygginguna .
Ég stend við verkið Harpa mun setja mikinn svip á miðborgina , enda fyrirferðarmikil bygging við höfnina , við jaðar miðbæjarins og hana ber við Esjuna .
Þegar talið berst að skipulagsmálum segist Ólafur oft hafa velt því fyrir sér hvernig þeir sem koma að skipulagi Reykjavíkur hafi reynt að gera hana að einhverskonar norrænni höfuðborg , norskri eða sænskri , fella hana inn í snið frá öðrum löndum , án þess að takast það .
" Ég hef vonað að fólk myndi snúa sér meira að þeirri hugsun hvernig höfuðborgin Reykjavík eigi að vera .
Síðustu hálfa öld hafa verið teknar hér inn ýmsar evrópskar og bandarískar hugmyndir um borgarskipulagið , en það hefur minna verið unnið með það hvað það þýðir að vera sérstök íslensk borg , " segir hann .
Talið beinist aftur að Hörpu .
" Ég hef notið alls þessa ferils – við skulum sjá hvort þetta gengur ekki allt upp .
Ég er mjög ánægður með þetta verk og get ekki litið til baka og sagt að ég hefði viljað hafa þetta öðruvísi á einhvern hátt .
Þetta er orðið eins og ég vildi hafa þetta – og ef það gengur ekki upp eins og það er núna , þá er það mér að kenna .
Ég stend við verkið .
" – Bankahrunið hefur ekki spilað inn í þinn þátt í verkinu ? Var ekki búið að ganga frá öllum samningum um glerhjúpinn þegar efnahagslífið fór á hliðina ? " Jú .
Allt það sem ég vann að var langt komið .
Það var búið að greiða af framkvæmdinni , og það var búið að finna og semja við kínverska fyrirtækið – eina fyrirtækið sem hafði réttu reynsluna og treysti sér til að taka verkið að sér .
Við vorum búin að vinna þetta allt í smáatriðum og þeir voru frábærir .
Ég var vissulega feginn að þetta var komið svona langt ...
Bankahrunið hefur frekar haft annarskonar áhrif .
Það hafði lamandi áhrif , á mig eins og alla aðra .
Ótal spurningar vöknuðu , eins og hver væri tilgangurinn með þessu öllu saman .
Þetta er ákveðið ferli sem við verðum öll að fara gegnum .
Það þýðir ekkert að láta sem ekkert hafi gerst .
Menningin er líklega fyrsti þátturinn í samfélaginu sem líður í svona ástandi , það er svo auðvelt að skera hana niður .
En menningin er bara svo sterk í grasrótinni að hún hefur þetta af .
Eins og aðrir listamenn þarf ég nú að vinna þrisvar sinnum meira til að fá þriðjung af þeim tekjum sem ég var með áður .
Þannig hefur þetta verið hjá öllum þeim listamönnum sem ég þekki .
En ástandið hefur samt skánað á síðustu sex mánuðum .
Ég er með 35 manns í fastri vinnu í Berlín og okkur tókst að komast í gegnum þetta án þess að þurfa að segja einum einasta upp .
Kúltúrinn var ekki alveg sleginn af .
" Hann brosir .
– Óttaðistu eftir hrunið að menn myndu frysta framkvæmdir við tónlistahúsið ? " Ég var ekki hræddur um að menn myndu fresta eða hætta framkvæmdum hér – á tímabili var ég bara hræddur .
Allt var svo óöruggt og mér leið illa , eins og svo mörgum .
Ég var hræddari um hvað yrði eftir á landinu .
Ég var minna að hugsa um það hvort vinna við þessa einu byggingu stoppaði eða ekki .
Ég held við eigum ennþá eftir að sjá til fullnustu hvað þetta var allt alvarlegt mál .
Fólk er ennþá í því ferli að venjast því að lifa við breyttar aðstæður , í öðru samfélagi .
Við erum rétt að byrja nýtt líf .
En það er spennandi .
" Litur glerhjúpsins breytist Harpa , tónlistar- og ráðstefnuhúsið í Reykjavík , verður opnað 4. maí næstkomandi .
Húsið verður heimili Sinfóníuhljómsveitar Íslands og Íslensku óperunnar og til stendur að bjóða þar upp á fjölbreytilega menningarviðburði .
Þá verða veitingastaðir og verslanir í húsinu .
Harpa er 28.000 fermetrar , hönnuð af dönsku arkitektastofunni Henning Larsen Architects , sem naut ráðgjafar íslensku arkitektastofunnar Batterísins við verkið .
Byggingin lýsir eftir sólsetur Eins og borgarbúar hafa fylgst með síðustu vikur rís nú hratt stál- og glerhjúpurinn sem Ólafur Elíasson hefur skapað utan um bygginguna .
Hönnun hjúpsins byggist á rúmfræðireglu sem er unnin í tví- og þrívídd , en kubbarnir sem verkið byggist á kallast " quasi-bricks " .
Hjúpurinn vísar m.a. í íslenskt stuðlaberg .
Hjúpurinn á suðurhlið Hörpu speglar á síbreytilegan hátt borgina og umhverfi hússins .
Dagsbirtan breytir gegnsæi og litum glerhjúpsins eftir því sem veður og árstíðir breytast .
Hannaðir voru sérstakir glersteinar á suðurhliðina sem nota LED-lýsingatæknina og gera að verkum að byggingin á að lýsa löngu eftir að sól er sest yfir dimmasta hluta ársins .
Hægt mun vera að stjórna lit og styrkleika lýsingar í hverjum glersteini fyrir sig .
Uppsetning á gler- og stálhliðinni er vel á vel komin og mun ljúka í lok sumars .
