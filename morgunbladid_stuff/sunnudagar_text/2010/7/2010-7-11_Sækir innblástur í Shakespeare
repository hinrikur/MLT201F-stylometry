Ætli ég hafi ekki bara byrjað á því að semja ljóð og svo ákveðið að semja tónlist við þau , " sagði söngvarinn , lagahöfundurinn og suðurafríski Bretinn Johnny Flynn í viðtali við NPR-útvarpsstöðina í Bandaríkjunum fyrir tveimur árum , í upphafi fyrsta tónleikaferðalags síns þar í landi .
Leikarinn , ljóðskáldið og tónlistarmaðurinn Flynn byrjaði sem einn meðlima bresku þjóðlagahljómsveitarinnar Sussex Wit , en það tók hann ekki langan tíma að verða aðalsprauta og andlit sveitarinnar og var fyrsta plata hans , A Larum , tekin upp með Sussex Wit en einungis gefin út undir nafni Flynns .
Tónlistin er ekki eina listin sem Flynn fæst við .
Hann er meðlimur í Shakespeare-leikhópnum Propeller sem m.a. hefur sett upp sýningar leikskáldsins í New York og víðar og hefur Flynn sagt að persónur úr verkum eins og Hamlet hafi mikil áhrif á lagasmíðar sínar .
Nafn fyrstu plötu hans er meira að segja fengið að láni úr sviðsleiðbeiningum Shakespeares ; þegar óhljóð eru notuð í leikritum þannig að áhorfendur sjá ekki leikarana sem framkalla þau en skynja þó að eitthvað gengur á rétt utan sviðsins .
Flynn sækir innblástur í texta sína í raunverulega lífsreynslu , bæði eigin og ókunnugra .
Lagið " Shore to Shore " skrifaði Flynn eftir að hafa lesið um unga stúlku sem varð fyrir strætó og lést , sama strætó og Flynn var vanur að taka .
Í laginu er Flynn að reyna að kryfja það hvernig fólk eigi að taka fréttum sem þessum og vinna úr þeim .
Fyrir nokkrum árum kom fram á sjónarsviðið ný kynslóð þjóðlagarokkara og hafa hljómsveitir eins og Avett Brothers og Mumford & Sons hlotið verðskuldaða athygli og vinsældir .
Flynn tilheyrir þessari nýju kynslóð sem tekið hefur við kyndlinum af þeirri gömlu .
Lög hans og textar eru heillandi og djúpir .
Þeir segja sögur úr venjulegu lífi og oftar en ekki eru þær af dekkri hliðum þess .
Lífið er nefnilega ekkert alltaf fallegt og sykurhúðað og Flynn er ófeiminn við að koma því á framfæri til þeirra sem á hann hlýða .
Lög á safnplötum Þó að Johnny Flynn hafi aðeins gefið út tvær plötur , A Larum frá árinu 2008 og Been Listening sem kom út í ár , hafa ýmis tónlistartímarit verið dugleg að setja lög á safnplötur sínar .
NME var með lög á plötunum Independent Thinking – Transgressive Records , 2006 og Love Music Hate Racism 2007 .
Loks gaf tímaritið MOJO út ábreiðu hans af " Rocky Racoon " með Bítlunum árið 2007 .
