7:30 Vakna eftir hálftíma baráttu við snooze-takkann , fæ mér skyrboozt með jarðarberjum og banana í morgunmat og skola því niður með sterku kaffi .
Því næst hjóla ég niður á Austurvöll í vinnuna .
8:00 Mæti á Café París og geri allt tilbúið fyrir opnun , baka smjördeigshorn , kveiki á öllum vélum og set kaffibolla og vatnsglös á borð fastakúnnanna .
9:00 Staðurinn opnaður og heldri mennirnir fara að láta sjá sig í kaffi , fljótlega á eftir þeim koma nokkrir ferðamenn í morgunmat og fast á eftir þeim koma nýbakaðar mæður og feður með barnavagna æst í að fá sér kaffi latte .
11:00 Staðurinn er að verða þéttsetinn og fleira starfsfólk kemur eitt af öðru á vaktina .
Útiborðin eru sett upp , það er varla búið að setja stóla við borðin og þá eru þau orðin fullsetin .
Þá fyrst þurfum við starfsfólkið að setja í 5. gír .
12:00 Loksins er tími til að senda mig í mat og ég fæ mér Sesarsalat og stórt glas af trönuberjasafa .
Þá gefst mér tími til að lesa yfir blöðin og fá nýjustu fréttir á hreint .
12:30 Vaktin er meira en hálfnuð og nú líður tíminn hratt enda er glampandi sól á Austurvelli og slegist um hvert borð .
Brjálað að gera og kaffi- og bjórpantanirnar ætla engan enda að taka .
Ég lifi daginn af með nokkrum tvöföldum cappuccino .
15:23 Sólbakaðir rónar fara að vera með dólgslæti á bekkjunum á Austurvelli og trufla fólkið sem er að reyna að njóta veðurblíðunnar , þá er hringt í lögregluna og hún mætir skömmu seinna og keyrir þá upp á lögreglustöð og leyfir þeim að sofa úr sér .
18:00 Áður en ég veit af er klukkan orðin sex og vaktinni minni lokið .
Ég hef ekki orku í að hafa mig af stað heim svo ég sest á eitt útiborð og fæ mér einn kaldan .
19:00 Dreif mig heim í grill þar sem humar og hvítvín var á boðstólum og endaði þannig langa vinnuhelgi .
Svo var spjallað og spilað fram eftir kvöldi .
kjartan@mbl.is 