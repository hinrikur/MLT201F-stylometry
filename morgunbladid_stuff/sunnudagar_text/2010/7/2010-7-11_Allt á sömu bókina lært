Ég hef áður gert það að umtalsefni í svona pistli að þessar vikurnar beinast sjónir flestra og umræður að því sama , HM í fótbolta í Suður-Afríku .
Nú lýkur þeirri veislu um þessa helgi , með úrslitaleik Spánverja og Hollendinga á sunnudagskvöld .
Væntanlega mun sá leikur ásamt leiknum um þriðja sætið á milli Þjóðverja og Úrúgvæa gefa okkur ærin tilefni til skoðanaskipta , umræðna , jafnvel rifrilda , þó ekki verði nema í nokkra daga .
En svo lýkur því og þá tekur við sama gamla tuggan : umræða og rifrildi um ríkisstjórnina ; ESB-aðild eða ekki aðild ; Icesave , að borga handrukkurum Breta og Hollendinga , eða borga ekki ; skuldastöðu heimilanna ; gengistryggð lán , lögmæti þeirra eða ólögmæti ; atvinnuleysi og sjálfsagt verða einhverjir til þess að hafa á ný sterkar skoðanir á sjávarútvegsmálum .
Tilhlökkunarefni ? Varla , en hitt veit ég , að það litla sem hefur sést og heyrst til þeirra Jóhönnu Sigurðardóttur forsætisráðherra og Steingríms J. Sigfússonar fjármálaráðherra að undanförnu bendir ekki til neins annars en að á þeim bæ sé allt á sömu bókina lært .
Þau hafa engin svör , þau hafa engin úrræði , þau halda áfram að pukrast með ákvarðanir fram í rauðan dauðann og mottó þeirra : Gegnsæi , allt upp á borðið hjá hinni norrænu velferðarríkisstjórn Íslands , hefur sjaldan ef nokkurn tíma verið fjær því að vera eitthvað sem þau hyggjast hrinda í framkvæmd .
Leyndarhyggja og laumuspil í bland við ótrúlegt úrræðaleysi er það sem blasir við á flestum sviðum .
Engin svör fást úr AraJóns-bankanum , þótt þangað sé kominn nýr bankastjóri , hvort eitthvað verði gert til þess að koma í veg fyrir að einokunarverslanakeðjan Hagar lendi á ný í höndum þeirra sem keyrðu hér allt til andskotans .
Fréttastofa RÚV greindi frá því í vikunni að vikum saman hefði verið reynt að ná sambandi við nýja bankastjórann til þess að kanna hvort bankinn myndi hugsanlega beita sér fyrir slíkum breytingum , en án árangurs .
Fréttastofan rifjaði líka upp að fyrrverandi bankastjóri Kaupþings ( Arion-banka ) hefði ekki þvertekið fyrir að forkaupsréttur Jóhannesar Jónssonar að stórum hluta í Högum yrði endurskoðaður .
En nýi bankastjórinn heldur að hann geti þagað af sér óþægindin , sem ég held að sé mikill misskilningur .
Í umfjöllun RÚV kom einnig fram að mögulegir fjárfestar , þar sem lífeyrissjóðir landsmanna hafa þótt einna líklegastir , myndu hvergi koma nálægt kaupum á hlut í Högum þegar félagið verður skráð á markað í haust , nema tryggt yrði að yfirráð þeirra Bónus-feðga yfir fyrirtækinu verði engin .
Og ekki má í þessu samhengi gleyma misbeitingu fjármuna Bónus-feðganna sem á sér stað í skjóli Arion-banka , eins og glöggt kom fram á forsíðu Morgunblaðsins á föstudag : " Á fyrri hluta þessa árs keyptu fyrirtæki í eigu Haga ígildi 396 heilsíðna af auglýsingum í dagblöðum .
Af þeim voru 383 , eða 97% , í Fréttablaðinu , en 13 , eða 3% , í Morgunblaðinu .
" Þurfa menn frekari vitna við ? Svona misbeitingu á fjármunum í eigu Arion-banka lætur nýi bankastjórinn viðgangast ; það gerði sá gamli líka ; það gerir ríkisstjórn þeirra Jóhönnu og Steingríms og það gerir Samkeppniseftirlitið líka .
Allt í þágu heilbrigðrar samkeppni ! Nema hvað ! Þá vakti enn ein pukurfrétt í þessari viku sérstaka athygli mína , en það var fréttin um " nýja nálgun " .
Fréttin fjallaði um það að LÍÚ og Samtök fiskvinnslustöðva hefðu ákveðið að hefja á ný störf í svonefndri sáttanefnd í sjávarútvegi .
Samkvæmt frétt hér í Morgunblaðinu sl. miðvikudag ákváðu þessi samtök að hefja á ný störf í nefndinni , eftir að hafa fundað í liðinni viku með Jóhönnu Sigurðardóttur forsætisráðherra , Steingrími J. Sigfússyni fjármálaráðherra og Jóni Bjarnasyni sjávarútvegsráðherra , en á þeim fundi á , samkvæmt Moggafréttinni , að hafa komið fram " ný nálgun " á fiskveiðistjórnun .
Ný nálgun ! Ekki orð meir .
Í hverju er þessi nýja nálgun fólgin ? Hvað felst í henni fyrir sjávarútveginn sem atvinnugrein ? Hvað felst í henni fyrir okkur Íslendinga , sem erum eigendur fiskimiðanna umhverfis Ísland .
Ekki orð um það .
Hvenær fáum við útlistun á hinni nýju nálgun ? 