Enda þótt aflabrögð hafi verið dræm hin síðari misseri er Liverpool ennþá aflahæsti togarinn á Englandsmiðum – í sögulegu tilliti .
Munar þar mest um mokveiði á áttunda og níunda áratug síðustu aldar .
Margur hnyklaði því brýrnar þegar gamall trillusjómaður tók sér stöðu í brúnni á dögunum – Roy Hodgson að nafni .
Afburðamaður á sínu sviði , kom með Fulham , litla og laskaða trillu , drekkhlaðna að landi undir vorið – enda þótt hann missti þann stóra fyrir borð á heimstíminu .
Þessi áleitna spurning brennur nú á allra vörum : Er Roy Hodgson jafnflinkur að stýra trillu og togara ? Hodgson , sem verður 63 ára í næsta mánuði , er enginn nýgræðingur í faginu , Liverpool er þrettánda félagsliðið sem hann stýrir , auk þess sem hann hefur í þrígang þjálfað landslið .
Eins og fyrr segir hafa þetta mest verið minni spámenn og kröfurnar aðrar og minni en hjá Liverpool .
Eina sambærilega félagið sem Hodgson hefur stýrt er Internazionale í Mílanó .
Þar var kappinn í tvígang , fyrst frá 1995-97 og aftur um stundarsakir árið 1999 .
Því fer þó fjarri að Inter hafi verið sama ferlíkið á þeim árum og við þekkjum í dag .
Paul Ince var skærasta stjarnan og liðið hafnaði í sjöunda sæti Lígunnar fyrra árið hans Hodgsons og því þriðja seinna árið .
Þá tapaði Inter raunar úrslitarimmunni í Evrópukeppni félagsliða sem þá var og hét í vítaspyrnukeppni .
Frægastur er Hodgson vitaskuld fyrir árangur sinn með svissneska landsliðið , sem hann þjálfaði á árunum 1992-95 .
Kom liðinu meðal annars í lokakeppni HM sumarið 1994 , í fyrsta skipti í tæp þrjátíu ár .
Svisslendingar komust upp úr riðlinum en lutu í gras gegn Spánverjum í sextán liða úrslitum .
Hodgson skilaði Svisslendingum líka inn á EM í Englandi 1996 en var tekinn við Inter þegar lokamótið fór fram .
Stærsta verkefni Hodgsons í Englandi fram að þessu var að stýra Blackburn Rovers , 1997-98 , en Blackburn var hlutfallslega mun stærra félag á þeim tíma en nú , varð til að mynda meistari vorið 1995 , með kempur á borð við Alan Shearer , Colin Hendry og Stuart Ripley innanborðs .
Væntingar voru því miklar og umtalsvert fé í sjóðum Jacks heitins Walkers .
Brotlenti í Blackburn Hodgson byrjaði svo sem ágætlega á Ewood Park , liðið hafnaði í sjötta sæti .
Veturinn eftir missti hann hins vegar allt niður um sig .
Tuttugu milljónum sterlingspunda var varið til leikmannakaupa um sumarið , meðal annars á miðherjann Kevin Davies sem fann sig engan veginn .
Meiðsli lykilmanna og ólga í leikmannhópnum hjálpuðu heldur ekki til og aumingja liðið ráfaði í myrkrinu .
Þegar Blackburn skall með brambolti á botninum var Walker nóg boðið og sagði Hodgson upp störfum .
Orðspor kappans var í molum og fáir bjuggust við því að hann kæmi aftur til starfa í Englandi .
Útlegðin varð líka löng – níu ár .
Eftir viðkomu á Ítalíu , Sviss , Ítalíu aftur , Sameinuðu arabísku furstadæmunum , Noregi og Finnlandi sneri Hodgson hins vegar aftur heim , tók við Fulham .
Þar var hann raunar í sömu sporunum og áður , liðið virtist kirfilega læst niðri í kjallara úrvalsdeildarinnar .
Ekki byrjaði okkar maður heldur vel , fékk aðeins níu stig úr fyrstu þrettán leikjunum .
Fulham var dauðadæmt .
Þá kom hins vegar óvæntur kippur í líkið og tólf stig af fimmtán mögulegum björguðu því með ævintýralegum hætti frá falli .
Menn báru Hodgson á höndum sér á Craven Cottage .
Síðan lá leiðin upp á við .
Veturinn eftir , 2008-09 , náði Fulham áður óþekktum hæðum , sjöunda sæti og sigldi seglum þöndum inn í Evrópudeildina .
Þar sló liðið eftirminnilega í gegn á liðnum vetri , féll við hinstu hindrun í sjálfum úrslitaleiknum gegn Atlético Madrid .
Komst , vel að merkja , skrefinu lengra en Liverpool .
Gamli skúrkurinn var orðinn hetja og var að launum valinn knattspyrnustjóri ársins í Englandi með fáheyrðum yfirburðum .
Skyndilega var Hodgson á allra vörum og eftir afleitt gengi enska landsliðsins á HM í Suður-Afríku vildu margir að hann tæki við því .
Fabio Capello var hins vegar endurráðinn og Liverpool gekk á lagið .
Nú er bara spurningin : Er gamli jaxlinn vandanum vaxinn ? Cole kemur galvaskur með Snáknum Það varð Liverpool mikið áfall að missa af sæti í Meistaradeild Evrópu í vor , keppninni sem félagið hefur unnið fimm sinnum ( aðeins Real Madrid og AC Milan hafa gert það oftar ) .
Áhangendur þess óttuðust líka afleiðingarnar , myndi skellurinn þýða að helstu lykilmenn streymdu á braut og vont yrði að ráða nýja afburðamenn til starfa ? Fyrstu vísbendingar eru góðar .
Steven Gerrard fyrirliði er sæll og glaður og ætlar að berjast áfram fyrir málstaðinn .
Roy Hodgson kveðst heldur ekki hafa í hyggju að hlusta á tilboð í Fernando Torres sem raunar snýr laskaður heim frá Suður-Afríku – á líkama og sál – þrátt fyrir gullið .
Sem fyrr veltur gengi Liverpool að miklu leyti á því hvort þessir menn ná sér á strik .
Álagið á Gerrard og Torres hefur talsvert verið gagnrýnt og á dögunum steig Liverpool athyglisvert skref í þá átt að létta þeim lífið þegar enski landsliðsmaðurinn Joe Cole skilaði sér í hús á Anfield á frjálsri sölu frá Englandsmeisturunum Chelsea .
Cole , sem er 28 ára , hefur um árabil verið í hópi fræknustu sparkenda Englands , hugmyndaríkur og djarfur miðvellingur .
Heldur hægðist á honum í fyrra vegna erfiðra meiðsla en Cole mun ugglaust leggja allt í sölurnar til að finna sitt gamla form á Anfield .
Auk hans hafa bæst í hópinn serbneski miðherjinn Milan Jovanovic ´ ´ , kallaður Snákurinn vegna snerpu sinnar , frá Standard Liege , og skoski varnarmaðurinn ungi Danny Wilson frá Rangers .
Roy Hodgson upplýsti í gær að ekki lægi á frekari kaupum .
Þau bæri umfram allt að vanda .
Fjöltyngdur flakkari Roy Hodgson fæddist í Lundúnum 9. ágúst 1947 .
Hann er kvæntur , tveggja barna faðir sem talar norsku , sænsku og ítölsku reiprennandi , auk enskunnar .
Þá er hann víst giska sleipur í þýsku , dönsku , frönsku og finnsku .
Ekki veitir víst af hjá fjölþjóðlegum her eins og Liverpool hefur á að skipa í seinni tíð .
Hodgson er líka virtur sparkskýrandi í sjónvarpi .
