Er bandaríska skáldsagan dauð , búin að vera ? Því heldur bókmenntarýnirinn Lee Siegel a.m.k. fram í grein sem birtist í New York Observer í júní sl. og vakið hefur hörð viðbrögð víða , m.a. hjá aðstoðarritstjóra breska dagblaðsins Observer , Robert McCrum .
Siegel færði rök fyrir þessari niðurstöðu í grein sinni , sagði þar m.a. að Bandaríkjamenn væru hættir að tala um skáldsögur og að listformið hefði glatað þeim neista sem það áður hafði .
Bestu rithöfundar samtímans væru þeir sem skrifuðu bækur sem ekki flokkuðust sem skáldsögur .
Siegel vandar ekki kollega sínum kveðjurnar heldur , breska bókagagnrýnandanum James Wood sem skrifar fyrir New York Times , segir vinsældir Woods sem rýnis bera hnignun bandarísku skáldsögunnar vitni .
Bandaríski bókmenntaheimurinn hefur ekki tekið þessu þegjandi og hljóðalaust og hefur því m.a. verið haldið fram að greinin hafi verið bragð hjá Siegel til þess að fá fjölmiðla upp á móti sér og eignast óvin meðal gagnrýnenda , svo að segja .
Þá hefur einnig verið bent á að þetta uppátæki Siegel sé ekkert nýtt , ekki í fyrsta sinn sem dauða skáldsögunnar sé lýst yfir .
