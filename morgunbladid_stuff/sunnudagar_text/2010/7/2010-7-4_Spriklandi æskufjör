Það er gömul saga og ný að Þjóðverjar njóti velgengni á stórmótum í knattspyrnu .
Fáir standast pressuna betur þegar á hólminn er komið .
Taugarnar virðast úr stáli .
Sjaldan hefur landslið þeirra þó vakið athygli fyrir jafn andríkan og aðlaðandi sóknarleik og á heimsmeistaramótinu sem nú stendur yfir í Suður-Afríku .
Þetta er klárlega skemmtilegasta lið Þýskalands frá því á HM á Ítalíu 1990 , þegar goðsagnir á borð við Lothar Matthäus og Jürgen Klinsmann voru upp á sitt besta .
Og þá fóru Þjóðverjar alla leið .
Sérstaka eftirtekt vekur að liðið er bráðungt , sumir leikmanna þess voru lítið sem ekkert þekktir utan heimalandsins áður en HM hófst .
Það hefur gjörbreyst á þremur vikum .
Meðalaldur byrjunarliðsins sem lagði Englendinga í 16-liða úrslitunum var 24,8 ár og einungis tveir leikmenn eru komnir á fertugsaldurinn , Miroslav Klose ( 32 ára ) og Arne Friedrich ( 31 árs ) .
Þessi hópur á því að óbreyttu eftir að vera lengi saman .
Joachim Löw landsliðsþjálfari þótti tefla djarft fyrir mót að veðja á þessa óreyndu leikmenn – enda þótt þeir séu þrútnir af hæfileikum – en fram að þessu hefur sú áhætta tvímælalaust skilað árangri .
Man annars einhver eftir Michael Ballack ? Fjórar af skærustu stjörnum Þjóðverja í Suður-Afríku voru í liði þjóðarinnar skipuðu leikmönnum 21 árs og yngri sem varð Evrópumeistari í fyrra – eftir glæsilegan 4:0 -sigur á Englendingum .
Guð blessi drottninguna ! Þetta eru Mesut Özil , Manuel Neuer , Sami Khedira og Jérôme Boateng .
Fimmti Evrópumeistarinn , Dennis Aogo , situr á varamannabekknum nú .
Merkilegt verður að teljast að ekkert pláss var fyrir eina helstu hetju Þjóðverja á HM , Thomas Müller , á Evrópumótinu .
Svo hratt hefur stjarna hans risið .
Lítur upp til Lehmanns Lítum aðeins nánar á þessa kappa : Markvörðurinn Manuel Neuer ( f. 1986 ) kemur yfir Kjalveg inn í landsliðið nú .
Fyrst urðu Þjóðverjar fyrir þeim ósköpum að aðalmarkvörður landsliðsins , Robert Enke , svipti sig lífi í nóvember síðastliðnum , og síðan varð René Adler fyrir alvarlegum rifjameiðslum og dæmdist þar með úr leik á HM .
Joachim Löw kaus því að leggja traust sitt á Neuer og hann hefur staðið undir því , aðeins fengið á sig tvö mörk í mótinu – gegn Serbum og Englendingum .
Neuer er uppalinn hjá Schalke 04 og þreytti frumraun sína með aðalliðinu haustið 2006 .
Skömmu síðar velti hann Frank Rost úr sessi og hefur ekki litið um öxl síðan .
Neuer hefur um nokkurt skeið verið í hópi efnilegustu markvarða í Evrópu og á tímabili steig stórveldið Bayern München í vænginn við hann án þess að það skilaði tilætluðum árangri .
Fróðlegt verður að sjá hvað gerist í sumar en aðalmarkvörður Bæjara , hinn 36 ára gamli Hans-Jörg Butt , er einmitt varaskeifa fyrir Neuer í Suður-Afríku .
Yfirlýst fyrirmynd Neuers er enginn annar en Jens Lehmann , fyrrverandi landsliðsmarkvörður Þjóðverja .
Vona margir að ungi maðurinn horfi þar fyrst og fremst til hæfileika Lehmanns milli stanganna en hann er , sem kunnugt er , líka frægur fyrir kyndug uppátæki sín – innan vallar sem utan .
Fáir núlifandi menn eiga til dæmis jafnauðvelt með að koma af stað styrjöld í tómum herbergjum og Lehmann sem ósjaldan hefur verið vikið af velli gegnum tíðina , meðal annars fyrir að lemja samherja .
Sitjandi Boli Sami Khedira ( f .
1987 ) er djúpur , ellegar " sitjandi " miðvellingur , eins og sérfræðingarnir segja .
Það hljómar alltaf undarlega að tala um sitjandi menn á velli .
Khedira , sem kom inn í landsliðið sl. haust , er uppalinn hjá Stuttgart , lék sinn fyrsta leik fyrir félagið haustið 2006 og hefur vaxið hratt að verðleikum .
Hann varð þýskur meistari með Stuttgart strax á sínum fyrsta vetri .
Khedira þykir hafa góða leiðtogahæfileika til að bera og var m.a. fyrirliði þýska ungmennaliðsins sem varð Evrópumeistari á liðnu ári .
Eins og nafnið og útlitið gefa til kynna er Khedira ekki hreinræktaður Þjóðverji , faðir hans er frá Túnis en móðirin þýsk .
Yngri bróðir hans er einnig á mála hjá Stuttgart en hann heitir því skemmtilega nafni Rani .
Hvor í sínu landsliðinu Varnarmaðurinn Jérôme Boateng ( f. 1988 ) er líka af blönduðum uppruna .
Móðir hans er þýsk en faðirinn frá Gana .
Sá ágæti maður hefur raunar verið nokkuð fjölþreifinn til kvenna því hálfbróðir Jérômes , Kevin-Prince , sem einnig er knattspyrnumaður , er aðeins hálfu öðru ári eldri .
Báðir uxu þeir úr grasi í Þýskalandi en Kevin-Prince valdi að leika fyrir landslið Gana .
Sem frægt er mættust bræðurnir í riðlakeppni HM , þar sem Jérôme hafði betur .
Jérôme hóf feril sinn hjá Herthu BSC en flutti sig yfir til Hamborgar fyrir tveimur árum .
Þar sló hann í gegn og gekk fyrr í sumar í raðir enska úrvalsdeildarfélagsins Manchester City fyrir tíu milljónir sterlingspunda .
Boateng , sem er 192 sm á hæð , kann best við sig í stöðu miðvarðar en veldur einnig vinstri-bakverðinum án vandræða , eins og sannast hefur á HM .
Hann lék sinn fyrsta landsleik haustið 2009 .
Hinn nýi Müller Fáir höfðu heyrt Thomasar Müllers ( f. 1989 ) getið þegar sparktíðin hófst í Evrópu síðastliðið haust .
Nú hefur þetta snúist við , þeir eru vísast fáir í dag sem ekki hafa heyrt hann nefndan .
Müller sló rækilega í gegn á sínu fyrsta heila tímabili með Bayern München .
Louis van Gaal hafði frá upphafi tröllatrú á honum og á endanum hafði kappinn leikið 52 leiki , skorað í þeim 19 mörk og lagt upp 13 til viðbótar .
Ekki amaleg byrjun .
Engum brá þegar félagar hans í Búndeslígunni völdu hann efnilegasta leikmann ársins í vor .
Meðal sparkskýrenda sem ausið hafa unga manninn lofi er nafni hans , Gerd Müller , sem skoraði á sinni tíð 68 mörk í 62 landsleikjum fyrir Vestur-Þýskaland .
Þetta er ekki prentvilla , Bombarinn var engum líkur .
Enda þótt þeir beri sama númerið – 13 – verður Thomas Müller kannski aldrei eins markheppinn og nafni hans .
Hann hefur á hinn bóginn vakið athygli fyrir fjölþætta hæfileika sína á velli .
Hann er til að mynda jafnvígur á stöðu miðherja og útherja .
Müller lék sinn fyrsta landsleik fyrr á þessu ári og sló endanlega í gegn í leiknum gegn Englendingum á dögunum , þegar hann skoraði í tvígang og lagði upp eitt mark til viðbótar fyrir Lukas Podolski .
Örvfætta undrið Allir eru þessir menn á hraðri uppleið en á engan er hallað þótt fullyrt sé að gimsteinninn í krúnunni sé Mesut Özil ( f. 1988 ) .
Leikstjórnandinn örvfætti hefur sprungið hressilega út á HM og er spáð björtum frama .
Hann hóf feril sinn hjá Schalke 04 fyrir fjórum árum en var óvænt seldur til Werder Bremen í janúar 2008 .
Þar hefur vegur kappans vaxið hratt og vandséð að Brimarbúar geti haldið honum miklu lengur .
Stærstu félög Evrópu munu vafalaust vaka yfir Özil á næstu vikum og mánuðum – eins og soltnir kettir yfir holdugri mús .
Özil var maður leiksins þegar Þjóðverjar niðurlægðu Englendinga á Evrópumeistaramóti ungmenna í fyrra en hann hafði þá þegar unnið sér sæti í a-landsliðinu .
Þaðan mun hann varla hverfa í bráð .
Özil er þegar orðinn frægur fyrir vandaða meðferð á knettinum , hugmyndaauðgi og ótrúlega yfirvegun á velli .
Hann er efni í " tíu " af gamla skólanum .
Það er helst að Özil hafi verið legið á hálsi fyrir að skora ekki nóg sjálfur .
Hann hefur aðeins gert 13 mörk í 71 leik fyrir Bremen og tvö mörk í 14 landsleikjum , hið síðara með bráðfallegum fleyg gegn Gana á HM .
Özil er af tyrknesku foreldri en fæddur í Þýskalandi .
Hann er múslimi og leitar gjarnan fróunar í Kóraninum fyrir kappleiki .
Özil er heitbundinn systur einnar vinsælustu poppstjörnu Þýskalands , Söruh Connor .
Gekk heitkonan , Anna-Maria Lagerblom , á dögunum íslam á hönd í virðingarskyni við verðandi bónda sinn .
Allt fyrir ástina , eins og skáldið sagði .
Enginn á grafarbakkanum Auk þeirra manna sem hér hafa verið kynntir eru fjórir 23 ára eða yngri í HM-hóp Þjóðverja : Varnarmennirnir Serdar Tasci ( f. 1987 ) , sem leikur með Stuttgart , og Holger Badstuber ( f. 1989 ) sem skrýðist dags daglega búningi Bayern München ; og miðvellingarnir Toni Kroos ( f. 1990 ) frá Bayern München og Marko Marin ( f. 1989 ) sem leikur með Werder Bremen .
Aldurinn er heldur ekki að sliga lykilmenn á borð við Philipp Lahm ( 26 ára ) , Per Mertesacker , Bastian Schweinsteiger og Lukas Podolski ( allir 25 ára ) .
Þýsk knattspyrna er sannarlega ekki á flæðiskeri stödd – burtséð frá því hvort þeir leggja Argentínu um helgina eður ei .
En eins og góður maður sagði : Það er alltaf skemmtilegra að vinna en tapa ! Fjölþjóðverjar Það er ekki bara lágur aldur leikmanna þýska landsliðsins sem vakið hefur athygli á HM í Suður-Afríku , heldur ekki síður fjölþjóðlegur blær liðsins .
Ellefu af 23 leikmönnum í hópnum hefðu getað leikið fyrir hönd annarrar þjóðar .
Þeir eru : Dennis Aogo ( faðir hans er frá Nígeríu ) ; Serdar Tasci og Mesut Özil ( fæddir í Þýskalandi en af tyrknesku foreldri ) ; Jérôme Boateng ( faðir hans er frá Gana ) ; Sami Khedira ( faðir hans er frá Túnis ) ; Piotr Trochowski , Lukas Podolski og Miroslav Klose ( allir fæddir í Póllandi en fluttu ungir með foreldrum sínum til Þýskalands ) ; Cacau ( Brasilíumaður sem fékk þýskt ríkisfang í fyrra ) ; Mario Gómez ( á spænskan föður ) og Marko Marin ( fæddur í Bosníu & Hersegóvínu en flutti ungur til Þýskalands með foreldrum sínum ) .
