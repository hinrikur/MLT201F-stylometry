Hugsanlega finnst einhverjum ofrausn að ætla að stilla sjö ára gamalli skífu upp sem klassík , en eftir að hafa dregið Týndan hlekk Forgotten Lores-félaga fram í tiltekt um daginn get ég ekki orða bundist .
Vel má vera að íslenskt rapp sé búið að lifa sitt fegursta , en það hefur haft sitt að segja í íslensku tónlistarlífi ; hver afbragsskífan af annarri kom út í upphafi og fram undir miðjan þennan áratug og gaf íslenskri texta- og ljóðagerð hraustlegt ( og þarft ) spark í rassinn .
Það var líka heilmikið að gerast í því tónlistarlega ; menn klipptu og skáru af snilld og fléttuðu saman við lifandi spilamennsku sem haft hefur áhrif langt út fyrir hefðbundið hiphop .
Þegar Týndi hlekkurinn kom út haustið 2003 voru þeir Benedikt Freyr Jónsson , Kristinn Helgi Sævarsson , Baldvin Þór Magnússon , Birkir B. Halldórsson og Ársæll Þór Ingvason búnir að starfa saman um hríð , en fyrstu merki sveitarinnar á plasti var frábært lag á Rímnamínssafnskífunni , " Þegar ég sé mic " .
Í því mátti vel heyra hve öflugir þeir voru í rappi á íslensku þótt þeir hafi reyndar byrjað að yrkja á ensku eins og heiti sveitarinnar ber með sér .
Aðal rappspuna er ekki bara rímið , því hrynjandi orðanna er ekki síður mikilvæg og atkvæðafjöldi , það hvernig textanum er raðað saman með tilliti til laglínu og undirleiks og í því standa fáir Forgotten Lores-félögum á sporði .
Platan er býsna löng , svona rétt eins og þeir félagar hefðu viljað koma sem mestu að og eflaust hefði hún orðið betri með aðeins meiri aga , en lagafjöldinn gerir sitt í að lengja líf skífunnar ; maður er enn að rekast á eitthvað nýtt , sem gerir skífuna klassíska , að mínu viti .
Í lokin er viðeigandi að vitna í ClassBje : " Það er ekkert annað band núna eða nokkurn tíma / sem hægt er að leggja að jöfnu svo þú skalt þekkja nöfnin / ClassBje , það er ég , Byrkir , Intro , B-Ruff og DiddiFelix / við erum FL crew , með tvö stykki mixer og SL3 tæki .
" arnim@mbl.is 