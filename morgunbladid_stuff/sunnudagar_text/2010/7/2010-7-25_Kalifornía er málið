Þrátt fyrir að vínrækt sé að finna í öllum ríkjum Bandaríkjanna þá er það eftir sem áður Kalifornía sem er upphaf og endir bandarískrar vínframleiðslu .
Þaðan koma 90% af vínum Bandaríkjanna og þar er að finna flesta af þekktustu vínframleiðendum landsins .
Vínrækt í Kaliforníu á sér nokkra sögu og hófst með trúboðum á næstsíðustu öld .
Framleiðsla þeirra var hins vegar fyrst og fremst sæt messuvín og það er ekki fyrr en á síðasta aldarfjórðungi að Kalifornía kemur sér á kortið .
Í maímánuði árið 1976 skipulagði Bretinn Steven Spurrier smökkun á Hotel Intercontinental í París þar sem nokkrir af helstu vínsérfræðingum Frakklands smökkuðu Kaliforníuvín blint á móti frægustu vínum Bordeaux og Búrgund .
Það er óhætt að segja að þetta sé ein frægasta vínsmökkun sem nokkru sinni hefur farið fram þótt ekki hafi menn búist við miklu fyrirfram .
Um þessa smökkun hafa verið skrifaðar bækur og árið 2008 kom meira að segja út kvikmyndin Bottle Shock með Alan Rickman í hlutverki Spurriers .
Markmið Parísarsmökkunarinnar var að kynna kalifornísk vín í tilefni af 200 ára afmæli bandarísku byltingarinnar .
Allir dómararnir voru franskir og fyrirfram brostu menn í kampinn .
Hvaða erindi áttu einhver kanavín í smökkun sem þessa ? Þegar hulunni var svipt af flöskunum kom í ljós að Stag ' s Leap Cabernet Sauvignon 1973 hafði sigrað Bordeaux-vínin og Château Montalena Chardonnay 1973 hvítu Búrgundarvínin .
Mon Dieu ...
mátti heyra frá þeim frönsku – eða kannski öllu heldur Mérde .
Margar sambærilegar smakkanir hafa verið haldnar síðan og það kemur engum lengur á óvart að Kaliforníuvín hreppi toppsætin .
Niðurstöður Parísarsmökkunarinnar beindu athyglinni að Napa og neytendur og fjárfestar fóru að gefa vínunum gaum .
Þekktustu víngerðarsvæði Kaliforníu eru dalirnir Napa og Sonoma skammt frá borginni San Francisco , sem báðir njóta góðs af áhrifum frá Kyrrahafinu .
Þrátt fyrir að dagarnir geti verið funheitir að sumri til nær kalt sjávarloftið að teygja sig inn í dalina að næturlagi og gefa vínþrúgunum nauðsynlega hvíld til að dafna og þroskast .
Það ásamt miklum fjölda sólarstunda gerir aðstæður einstakar .
Napa er heitara svæði en Sonoma og þar nýtur Cabernet sín ótrúlega vel .
Á bestu blettum Napa eru framleidd einhver mögnuðustu vín veraldar sem geta leikandi keppt við stóru Bordeaux-vínin .
Það er raunar sérstakt þegar maður smakkar virkilega stór og nútímaleg Bordeaux-vín frá góðum árgangi að þá eru þau svolítið " kalifornísk " .
Árganginum 2009 , sem er talinn sá besti í um hálfa öld , er sagður mjög " Napa-legur " þegar honum er lýst .
Napa og þekktustu undirsvæðin á borð við Stags Leap , Howell Mountain og Rutherford hefur sogað til sín fjárfestingar frá einstaklingum og fyrirtækjum sem vilja baða sig í ljómanum af vínræktinni og upp hafa sprottið agnarsmá vínhús innan um þau stóru sem geta selt vín sín fyrir stjarnfræðilegar upphæðir .
Sonoma er um margt jarðbundnara svæði en Napa .
Fyrirtæki þar berast ekki jafnmikið á og í Napa og vínræktin er dreifð um mun stærra svæði .
Veðurfarsleg skilyrði í Sonoma eru mun fjölbreyttari en í Napa og því býður héraðið upp á fleiri víddir í vínframleiðslu .
Á svölum svæðum á borð við Russian River Valley og Sonoma-dalinn koma einhver bestu Chardonnay- og Pinot Noir-vín Bandaríkjanna auk þess sem finna má stórkostleg vín úr Sauvignon Blanc .
En Kalifornía er ekki bara Napa og Sonoma .
Vínræktin teygir sig upp í fjöllin við Sierra Foothills þar sem framsæknir vínræktendur leita uppi svalari svæði og það sama má segja um ekrurnar sem eru farnar að teygja sig nær svalari strandsvæðum við Monterey .
Skammt norður af Los Angeles er að finna vínræktarsvæðið Santa Barbara .
Kaliforníuvín eru heldur ekki öll dýr og fín .
Í Central Valley , þar sem sumarhitinn fer sjaldan undir 40 gráðurnar og ekkert svalt sjávarloft temprar loftslagið , er ræktað mikið magn af vínum sem er selt fyrir lítinn pening enda hefðu þrúgurnar líklega sómað sér betur sem rúsínur .
Kalifornía á líka sína eigin þrúgu – Zinfandel – sem talið er að eigi uppruna sinn að rekja til Miðjarðarhafsins og sé hugsanlega skyld hinni ítölsku Primitivo .
Um það er hins vegar deilt .
Í höndum góðra víngerðarmanna er " Zin " yndisleg þrúga og stendur fyllilega jafnfætis þekktu frönsku þrúgunum .
Rétt eins og Bandaríkin eru Kaliforníuvínin ung í samanburði við þau evrópsku .
Það hafa ótrúlegir hlutir gerst á aldarfjórðungi og þróunin er enn á fleygiferð .
Kalifornía er eitt af svæðunum sem menn ættu að fylgjast mjög grannt með .
Næst : Washington .
