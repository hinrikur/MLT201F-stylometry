Afmæli er merkur áfangi sem ber að þakka enda veit engin ævi sína fyrr en öll er og ber því að þakka fyrir þau ár sem við fáum frekar en að líta í spegilinn , hrista hausinn yfir hrukkunum og reyna að fela gráu hárin .
Þó breytist tilhlökkunin yfir komandi afmæli nokkuð með árunum .
Spennan fyrir bílprófinu var nokkuð mikil á sínum tíma og enn skemmtilegra að komast löglega inn á skemmtistaði og geta keypt sér bjór þegar maður vildi .
Biðin eftir því var nokkuð löng en þegar tvítugsaldrinum var náð fór tíminn allt í einu að líða hraðar og hraðar .
Tuttugu og fimm ára afmælið hvarf eins og dögg fyrir sólu og skyndilega er fertugsaldurinn rétt handan við hornið .
Allt í einu virðist ekkert fram undan nema endalaust streð , hrukkur og ofþreyta .
En þó er óþarfi að örvænta og hugsa frekar um allt það sem skemmtilega sem maður hefur og gæti gert á afmælinu sínu .
Rifja upp 15 ára tjaldmót með ofgnótt af sælgæti , 20 ára bústaðaferð með ofgnótt af áfengi og 25 ára afmæli með ofgnótt af kökum .
Hlakka síðan til 30 ára afmælis með ofgnótt af öllu þrennu .
Það er nefnilega fátt skemmtilegra en að eiga afmæli , plana daginn og njóta þess að vera með vinum og fjölskyldum .
Gjafirnar skemma ekki fyrir og það er örugglega flestum fullorðnum lífsnauðsynlegt að fá að vera prins eða prinsessa í einn dag alveg eins og í gamla daga .
Afmælisbarnið má biðja um það sem það vill í morgunmat og jafnvel sofa dálítið út þó að það sé venjulegur vinnudagur .
Síminn stoppar ekki og veggurinn á Facebook fyllist af skilaboðum .
Þetta er þinn dagur og þú skalt njóta þess í botn eins og enginn sér morgundagurinn ! Kokteill í kökuformi Formkökur eða cupcakes og múffur kunna í fyrstu að virðast vera það sama en svo er í raun ekki .
Opinbera skilgreiningin er sú að múffa sé ekkert nema ljót formkaka en það liggur í því að yfirleitt er lagt meira í að skreyta formkökurnar með kremi og kökuskrauti og jafnvel nota eða búa til litlar fígúrur sem settar eru á toppinn .
Kex og sælgæti má líka nota til að skreyta .
Formkökur hafa verið vinsælar upp á síðkastið enda er frekar auðvelt að baka þær og skemmtilegt að skreyta .
Í bókaverslunum má finna ýmiss konar bækur með ólíklegustu bragðtegundum af formkökum allt frá hefðbundnum súkkulaðiformkökum yfir í Margarita-formkökur .
Einnig er hægt að búa til ósætar múffur sem bera má fram með salati eða áleggi .
Formkökur hafa löngum verið vinsælar í Bandaríkjunum og í New York er að finna hið fræga Magnolia-bakarí .
Þangað þyrpast aðdáendur Sex and the City-sjónvarpsþáttanna til að sökkva tönnunum í ljúffengar kökur á borð við þær sem söguhetjur þáttanna gæddu sér á .
Formkökur passa vel bæði í barna- og fullorðinsafmæli .
Í fullorðinsafmælum er hægt að bera kökurnar fram með hvítvíni , kaffi eða tei en í barnaafmælinu getur verið ráð að gera kökurnar dálítið minni svo þær passi í litlar hendur og bera fram með mjólk .
Skemmtilegt er að prófa sig áfram með alls konar blöndur bæði af deigi og kremi og finna það sem manni finnst best .
Á netinu er að finna ógrynni uppskrifta og vefsíður tileinkaðar formkökuskreytingum .
Meðal hugmynda að bragðtegundum má nefna hnetusmjör og súkkulaði , banana og valhnetur og ýmiss konar ávexti í bland við súkkulaði .
Í raun er hægt að breyta öllum sínum uppáhaldsuppskriftum , t.d. að gulrótarköku eða bananabrauði , í formkökur og skreyta með girnilegu kremi .
Það þarf bara að passa að bökunartíminn styttist þar sem kökurnar eru mun minni en venjulega .
Sama er að segja um kokteila en þá má yfirfæra á formkökur , t.d. margarita , mojito , pina colada og daiquire .
Það eru meira að segja til uppskriftir með kampavíni og kampavínskremi vilji maður gera alveg sérstaklega sparilegar formkökur .
Fallegt er að gera kremið á kökurnar í mismunandi litum , t.d. hvítum og bleikum og leyfa þeim síðan að njóta sín sem best á nokkurra hæða kökudiski .
Sumarlegur hristingur Á sumrin er gott að bera fram eitthvað létt og gott í afmælisveislunni .
Súkkulaðihjúpuð jarðaber eru klassísk og heimagerð salöt með góðu brauði klikka sjaldnast .
Það má þó ekki gleyma tertunum og fáir standast klassíska marengstertu með þeyttum rjóma , ávöxtum og góðu súkkulaði .
Jarðaberjahristingur er líka sumarlegur og sætur í veisluna og passar fyrir sælkera á öllum aldri .
Uppskriftin er fyrir tvo .
Jarðaberjahristingur 1 1/2 bolli mjólk 2 stórar skeiðar af vanilluís 1 bolli niðurskorin jarðaber 1/4 teskeið vanilluessens 6 sykurpúðar , skornir í tvennt Aðferð Blandið öllu nema sykurpúðunum saman í blandara og þeytið þar til að blandan er orðin mjúk .
Þrýstið sykurpúðunum út í hliðarnar á glæru glasi þannig að þeir festist og hellið hristingnum yfir .
Forðist lifandi gjafir á afmælisdaginn Afmælisgjöfin vill stundum verða höfuðverkur en þá er bara að nota hugmyndaflugið og gefa því lausan tauminn .
Flestir verða glaðir að fá eitthvað fallegt á heimilið eins og kannski fallega skál eða sæta mynd á vegginn .
Eitthvað matarkyns er líka tilvalin gjöf sem nýtist vel t.d. gott kaffi og súkkulaði .
Best er að forðast lifandi gjafir eins og ketti eða hamstra að plöntum auðvitað undanskildum .
Ef þér finnst eitthvað vanta á heimili afmælisbarnsins til að lífga dálítið upp á það eða gera það notalegra er afmæli tilvalið tækifæri til að gefa eitthvað litríkt og flott sem smellpassar á auða borðið eða tómið á stofuveggnum .
