Mér hefur þótt gæta nokkurs misskilnings hjá nemendum mínum á Menntavísindasviði Háskóla Íslands um það hvaða brögðum þeir skuli beita þegar þeir vilja bæta framsögn sína .
Þeir grípa oftar en ekki til þess ráðs að nota einhverja ( r ) af þeim mállýskum íslenskunnar sem ættaðar eru af Norðurlandi og bregða t.d. fyrir sig hinum svokallaða harðmælisframburði og segja " netið " og " tapa " í staðinn fyrir " nedið " og " taba " , eins og við fyrir sunnan segjum , og líta svo á að þannig verði framsögnin skýr og áheyrileg .
Nemendur mínir eru svo sem ekki einir um þetta , því leikarar , fréttaþulir og ýmsir þeir sem vilja vanda sig beita sömu brögðum , þótt þeir séu ekki aldir upp fyrir norðan .
Það má ekki skilja orð mín svo að þeir sem hafa harðmælisframburð séu ekki skýrmæltir en það er bara ekki harðmælisframburðurinn sem skiptir höfuðmáli í vönduðum framburði .
Við sunnanmenn getum vel verið skýrmæltir þótt við " spýtum " ekki samhljóðunum p , t og k , eins og norðanmenn gera , og segjum " madur " og " regja " í stað " matur " og " rekja " .
Mestu skiptir bara að p sé vel aðgreint frá b , t frá d og k frá g og framburður á samhljóðum eins og þ , ð , s , v , f , j og r sé skýr .
Öll hljóð vandlega formuð og hvert og eitt fái notið sín .
Viðkvæmustu samhljóðin í íslensku , og þau sem huga þarf vel að svo framburður sé skýr , eru svokölluð önghljóð .
Þau eru mynduð með því að þrengt er að loftstraumnum í munninum án þess að loka alveg fyrir .
Um er að ræða m.a. hljóðin ð , g ( líkt og í orðinu saga ) , v , f og j .
Algengt er að þau séu hreinlega felld brott og ekki er óalgengt í óskýrum framburði að heyra orð eins og dagblað , Hagkaup , afgreiðsla borin fram " dabla " , " hakaup " , " agreisla " .
Þá er algengt að j falli brott í orðum ein og þrjú , sjúkrahús og fréttir sem þá eru borin fram " þrú " , " súkrahús " , " frettir " .
Þá fellur sveifluhljóðið r gjarnan brott í óvönduðum framburði .
Þá nær tungubroddurinn ekki nægilega mörgum sveiflum og r-hljóðið dettur dautt niður .
Það skiptir því miklu máli að talfærin hitti á " réttan " stað í munninum þegar talað er .
Dæmi um óvandaðan framburð samhljóða er framburður á d og t í orðum eins og djásn , djús , tjald , tjón .
Þá er borið fram einhvers konar " tj " - eða " ts " - hljóð .
Í eðlilegum framburði á hljóðunum d og t á að loka fyrir loftstrauminn frammi við tennur og þegar t er borið fram fylgir því örlítil sprenging en ekki þegar d-ið er myndað .
Hinn " nýi " framburður liggur í því að borið er fram einhvers konar tjs-hljóð .
Þetta er afskaplega útlenskulegur framburður sem virðist vera að ryðja sér til rúms .
Til að bæta framburð sinn verður mælandinn að gæta að ýmsu , svo sem réttum áherslum , eðlilegu ( íslensku ) hljómfalli og síðast en ekki síst nákvæmum framburði bæði sérhljóða og samhljóða .
Þetta eru þættir sem málnotendur fá litla þjálfun í að greina en til þess þarf góðar fyrirmyndir .
Þeir sem fram koma í fjölmiðlunum eru líklega þær fyrirmyndir sem flestir sækja til og því er áríðandi að fjölmiðlungar hafi alla þætti vandaðrar framsagnar á valdi sínu .
