Vikublaðið The New Yorker er sennilega best skrifaða tímarit , sem gefið er út á ensku .
Í blaðinu er fjallað um allt milli himins og jarðar , allt frá stjórnmálum líðandi stundar til Evróvisjón og ólíkra drykkjusiða í hinum ýmsu heimshornum .
Í tímaritinu birtist einnig skáldskapur eftir marga af helstu rithöfundum samtímans .
Nálaraugað er þröngt hjá The New Yorker og marga dreymir um að sleppa í gegnum það .
Að sama skapi hafa margir höfundar verið blaðinu lyftistöng og orðið til að tryggja að það héldi sessi sínum í fremstu röð .
Í þeim efnum nægir að nefna bandaríska rithöfundinn John Updike , sem að vissu marki þroskaðist með blaðinu og það breyttist með honum .
Skrif eftir J.D .
Salinger , hinn athyglisfælna höfund Bjargvættarins í grasinu , birtust einnig í The New Yorker á sínum tíma .
Ein saga Salingers , " Hapworth 16 , 1924 " , birtist 1965 og reyndist vera það síðasta sem hann nokkurn tímann gaf út .
Sagan kom ekki út á bók .
Fyrir vikið hafa síður 32 til 113 verið rifnar út úr mörgum eintökum þessa tölublaðs , sem eru varðveitt á bókasöfnum í Bandaríkjunum .
Ekki þarf mikla getspeki til að ætla að þar hafi aðdáendur Salingers verið að verki .
20 undir 40 Nú hefur ritstjórn The New Yorker tekið sig til og ákveðið að velja þá tuttugu höfunda , sem hún telur að muni setja svip á bandarískar bókmenntir framtíðarinnar .
Það eina sem þeir eiga sammerkt er að vera undir fertugu , en aldursbilið er mikið .
Yngsti höfundurinn er 24 ára og gefur sína fyrstu bók ekki út fyrr en á næsta ári , en sá elsti er 39 ára .
Þau sem völdu höfundana lásu eina bók eftir hvern þeirra auk handrits að óútkominni bók .
Í grein um valið segir að listinn sé síður en svo tæmandi .
Höfundar á borð við Dave Eggers og Colson Whitehead hefðu komist á hann væru þeir ekki nýorðnir fertugir .
Aðrir hefðu ef til vill komist á hann hefðu þeir verið með bók í smíðum .
Sum nöfnin á listanum eru þekkt , önnur ekki , og kannski segir ekki mikla sögu að telja þau upp , en ekki er heldur hægt að fjalla um hann án þess .
Í New Yorker er þeim lauslega skipt upp eftir stílbragði ; ljóðrænt raunsæi Nell Freudenberger , Philipps Meyers , C.E .
Morgan og Salvatore Scibona , háðskar gamansögur Joshua Ferris og Gary Shteyngart og skáldskapur , sem gengur þvert á skilgreiningar , eftir Jonathan Safran Foer , Nicole Krass og Téu Obreht .
David Bezmozgis og Dinaw Mengestu skrifa um tilveru innflytjenda .
Sarah Shun-lien Bynum , ZZ Packer og Wells Tower sérviskulegtar frásagnir .
Chimamanda Ngozi Adichie ( hún skrifar formála í nýja ljósmyndabók Páls Stefánssonar , Áfram Afríka ) , Daniel Alarcón og Yiyun Li pólitískar sögur og Chris Adrian , Rivka Galchen og Karen Russel háspekilegar fantasíur .
Þessir höfundar eru ekki allir fæddir í Bandaríkjunum og sögur þeirra gerast ekki allar í þar í landi , en þeir búa þar .
Adichie er frá Nígeríu , Alarcón frá Perú , Bezmozgis frá Lettlandi , Li frá Kína , Mengestu frá Eþíópíu , Obreht frá Júgóslavíu og Shteyngart frá Rússlandi .
Þetta er í annað skipti sem The New Yorker velur slíkan lista .
1999 kom út tölublað undir yfirskriftinni " Framtíð bandarísks skáldskapar " .
Þar voru höfundar á borð við Michael Chabon og David Foster Wallace , sem báðir höfðu þá þegar getið sér frægð .
En á listanum voru einnig höfundar , sem síðar hafa skotist upp á stjörnuhimininn .
Þeirra á meðal eru Junot Díaz , sem átta árum síðar fékk Pulitzer-verðlaunin fyrir bókina The Brief Wondrous Life of Oscar Wao og kom hingað á bókmenntahátíð í fyrra , og Jonathan Frantzen , sem gaf hina geysivinsælu bók The Corrections út tveimur árum eftir að listinn birtist .
Metnaður til mikilfengleika Listinn birtist í The New Yorker um miðjan júní og í því tölublaði birtast smásögur og brot eftir átta höfundanna ( sögur eftir hina tólf birtast síðan í næstu tólf tölublöðum ) .
Þar var einnig gerð grein fyrir því hvað hefði kveikt í þeim , sem völdu sögurnar : " Í sumum tilfellum sáum við hæfileikana springa út í fyrsta kafla eða sögu : fersk sýn , athugun , skopskyn eða tilfinning .
Í öðrum greindum við útsmognari uppbyggingu hugsunar og frumleika í málnotkun .
Sumir voru framúrskarandi í einum ákveðnum hlut .
Aðrir gerðu róttækar breytingar á sýn og stíl frá einu verki til annars .
Fyrir utan fullt vald á máli á frásögn vakti athygli áþreifanlegur metnaður .
Þessir höfundar eru ekki allir í uppreisn gegn hinu viðtekna ; sumir vinna af ráðnum hug innan fyrirliggjandi hefða .
En metnaður þeirra allra liggur til mikilfengleika : þau berjast um að ná athygli okkar og halda henni í menningu , sem er á kafi í orðum , hljóðum og myndum ; berjast um að koma á óvart , skemmta , kenna og snerta ekki aðeins við okkur heldur ókomnum kynslóðum lesenda .
" Hægt er að þræta endalaust um lista af þessu tagi , en þeir geta líka vakið umræðu og athygli , sem annars hefði ekki átt sér stað .
Einnig má spyrja hvort það stuðli ekki að því að spádómur um velgengni rætist þegar virt tímarit á borð við The New Yorker á í hlut .
Lestur þeirra höfunda á listanum , sem þegar hafa verið birtir , er hins vegar vísbending um að vilji maður kynna sér deigluna í bandarískum skáldskap er listinn ágætis byrjun .
