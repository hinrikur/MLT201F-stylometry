Það hefur margt breyst á síðustu árum til hins betra hvað varðar jafnrétti kynjanna en í dag er það því miður þannig að konum er að fækka í stjórnum fyrirtækja samkvæmt nýjustu könnunum .
Og það er komið árið 2010 , " segir Anna María Sigurjónsdóttir ljósmyndari sem vinnur þessa dagana að ljósmyndasýningu um konur .
Verkefnið segir hún fjalla um stöðu íslenskra kvenna á atvinnumarkaði í dag og hvernig hún hefur breyst á síðastliðnum árum en hugmyndina fékk hún þegar hún fékk ljósmyndabók um konur í fertugsafmælisgjöf fyrir fjórum árum ..
Sýningin verður opnuð hinn 24. október en þá verða liðin 35 ár frá fyrsta kvennafrídeginum .
" Ég er að mynda konur út um allt land hér á landi og erlendis sem eiga það sameiginlegt að vinna störf sem bera karlkynsheiti eða eru kennd við karlmenn ef svo má segja , " segir Anna .
Þannig tekur hún myndir af sendiherra , ráðherra , ræðismanni , flugmanni , pípulagningamanni , vörubílstjóra , djákna , fjallkóngi og prófasti svo eitthvað sé nefnt .
" Listinn er langur og verkefnið er stórt en með þessari sýningu er ég fyrst og fremst að benda á hið augljósa .
Við konur sinnum öllum þessum störfum í dag til jafns við karla , en í flestum tilvikum er ennþá launamismunur á milli kynja – það er að segja að konur eru með lægri laun en karlar .
" Sýningin er tileinkuð Vigdísi Finnbogadóttur sem einnig er eitt af viðfangsefnum sýningarinnar .
Anna segist vart eiga orð yfir hversu merkileg kona Vigdís sé .
" Fyrir utan það að vera fyrsti lýðræðislega kjörni kvenforseti í heiminum þá er hún búin að gera svo ótrúlega marga góða hluti og er enn að .
Hún er ótrúleg kona , mikil fyrirmynd og ég ber mikla virðingu fyrir henni .
" Meðal þeirra sem styrkja verkefnið eru Hlaðvarpinn , Icelandair , Íslandsbanki og N1. kjartan@mbl.is 