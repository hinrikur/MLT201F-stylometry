Hlynur er borinn og barnfæddur á Akureyri en hann er sonur hjónanna Aðalheiðar Gunnarsdóttur og Halls Sigurbjörnssonar .
Hann er kvæntur Kristínu Þóru Kjartansdóttur , doktorsnema í sagnfræði , og eiga þau fimm börn .
Hlynur útskrifaðist frá Menntaskólanum á Akureyri 1988 og segist hafa í raun vitað þá að hann ætlaði sér að verða myndlistarmaður þótt áhugamálin hafi verið fleiri .
" Ég tók eins mörg námskeið og hægt var í myndlistarskólanum því ég gat fengið það metið til stúdentsprófs .
Það var margt sem mig langaði að gera og um stund íhugaði ég að fara í arkitektúr en sem betur fer varð myndlistin ofan á .
Ég fór því suður í listnám og svo í framhaldsnám til Þýskalands .
Við fluttum til Hannover því við Kristín fengum bæði Erasmus-styrk og var Hannover eini staðurinn sem við gátum bæði stundað okkar nám .
" Þau dvöldust í ein átta ár í Þýsklandi og segir Hlynur að taugarnar þangað séu enn ansi sterkar .
" Það kom sá tímapunktur að við þurftum að ákveða hvort við ætluðum að setjast endanlega að í Þýskalandi eða koma heim og sú ákvörðun var ekki létt því það er mun auðveldara að vera myndlistarmaður í Þýskalandi en hérna heima .
Við erum alltaf með annan fótinn úti og höfum íbúð í Berlín sem við notum mjög mikið því Kristín er í doktorsnámi þar .
Einnig fannst okkur afskaplega mikilvægt að halda tengslum við listalífið og vini okkar í Þýskalandi .
" Heimilislegt gallerí Þegar Hlynur og Kristín bjuggu í Þýskalandi settu þau á þau á laggirnar nokkuð sérstak gallerí sem þau nefndu Kunstraum / Wohnraum eða Listrými / íbúðarrými .
" Galleríið er staðsett heima hjá okkur og þegar það eru sýningar verða þær bara hluti af heimilislífinu .
Við byrjuðum á þessu úti en fluttum það síðan með okkur hingað heim því við vildum halda þessu skemmtilega og óvenjulega starfi áfram .
Þegar mest lét vorum við með allt að tólf sýningar á ári en erum komin niður í svona þrjár til fjórar enda með stóra fjölskyldu .
" Hlynur segir að samlífið við listina gangi afskaplega vel .
" Við værum ekki að þessu ef við værum feimin eða fyndist óþægilegt að fá fólk heim til okkar .
Hins vegar finnst sumum skrítiðað upplifa listsýningu inni í stofu hjá ókunnugu fólki .
" Hlynur og Kristín opnuðu einmitt sýningu á ljósmyndaverkum þýskra listamanna síðastliðinn sunnudag á heimili sínu á Akureyri .
Hlynur hefur löngum verið þekktur fyrir pólitískar tilvísanir í verkum sínum og segist ekki hafa farið varhluta af ritskoðun í gegnum tíðina .
Árið 2002 fékk hann vinnustofustyrk inn á safni Donalds Judd í smábænum Marsha í Texas en áður höfðu m.a. Ingólfur Arnarson og Margrét Blöndal fengið styrki til að vinna þar .
" Ég var þarna í tvo mánuði og innifalið í því var að setja upp sýningu .
Ég spreyjaði ýmis slagorð á veggina í safninu sem ekki allir voru ánægðir með en það sem fór mest fyrir brjóstið á þeim var að ég skyldi skrifa George W. Bush is an idiot , það var algjört tabú .
" Hlynur vinnur mjög mikið með samfélagslegar aðstæður og segir að honum hafi fundist tilvalið að nýta umhverfið í Texas .
" Setningarnar sem ég notaði voru ekki mínar eigin heldur eitthvað sem ég sá í umræðunni um Bandaríkin .
Þessu var náttúrlega tekið sem persónulegri árás af minni hálfu og enn verra að ég skyldi vera útlendingur og í kjölfarið var ég látinn breyta sýningunni .
Fólk var síðan almennt mjög ánægt með sýninguna sem ég hélt að væri algjörlega misheppnuð en auðvitað var þetta mjög inngripsmikil ritskoðun .
" Listin með púlsinn á hlutunum Hlynur hefur sett upp fjölda sýninga sem tengjast samfélagslegum málefnum og pólitík .
" Maður er ýmist að færa myndlistina inn í stjórnmálin eða stjórnmálin inn í myndlistina .
Sú yfirfærsla er mjög mikið að aukast aftur og eru myndlistarmenn að verða pólitískari .
Ef til vill er það hluti af þeim aðstæðum sem þjóðin er í enda kemur pólitísk íhlutun myndlistar í bylgjum en á undanförnum árum hefur hreinlega ekki þótt töff að fjalla um samtímann eða þjóðmál í myndlist en þetta er að breytast .
Mér finnst myndlistin vera orðin samfélagstengdari en áður enda var kominn tími á að myndlistin og myndlistarmenn færu að taka á samfélagslegum málefnum .
" Hlynur segist finna fyrir því að þegar myndlistin geri samfélagið að umfjöllunarefni sínu þá nái hún oftar en ekki að vera alveg með púlsinn á hlutunum .
" Myndlistarmenn eru oft skrefinu á undan , kannski vegna þess að þeir þurfa ekki að fara eftir sömu gildum og viðteknum venjum og aðrir heldur geta leyft sér að hugsa út fyrir kassann og sjá hið stærra samhengi hlutanna , " segir Hlynur .
Hann er ekki hættur afskiptum af pólitík en hann hefur lengi vel verið viðriðinn VG og situr enn í stjórn flokksins þó að hann segist vera eilítið að draga sig í hlé .
" Ég hef ákveðið að einbeita mér meira að myndlistinni enda er pólitíkin tímafrekt áhugamál og ekki alltaf jafn gefandi .
Ég hef mjög mikinn áhuga á stjórnmálum og samfélagsmálum og finnst voða gott að vinna í báðum fögum þó að ólík séu .
Þó eiga þessir heimar líka margt sameiginlegt enda vinnum við bæði með einhverskonar útópíur og erum sífellt að leita nýrra lausna .
" Handverksbyltingin innan SÍM Áslaug Thorlacius sagði af sér formennsku eftir sjö ára starf á haustdögum 2009 og tók Hlynur við formennsku af henni .
" Ég var í raun bara sjálfkjörinn því hin tvö framboðin voru dregin til baka .
Það kom mér því á óvart að fá síðan mótframboð fyrir aðalfundinn núna í vor .
" Eins og kunnugt er orðið hafði Hrafnhildur Sigurðardóttir textíllistakona betur er hlutkesti var varpað til að skera út um úrslit jafnra kosninga á aðalfundi SÍM hinn 6. mars sl. " Mér fannst mjög absúrd að þessi staða skyldi hafa komið upp og ég var næstum því feginn að þurfa ekki að vera áfram formaður undir þessum kringumstæðum .
Aðalfundurinn var haldinn á skrítnum tíma eða í kjölfar afgreiðslu listamannalauna en eftir úthlutun þeirra gætir alltaf smáóánægju meðal listamanna enda er bara lítið brot af listamönnum sem fær listamannalaun .
Kosningin endurspeglaði þessa ónægju en einnig hef ég orðið var við það að sumum finnst ég tilheyra einhverri listaelítu sem fær allt upp í hendurnar .
" Hlynur segist hissa á því hvernig skiptingin milli listmiðla virðist halda sér þó að margir vinni með ýmsa miðla .
" Þetta er greinilega mjög fastmótað ennþá enda voru þetta aðallega félagsmenn Textílfélagsins sem stóðu fyrir hinni svokölluðu hallarbyltingu .
" Hlynur vonast til þess að SÍM haldi áfram að berjast fyrir sjálfsögðum réttindum félagsmanna sinna .
" Mér þætti mjög sorglegt að sjá SÍM drabbast niður því það kom mér verulega á óvart hvað það eru margir starfandi myndlistarmenn sem ekki eru í SÍM en það er eitthvað sem er þörf á að rannsaka .
" 