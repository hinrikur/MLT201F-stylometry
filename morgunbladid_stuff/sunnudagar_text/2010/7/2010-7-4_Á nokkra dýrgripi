Föðuramma mín og afi á Akureyri , Þórhildur Steingrímsdóttir og Hermann Stefánsson , áttu skápinn .
Hann var brúnmálaður en ég lét hvítta hann og gera upp og skápurinn stendur núna í barnaherberginu hjá Sveini Gauta syni mínum og er notaður fyrir fötin hans .
Amma og afi geymdu sparifötin sín í skápnum , kjólfötin hans afa og kjólana hennar ömmu .
Ég man eftir þessum skáp síðan ég var pínulítil og amma gaf mér hann þegar ég var unglingur en það var síðan fyrir um þremur árum , þegar ég fór að búa sjálf , sem ég lét gera hann upp , " segir Þórhildur Birgisdóttir .
Heimanmundur í kistu Þórhildur á nokkra slíka hluti sem henni þykir sérstaklega vænt um .
Frá móðurömmu sinni , Önnu Jónsdóttur , fékk Þórhildur kistu sem amma hennar safnaði í dúkum , handavinnu og öðru sem ungar konur þurftu að koma sér upp áður en hún giftist afa Þórhildar , Ólafi Hannessyni , árið 1942 .
Árið 1960 fluttu þau hjónin frá Ísafirði til Reykjavíkur og þá voru tússaðir á kistuna upphafsstafir Ólafs til að merkja hana .
Þetta segir Þórhildur að mömmu sinni hafi fundist leiðinlegt en henni finnist stafirnir gefa kistunni enn meiri karakter .
" Þetta er mjög einföld , einlit kista sem búið er að tússa á ÓH sem mér finnst mjög skemmtilegt .
Alveg frá því ég man eftir mér fannst mér kistan óskaplega spennandi enda afar dularfullt hvað er geymt í svona kistu .
Amma gaf mér hana þegar ég var 12 ára og við grínuðumst stundum með það heima að ég eiginlega safnaði líka heimanmundinum mínum í hana .
Ég var nefnilega dálítið gömul sál og hafði gaman af að safna gömlum hlutum sem krakki .
En meðal þess sem ég safnaði í kistuna voru hnífapör og annað slíkt .
Svo á ég líka gamla sparistellið hennar ömmu Önnu sem er ballerínustell frá Bing og Gröndahl en hún keypti sér það bara af því henni fannst það svo fallegt .
Stundum held ég alvöru dömuboð fyrir vinkonur mínar og þá drekkum við kaffið okkar úr postulínsbollunum eins og fínar frúr um sjötugt , " segir Þórhildur og hlær .
maria@mbl.is 