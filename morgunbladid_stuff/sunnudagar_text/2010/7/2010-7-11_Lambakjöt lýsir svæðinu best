Það var óneitanlega ánægjulegt að sjá hversu margir tryggir viðskiptavinir okkar hjóna sáu sér fært að skjótast frá Akureyri á Hótel Eddu Stórutjörnum að upplifa það besta úr Þingeyjarsýslum .
Þegar maður hugsar út í þetta svæði þá einhvern veginn er það svo ótrúlega stórt og margt að hugsa um .
Mörgum höfuðborgarbúum dettur alltaf í hug silungur þegar talað er um Mývatn .
Í mínum huga er það alltaf löngunin í reykt kjöt og hverabrauð þegar ég hugsa um Mývatn enda eru við Mývatn margir góðir gamaldags reykkofar .
Lambakjöt almennt finnst mér nú vera það sem lýsir svæðinu best enda eitt stærsta sauðfjársláturhús landsins á Húsavík og ég að sjálfsögðu einn af mörgum sem halda því fram að þingeyskt lambakjöt sé með því allra bragðbesta sem fæst á Íslandi .
Kanski hafa kona mín og fjölskylda hennar þessi áhrif á mig þar sem hún er bæði Norður- og Suður-Þingeyingur .
Eftir allar þessar bollaleggingar verð ég að koma því að hversu hissa ég var þegar ég sá sjónvarpsauglýsingu íslenskra lambakjötsframleiðenda þar sem þeir auglýsa íslenskt lambakjöt með niðursoðnum tómatvörum og tilbúnum kryddpöstum frá erlendum stórfyrirtækjum og olli það mér miklum vonbrigðum , þar sem mér fyndist eðlilegt að þeir ynnu frekar með innlendum framleiðendum en það er í miklu meira samræmi við þeirra vöru .
Fjöldinn allur af framleiðendum og veitingaaðilum er þátttakendur í Þingeyska matarbúrinu , þar má nefna Vogafjós þar sem virkilega er gaman að koma og upplifa alvöru sveit og smakka osta framleidda á búinu og að sjálfsögðu reyktu afurðirnar sem Ólöf og hennar fólk eru snillingar í .
Fjöldinn allur af skemmtilegum veitingastöðum er í Mývatnssveit en þar er krónudjásnið Myllan á Hótel Reynihlíð undir dyggri stjórn Péturs og Ernu .
Húsvíkingar eiga heiður skilinn fyrir gríðarlega samstillta ferðaþjónustu tengda hval og hvalaskoðun .
Manni líður hreinlega eins og í erlendri stórborg því svo mörg tungumál heyrir maður þegar setið er við höfnina .
Gamli Baukur og Salka eru orðin ansi þekktir staðir , einnig er mjög skemmtilegt að heimsækja Kaffi Skuld .
Persónlega væri ég til í að sjá hvalaveitingastað á Húsavík , og ég er viss um að það væri kærkomin viðbót fyrir gesti , hvort sem þeir eru komnir til að skoða hvali eða ekki .
Svo ekki sé minnst á öll söfnin á þessu stóra svæði .
Pipar- og hunangsgrafið hangikjöt Hér kemur náttúrlega ekkert annað til greina en að gefa uppskrift að lambi , og með tengingu við Mývatnssveit varð það að vera reykt .
Þess má geta að það er hægt að gera þessa uppskrift með hrefnuvöðva .
Pipar- og hunangsgrafið hangikjöt fyrir 4 til 6 1 vöðvi úr KEA-hangilæri 2 msk hunang 2 tsk græn piparkorn 2 tsk rauð piparkorn 1 tsk nýmulinn svartur pipar gott íslenskt salat , eða villtar íslenskar jurtir 2 msk söxuð steinselja 1½ dl sýrður rjómi salt og pipar sítrónusafi 4 msk íslenskur fetaostur Aðferð : Penslið vöðvann með hunanginu , myljið allan piparinn vel saman og stráið vel á yfirborð vöðvans þannig að piparinn hylji vel .
Setjið í loftþétt ílát og geymið í kæliskáp í einn til tvo sólarhringa , þá er piparinn skafinn vel utan af kjötinu og það skorið í þunnar sneiðar .
Skolið kálið , þerrið vel og rífið gróft niður .
Hrærið saman sýrðum rjóma , sítrónusafa og steinselju , smakkið til með salti og pipar .
Skerið kjötið þunnt , berið fram með salatinu , fetaostinum og dressingunni úr sýrða rjómanum .
Einfalt og fljótlegt góðgæti í útilegunni Grillmatur er iðulega ofarlega á matseðlinum þegar menn bregða sér í útilegu .
Eins ljúffengur og góður grillmatur er getur hann orðið töluvert leiðigjarn til lengdar , að minnsta kosti ef hann einskorðast við fyrirfram maríneraðar kjötsneiðar úr kæliborðum verslana eða hamborgara og pylsur .
Sé fjölskyldan að leggja upp í lengri útilegu er ágætis ráð að grípa með sér ýmsar grunnvörur úr búrskápnum , s.s. hrísgrjón og pasta , sem hægt er að elda á prímus eða gaseldavélum .
Einfalt pastasalat , sem grænmeti og t.a.m. tilbúinn kjúklingur er sneitt út í , getur t.d. verið einföld , ódýr og góð tilbreyting frá þungum grillmatnum .
Kjúklingur er raunar fyrirtaks útilegufæði enda hafa margir uppgötvað snilldina í því að ofnsteikja kjúkling heima áður en lagt er af stað og taka hann kaldan með í útileguna .
Hann má síðan nota í slík salöt , nú eða borða kaldan með kartöflusalati eða heitri sósu og grænmeti og nota svo afganginn í fajitas-pönnukökur grillaðar á grillinu .
Kartöflusalat er líka sniðugt að gera heimavið áður en lagt er í hann og taka það með í boxi sem grípa má í þegar hentar .
Vissulega fer geymsluþol slíkra foreldaðra rétta töluvert eftir kælimöguleikum í útilegum .
Gas- eða rafknúnir kæliskápar auðvelda alla geymslu til muna , en hefðbundin kælibox duga þó ágætlega , sérstaklega ef hugað er að því að bæta reglulega í kuldann með nýjum köldum matvörum .
Eitt ráð er t.d. að kaupa frosið læri og hafa neðst í boxinu en kuldinn frá því dugar til að halda boxinu köldu í nokkra daga .
Þegar lærið er þítt má svo blása til hátíðarmáltíðar frá grillinu .
Sömuleiðis hafa frosnir maísstönglar ágætis kælingarmátt en þá er líka gott að grilla og hafa annaðhvort sem forrétt eða meðlæti með öðrum grilluðum mat .
Ekki má gleyma því að margar fljótlegar uppskriftir sem þykja einfaldar heima í eldhúsi eru álíka einfaldar á prímusnum .
Þannig er lítið mál að elda góða súpu frá grunni í einum potti á prímus og gamli góði hrísgrjónagrauturinn er alveg jafnvinsæll hjá ungviðinu þegar líða tekur á útileguna og þegar hann er borinn fram hversdags heima .
ben@mbl.is 