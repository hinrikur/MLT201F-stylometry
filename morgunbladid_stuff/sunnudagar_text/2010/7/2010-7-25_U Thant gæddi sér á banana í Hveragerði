Búrmamaðurinn U Thant , framkvæmdastjóri Sameinuðu þjóðanna , kom hingað til lands í opinbera heimsókn í byrjun júlí 1966 , fyrstur manna sem gegnt höfðu því embætti .
Synd væri að segja að Thant hafi verið heppinn með veður meðan á dvöl hans stóð .
Hann lenti " berhöfðaður og yfirhafnarlaus " , eins og Morgunblaðið greindi frá , í slagveðursrigningu og roki á Keflavíkurflugvelli .
Eftir það var regnhlífin hans dyggasti förunautur .
Lítið lagðist því fyrir spá Gunnars Thoroddsen , sendiherra í Danmörku , þaðan sem Thant kom , en hann gerði ráð fyrir sólskini á Íslandi meðan framkvæmdastjórinn yrði þar fyrir þær sakir að rigning var í Kaupmannahöfn .
Svo sem lög gera ráð fyrir hitti Thant helstu ráðamenn þjóðarinnar að máli , Emil Jónsson utanríkisráðherra tók á móti honum á flugvellinum og fylgdi honum svo að segja hvert fótmál , Bjarni Benediktsson forsætisráðherra sat með honum fund og forseti Íslands , Ásgeir Ásgeirsson , bauð til veislu á Bessastöðum , ellegar veizlu , eins og það hét á þeirri tíð .
Á borðum voru nýr lax og rjúpur .
Vitaskuld var brunað með Thant á Þingvelli .
Nokkur rigning var og þungskýjað þegar þangað var komið , " heldur dapurlegt um að litast " , eins og blaðamaður Morgunblaðsins komst að orði .
Eigi að síður lá vel á Thant sem fræddist um sögu staðarins hjá Þórði Einarssyni , fulltrúa í menntamálaráðuneytinu .
Vegna kulda lauk Þórður máli sínu í bíl niðri við Valhöll .
Á bakaleiðinni var komið við í Eden í Hveragerði , Thant skoðaði blóm og plöntur af áhuga og fékk að bragða á íslenskum banana hjá Óttari Hróðbjartssyni , starfsmanni gróðurhússins .
Gaf framkvæmdastjórinn banananum góða einkunn .
U Thant var framkvæmdastjóri SÞ frá 1961-71 .
Hann lést 1974 , 65 ára að aldri .
orri@mbl.is 