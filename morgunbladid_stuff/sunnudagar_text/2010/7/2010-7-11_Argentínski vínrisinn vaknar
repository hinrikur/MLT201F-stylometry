Argentína ætti að flestu leyti að hafa verulegt forskot á Chile þegar vín eru annars vegar .
Ímynd Argentínu er mun sterkari , allir þekkja Maradona og tangó .
Vínmenningin er líka mun rótgrónari þar en í Chile .
Flestir Argentínubúar eru af ítölskum uppruna og rétt eins og Ítalir eru Argentínumenn hugfangnir af góðum mat og góðu víni , þó svo að risavaxnar nautasteikur komi í stað pasta í flestum tilvikum .
Vín hefur því fyrst og fremst verið framleitt til heimabrúks .
Í Chile var vínmenning hins vegar til skamms tíma fábrotin og lítt útbreidd og víniðnaðurinn byggðist upp í kringum útflutning .
Þetta gerði að verkum að þótt Argentína hafi löngum verið fimmta mesta vínframleiðsluríki veraldar hafa Argentínuvínin ekki verið mjög áberandi á hinum alþjóðlegu mörkuðum .
Það er fyrr en nú .
Það má með sanni segja að það hafi orðið sprenging í útflutningi á argentínskum vínum á allra síðustu árum og höfum við ekki farið varhluta af því hér á Íslandi .
Mörg af vinsælustu vínunum þessa stundina koma einmitt frá Argentínu .
Fyrir þessu eru nokkrar ástæður .
Í fyrsta lagi almennt aukinn áhugi á vínum utan Evrópu og hvað Suður-Ameríku varðar var Chile búið að ryðja brautina ansi vel .
Í öðru lagi hefur hagstætt gengi argentínska pesosins hjálpað verulega til en á meðan hann var tengdur við dollar áttu vínin erfitt í samkeppni um verð .
Í þriðja lagi hafa gæði argentínskra vína tekið stórstígum framförum og er þar ekki síst að þakka gífurlegum fjárfestingum vínfyrirtækja í Chile sem hafa séð sér hag í að nýta sér hinar frábæru aðstæður handan Andesfjallanna .
Í fimmta lagi hafa neytendur í auknum mæli verið að uppgötva Malbec-þrúguna , sem segja má að Argentína hafi lagt eignarhald sitt á þótt upprunalega komi hún frá Bordeaux í Frakklandi .
Argentína er gífurlega stórt land , þekur nærri þrjár milljónir ferkílómetra .
Til að setja stærðirnar í samhengi má nefna sem dæmi að Mendoza , sem er þekktasta vínframleiðsluhérað landsins , er sambærilegt og Spánn að stærð .
Þar eru um 90% þeirra vína sem Argentína flytur út ræktuð .
Vínekrurnar eru flestar í vesturhluta landsins , á hásléttunni við rætur Andesfjalla .
Það í hversu mikilli hæð vínin eru ræktuð er raunar eitt af sérkennum Argentínu .
Það er mjög sjaldgæft að vínekrur teygi sig upp fyrir þúsund metra yfir sjávarmáli .
Í Mendoza eru nær allar ekrur í slíkri hæð og í vínræktarhéraðinu Salta í norðurhluta Argentínu er að finna " hæstu " vínekrur veraldar í um þriggja kílómetra hæð yfir sjávarmáli .
Þótt halda mætti við fyrstu sýn að vínræktin í Argentínu væri áþekk þeirri í Chile , einungis Andes-fjöllin skilja ekrurnar að , er það fjarri lagi .
Í Chile ráðast aðstæður af nálægðinni við Kyrrahafið og hversu greiða leið kalda loftið yfir sjónum á að ræktunarsvæðunum .
Í Argentínu eru þúsund kílómetrar að hafinu í austurátt og Andes-fjallgarðurinn myndar vegg í vesturátt .
Hæðin yfir sjávarmáli ræður því mestu .
Það er svalara eftir því sem ofar dregur og sömuleiðis meiri skil á milli dags og nætur hvað hitastig varðar sem skiptir miklu í vínrækt .
Þá er sólarljósið sterkara í meiri hæð sem ýtir undir þroska vínþrúgnanna .
Við þessar aðstæður virðist ekki síst Malbec-þrúgan njóta sín einstaklega vel og vín úr henni ná , þegar best lætur , alveg hreint ótrúlegri dýpt og breidd í bragði .
Það er þó ekki bara Malbec sem nýtur sín í Mendoza heldur flestar þrúgur sem þar eru ræktaðar , hvítar sem rauðar , Cabernet , Chardonnay eða Bonarda .
Ein hvít þrúga er þó dæmigerðari fyrir Argentínu en aðrar en það er Torrontes , með sín heillandi blómaeinkenni .
Argentínski vínrisinn er vaknaður af værum blundi og það má gera ráð fyrir því að argentínsk vín eigi eftir að halda áfram að styrkja stöðu sína á næstu árum .
Næst : Bandaríkin 