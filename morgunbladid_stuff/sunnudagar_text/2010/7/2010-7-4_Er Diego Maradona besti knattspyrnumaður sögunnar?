MEÐ Þorbjörn Þórðarson Fréttamaður á Stöð 2 Diego Armando Maradona er langbesti knattspyrnumaður sögunnar en margir virða þá staðreynd að vettugi þar sem hann er strigakjaftur og var háður kókaíni .
Það kemst samt enginn með tærnar þar sem El Diego hefur hælana .
Maradona , sem ólst upp í sárri fátækt , var fæddur til að leika knattspyrnu , enda sýndi hann ótrúlega hæfileika í íþróttinni nánast frá fyrsta degi .
Í júlí árið 1971 þegar U 14-landslið Argentínu og Úrúgvæ mættust í höfuðborginni Montevideo í Suður-Ameríkukeppni unglingalandsliða kom Maradona inn á sem varamaður , þá 10 ára gamall , og slátraði liði Úrúgvæ með sex einleiksmörkum í 3-6 sigri Argentínumanna .
Maradona varð goðsögn í lifanda lífi en frammistaða hans á HM í Mexíkó árið 1986 var ótrúleg .
Hann leiddi Argentínumenn til sigurs á mótinu og bar liðið á herðum sér , en hann skoraði bæði fallegasta og umdeildasta mark í sögu keppninnar í sama leiknum , á móti Englendingum .
Til að rökstyðja af hverju Maradona er sá besti verður ekki komist hjá því að nefna aðra í hópi þeirra bestu .
Pelé er oft nefndur , en hann er gríðarlega ofmetinn .
Hann lék aldrei með evrópsku félagsliði og landsliðsferill hans er heldur ekki jafn merkilegur og margir halda .
Pelé spilaði í Bandaríkjunum á áttunda áratugnum og Bandaríkjamenn , snillingar í markaðsmálum , unnu það afrek að selja heimsbyggðinni þá ranghugmynd að hann væri sá besti .
Zinedine Zidane er af mörgum talinn með þeim bestu , en hann afrekaði aldrei að fara til smáliðs sem enginn hafði trú á og gera það lið að besta liði heims .
Maradona lék með stórliðum eins og Barcelona en merkilegasta afrek hans er sennilega að hafa farið til Napolí , smáliðs á Suður-Ítalíu , og með hæfileikum sínum gert það að stórveldi nánast einn síns liðs .
Maradona er goðsögn í Napolí en enginn er jafn dáður þar og hann og tilbiðja íbúar borgarinnar manninn .
Ferill Maradona fór út um þúfur eftir því sem kókaínfíkn hans færðist í vöxt .
Hann æfði mjög lítið með Napolí eftir vorið 1988 , en hann var þó á þeim tíma langbesti knattspyrnumaður veraldar og hélt þeirri tign í nokkurn tíma eftir það þó hann væri latur og háður kókaíni .
Þetta endurspeglar í hnotskurn hversu gífurlegir hæfileikar Maradona voru .
Maradona er sá allra besti , fyrir þá sem ekki eru sannfærðir dugar einföld uppfletting á vefnum YouTube þar sem finna má ófá dæmi um stórkostlega snilli hans .
Það er mikilvægt að komandi kynslóðir séu upplýstar um þá staðreynd að Maradona er sá besti og menn mega ekki draga fjöður yfir tilvist hæfileika hans sökum breyskleika hans og erfiðleika í einkalífi .
Lengi lifi El Diego .
MÓTI Hörður Hilmarsson Framkvæmdastjóri ÍT ferða .
Þetta er létt spurning .
Svarið er afdráttarlaust NEI. Maradona er vissulega í hópi bestu knattspyrnumanna sögunnar en hann stendur ( stóð ) Edson Arantes do Nascimento , alias Pelé , langt að baki í knattspyrnulegri getu og karakter .
Pelé hafði allt sem afburða knattspyrnumaður þarf að hafa ; hann var fljótur , óhemju tekniskur , með einstakan leikskilning ( " augu í hnakkanum " ) , frábæran stökkkraft , mikla skallatækni , lagði upp fjölda marka fyrir samherja sína og skoraði yfir 1.000 mörk á ferlinum .
Það kryddar svo þennan mikla kappa að hann var frábær fyrirmynd , hógvær , lítillátur og kurteis .
Miklir menn ( og þá er ég ekki að tala um hæð ) þurfa ekki að hreykja sér hátt .
Ég átti því láni að fagna að taka viðtal við Carlos Alberto , fyrrum fyrirliða Brasilíu , hægri bakvörðinn sem skoraði markið glæsilega í úrslitaleik HM 1970 , eftir sendingu frá Pelé .
Er ég spurði hann hversu góður Pelé hafi verið sagði Carlos , sem sjálfur lék yfir 70 landsleiki fyrir Brasilíu og hundruð leikja með Pelé , fyrir Santos , New York Cosmos og Brasilíu : " Pelé var eins og vera af öðrum hnetti .
Hann kom fram á sjónarsviðið 17 ára sem fullmótaður yfirburðamaður í fótbolta , með hælana þar sem bestu knattspyrnumenn heims á þeim tíma og æ síðan höfðu tærnar .
Maður klóraði sér oft í hausnum yfir því hversu rosalega góður hann var og miklu betri en við hinir .
Hann var ekki af þessum heimi .
" Hlutdrægur ? Ég örugglega , en varla Alberto .
Það er líklegra að öfundar gæti í garð snillinga , en að meðspilarar og samverkamenn hrósi þeim í hástert .
Það varð síðan til að kóróna hrifningu mína á besta fótboltamanni sögunnar að ég varð þeirrar ánægju aðnjótandi að hitta hann árið 1991 þegar Pelé kom til Íslands á vegum FIFA vegna Fair Play átaks sem þá var í gangi .
Ég hitti Pelé þrisvar á þeim þremur dögum sem hann dvaldi á Íslandi og hann var nákvæmlega eins og uppáhalds knattspyrnumenn eiga að vera .
Hrífandi , einlægur og með stórkostlega nærveru .
Pelé er án nokkurs vafa besti fótboltamaður sögunnar .
