Það er margtuggin klisja , ekki síst í íþróttum , að eins dauði er annars brauð .
Í mörg ár bar Tiger Woods ægishjálm yfir aðra kylfinga og vann mót eftir mót án þess að keppninautarnir ættu sér mikillar viðreisnar von .
Heimslistinn í golfi ber þess enda skýr merki ; Tiger Woods hefur trónað í efsta sæti hans undanfarnar 267 vikur í röð eða í rúm fimm ár .
Allt í allt hefur efsta sætið verið hans í 609 vikur á ferlinum .
Hrakfarir Tígursins í einkalífinu sem allur heimurinn hefur fengið ýtarlegar fréttir af höfðu því ekki aðeins áhrif á Woods sjálfan sem hefur ekki borið barr sitt síðan framhjáhaldsmálin komu upp , heldur á golfheiminn allan .
Nú í fyrsta skipti í lengri tíma inniheldur listi yfir líklega sigurvegara fyrir risamótin fjögur fleiri en eitt nafn .
" Fyrir hvert einasta risamót eru nú um það bil 25 kylfingar sem hafa fulla trú á að þeir geti unnið mótið , " segir Andrew Chandler , einn umsvifa- og áhrifamesti umboðsmaðurinn í atvinnugolfinu .
Chandler þessi hefur á snærum sínum Suður-Afríkumanninn Louis Oosthuizen sem kom öllum að óvörum þegar hann sigraði Opna breska meistaramótið um síðustu helgi með töluverðum yfirburðum .
Oosthuizen , sem hafði ekki komist í gegnum niðurskurð í síðustu þremur risamótum , var nánast algerlega óþekktur fyrir mótið en lék golf lífs síns og endaði síðasta daginn sjö höggum á undan Bretanum Lee Westwood .
Woods sjálfur var þrettán höggum á eftir Suður-Afríkumanninum í 23. sæti .
Þó sigur Oosthuizens hafi verið óvæntur þá hafa sigurvegarar á risamótum síðustu tveggja ára ekki beint verið þeir sem flestir höfðu búist við .
Frá árinu 2009 hafa sigurvegarar risamótanna verið Ángel Cabrera , Lucas Glover , Stewart Cink , Yang Yong-eun , Phil Mickelson , Graeme McDowell og nú Oosthuizen .
Af þessum sjö getur Mickelson einn talist í hópí stærstu nafna golfsins .
Vandamál Tigers voru nefnilega hafin töluvert áður en brókarsótt hans komst í hámæli .
Árið 2008 var snubbótt hjá þessum besta leikmanni heims sem missti af síðustu tveimur risamótunum vegna uppskurðar á hnjámeiðslum sem hann hafði lengi glímt við .
Tiger kom aftur árið eftir og vann nokkur smærri mót en árangurinn á risamótunum var ekki til að hrópa húrra fyrir .
Á Opna breska mótinu árið 2009 komst hann ekki í gegnum niðurskurð og var það aðeins í annað skiptið á ferlinum sem hann komst ekki áfram á risamóti .
Ósigurinn gegn Suður-Kóreumanninum Yang Yong-eun á PGA-meistaramótinu síðar sama ár varð svo til þess að svipta Woods þeirri áru ósigranleika sem hann hafði notið um árabil .
Woods , sem hefur unnið 14 risamót á ferlinum , lauk árinu án þess að hafa unnið nokkurt risamótana , í fyrsta skipti síðan 2004 .
Ekki að allir séu hrifnir af þessari fögru , nýju veröld þar sem hver sem er getur unnið og ekki er hægt að treysta á markaðsvænan Woods til að trekkja að áhorfendur og styrktaraðila .
Pistlahöfundur bandaríska íþróttamiðilsins ESPN líkti yfirburðasigri Oosthuizens við það að horfa á augabrúnir vaxa í spegli með kvaki máva í bakgrunni .
Engin spenna hafi verið á mótinu .
Ef Tiger Woods hefði sigrað jafn örugglega hefðu fjölmiðlar líkast til lofað snilld hans frekar en að kvarta undan takmörkuðu skemmtanagildi .
Hvað sem því líður má gleðjast yfir því að sigurvegarinn á Whistling Straits í Michigan þar sem PGA-meistaramótið fer fram í næsta mánuði verður líklega óskrifað blað fram á síðasta hring , þökk sé Tiger Woods og óförum hans .
Kylfusveinn á ystu nöf Zack Rasego , kylfusveini Louis Oosthuizen , hafði verið sagt fyrir Opna breska mótið , að það yrði hans síðasta í þjónustu Suður-Afríkumannsins , hann þyrfti reyndari mann með sér .
Eftir sigurinn verður hins vegar ekkert af brottrekstri Rasegos sem kemur frá fátækrahverfum Sowetos .
Hógværi sveitastrákurinn Oosthuizen keypti traktor fyrir vinningsféð " Þar sem ég er mikill sveitastrákur þá var þetta draumur minn .
Hann er bara fyrir mig til þess að keyra um og ég passaði að það væri nóg pláss fyrir Jönu dóttur mína líka .
Við eigum eftir að skemmta okkur vel á honum , " sagði Louis Oosthuizen um traktorinn sem hann keypti sér fyrir brotabrot af þeim 850.000 pundum sem hann fékk í verðlaunafé fyrir að sigra Opna breska meistaramótið .
Suður-Afríkumaðurinn var lofaður fyrir stáltaugar sínar þegar hann hélt keppninautum sínum í skefjum síðustu tvo daga mótsins eftir að hafa náð góðri forystu .
Þeir sem hann þekkja eru sammála um að Oosthuizen sé rósemdar drengur með báða fætur á jörðinni jafnt í meðbyr sem mótbyr .
Landi hans Charl Schwartzel segir að síðasta skiptið sem hann sá Oosthuizen taugaóstyrkan hafi verið á brúðkaupsdaginn sinn .
Hann sé fjölskyldumaður sem sé háður Friends-þáttunum sem hann kunni utan að .
Í sigurræðunni á St .
Andrews talaði hinn hógværi Oosthuizen ekki um sjálfan sig heldur byrjaði á að óska Nelson Mandela til hamingju með 92 ára afmælið .
