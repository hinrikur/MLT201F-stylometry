Einar Falur Ingólfsson efi@mbl.is Það var litli laxinn sem tók hjá okkur báðum veiðifélögunum , í sitthvorum hylnum .
Við hliðina á þeim lágu mun stærri fiskar sem hreyfðu sig ekki eftir flugunni .
Fiskarnir sem við lönduðum eftir umtalsverð átök voru hrygnur , um 80 cm langar .
Hvað voru hængarnir þeirra eiginlega stórir ? Við vorum mættir austur í Þistilfjörð , eftir langan akstur , og hitinn fór ekki mikið yfir fimm stigin þessa veiðidaga í liðinni viku .
Þokuloft og norðaustanátt .
En aðstæðurnar voru fínar og það var gaman – við vorum nefnilega í fiski .
Nýgræðingar í Þistilfirði Ég var að veiða eina hinna rómuðu Þistilfjarðaráa í fyrsta skipti ; þetta var opnunin í Hafralónsá .
Við félagarnir misstum af fyrstu vaktinni en funuðum upp þegar við ókum austur Kelduhverfið og fréttum að þeir sem köstuðu flugum sínum þá veiddu strax þrjá laxa .
Allt stórlaxa .
Þeir sögðu í óspurðum fréttum í símann að þeir sæju marga í hinum kunnu veiðistöðum Stapa og Gústa .
Umhverfi Hafralónsár er svo sannarlega heillandi .
Veiðimaðurinn ekur upp á gróna heiðina og kemur þar fram á gilbrún ; niðri í hrikalegu gilinu byltist áin fram .
Hún er vatnsmikil og hefur sorfið sér þennan tilkomumikla farveg .
Fyrstu vikur veiðitímans er veitt með fjórum stöngum , þar sem hávaðinn fyrir ofan veiðistaðinn Gústa er það mikil fyrirstaða að laxinn safnast þar saman – stundum í hundraðatali .
Einn daginn brýst hann síðan upp þrengslin og dreifir sér um hyli þar sem landið opnast upp ofar á heiðinni , og í öðru gili enn ofar .
Þá bætast við tvær stangir til , enda fjöldi veiðistaða sem verða þá virkir .
Stórlaxarnir í gilinu Okkur félögunum var á fyrstu vaktinni fylgt fram á gilbrúnina ofan við Stapa .
Þar liggur kaðall niður brattann , til að styðja sig við þegar brölt er upp eða niður .
Og þvílík dýrðarsjón .
Þarna lengst niðurfrá mátti sjá fjölda stórra laxa hreyfa sporða milli steina í beljandanum .
Veiðifélaginn kastaði fyrstur á laxana sem við sáum í viki gegnt okkur í Gústa .
Hann hreyfði strax við þeim , einhverjir komu á eftir flugunni , og þegar hann skipti um flugu var sú negld .
Nokkru síðar var 73 cm laxi , á að giska níupundara , landað í Stapa fyrir neðan .
Þá var komið að mér .
90 cm hængur , 15 til 16 punda nýrunninn drjóli , negldi keilutúpuna þegar hún lenti rétt fyrir framan hann .
Það var viðureign í lagi , miklar sviptingar .
Þegar laxinum var sleppt 20 mínútum síðar gat ég ekki annað en þakkað fyrir mig , laxveiðisumarið var hafið – með stæl .
Þetta var saga opnana hverrar laxveiðiárinnar eftir aðra þetta sumarið , heyrist mér .
Þeir sem hafa hleypt þessari ástríðu lausri , veiðibakteríunni , og hafa kastað fyrir lax , hafa margir lent í veislu .
Vissulega hafa menn áhyggjur af vatnsleysi , enda vatnsstaða margra ánna nú þegar sem í ágúst í meðalári .
En ég var að tala um Hafralónsá .
Þar var nóg vatn – og mikið af laxi .
Opnunarhollið fékk um 20 .
Allt sterka og nýgengna stórlaxa .
Frábær skemmtun .
