Við erum bara að halda boðskapnum gangandi , eins og við höfum gert frá því á sjöunda áratugnum .
Það er aðeins meira um ást og frið núna en fyrir fjörutíu árum og sannarlega meira en fyrir sjötíu árum , þegar allt var á öðrum endanum , " sagði Ringo Starr , sem er frægastur fyrir að hafa verið trommuleikari Bítlanna , þegar hann fagnaði sjötugsafmæli sínu á veitingastaðnum Hard Rock Café á Times-torgi í New York síðastliðinn miðvikudag .
Evrópa logaði stafna á milli þegar þetta mikla blómabarn og friðarsinni fæddist í fásinninu í Liverpool á Englandi 7. júlí 1940 .
Adolf Hitler óð uppi og gamla heimsveldið átti í vök að verjast .
En öll él birtir upp um síðir , friður komst á og fáum núlifandi mönnum hefur gegnum tíðina verið eins annt um að viðhalda honum og Ringo Starr .
Þegar fyrir tveimur árum var hann byrjaður að tilkynna aðdáendum sínum hvað hann vildi fá í sjötugsafmælisgjöf , frið og ást .
Heppilegt enda erfitt að finna gjöf handa manni sem á allt – alltént flest .
Allt sem Starr vildi var sumsé að aðdáendur hans og velunnarar gæfu sér tíma til að hugsa um frið og ást hvar sem þeir væru niðurkomnir á hádegi síðastliðinn miðvikudag .
Ugglaust hafa margir orðið við þeirri beiðni .
Starr , sem skírður var Richard Starkey , átti ekki sjö dagana sæla í æsku , glímdi við erfið veikindi fram á unglingsár , afleiðingar af slæmri botnlangabólgu urðu til þess að hann féll reglulega í ómegin , auk þess sem hann greindist með króníska brjósthimnubólgu þrettán ára .
Þá hefur hann alla tíð þjáðst af ofnæmi og mataróþoli .
Frægt var þegar Bítlarnir heimsóttu Indland árið 1968 að Starr tók með sér nesti .
Vegna veikindanna flosnaði Starr snemma upp úr námi og sneri sér að tónlist , að áeggjan fósturföður síns .
Hann fékk líka ungur áhuga á öðrum greinum lista , svo sem leiklist og myndlist , auk þess sem hann varð snemma glúrinn vélvirki .
Þáttaskil urðu í lífi Starrs þegar hann kynntist Bítlunum í Hamborg árið 1961 .
Hann var þar með sveitinni Rory Storm and the Hurricanes og segir sagan að hann hafi staðið fyllilega undir nafni , skollið á Bítlunum eins og fellibylur .
Ekki varð aftur snúið og John Lennon og Paul McCartney notuðu fyrsta tækifærið til að losa sig við Pete Best og ráða Starr .
Ekki endilega vegna þess að hann væri betri trymbill , heldur vegna þess að hann var löðrandi í persónutöfrum og gallsúrum húmor .
Hann hefur löngum verið frægur fyrir að koma undarlega fyrir sig orði og heiti laga á borð við Tomorrow Never Knows og Hard Days Night bera " Ringoismanum " fagurt vitni .
Starr er sagður hafa einstakt lag á því að vera lýrískur , jafnvel þegar hann mismælir sig .
Sumir segja að Ringo Starr hafi með persónuleika sínum upp á sitt eindæmi gert trommara að fullgildum meðlimum í poppsveitum .
Áður var gjarnan litið á þá sem auma handverksmenn .
Ekki þarf að hafa mörg orð um Bítlana .
Þeir lögðu heiminn einfaldlega að fótum sér á sjöunda áratugnum – og ekkert lát er á vinsældum þeirra .
Enda þótt hinir þrír bæru ef til vill meiri tónlistarlega ábyrgð á þeim árangri var Starr alltaf mikilvægur hlekkur í keðjunni , fékk meðal annars í nafni fjölbreytninnar að syngja lag og lag .
Ýmsir merkir trymblar hafa tilgreint Starr sem áhrifavald , þeirra á meðal Dave Grohl , Phil Collins , Nicko McBrain og Orri Páll Dýrason .
Paul vantar tvö ár í sjötugt Hinn eftirlifandi Bítillinn , Sir Paul McCartney , er tveimur árum yngri en Starr , varð 68 ára 18. júní sl. 9. október nk. verða sjötíu ár liðin frá fæðingu Johns Lennons en hann var fertugur þegar hann var skotinn til bana árið 1980 .
George Harrison lést af völdum lungnakrabbameins árið 2001 , 58 ára að aldri .
Stakk við stafni í Atlavík og Viðey Ringo Starr er tvígiftur .
Hann gekk að eiga Maureen Cox árið 1965 og eiga þau þrjú börn saman , Zak , Jason og Lee .
Sá fyrstnefndi hefur fetað í fótspor föður síns og lamið húðir með ýmsum málsmetandi sveitum , eins og Oasis og The Who en Keith heitinn Moon var guðfaðir hans .
Árið 1980 kynntist Starr leikkonunni Barböru Bach við tökur á kvikmyndinni Caveman og kvæntist henni ári síðar .
Þau eru ennþá saman og búa í Los Angeles .
Sem frægt er hefur Starr í tvígang komið til Íslands .
Í fyrra skiptið um verslunarmannahelgina 1984 , þegar hann tróð upp með Stuðmönnum í Atlavík .
Öðru sinni drap hann hér niður fæti við vígslu Friðarsúlunnar í Viðey fyrir þremur árum .
Við það tækifæri sagðist Starr viss um að John Lennon hefði orðið ánægður með súluna .
" Já , hann hefði orðið mjög hrifinn , og ég held reyndar að John sé með okkur .
Hann er með okkur hér á Íslandi í kvöld .
" Ringo Starr er grænmetisæta eins og Paul McCartney .
Munurinn er sá að McCartney er það af siðferðislegum ástæðum en Starr vegna krónísks magavanda .
