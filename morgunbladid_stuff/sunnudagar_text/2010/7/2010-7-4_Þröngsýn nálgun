Mikið hefur að undanförnu verið rætt og ritað um vaxandi álag á dómskerfi þessa lands .
Málum hefur fjölgað ár frá ári og bankahrunið var síst til þess fallið að breyta þeirri þróun .
Páll Hreinsson , formaður rannsóknarnefndar Alþingis , talaði um hamfaraflóð í þessu sambandi .
Róbert R. Spanó , sem settist í vikunni í stól forseta lagadeildar Háskóla Íslands , ræðir opinskátt um hremmingar dómskerfisins í viðtali í Sunnudagsmogga í dag .
Hann er þeirrar skoðunar að langskynsamlegasti kosturinn sé að setja upp millidómstig , bæði í einkamálum og sakamálum , og gefur lítið fyrir þær skýringar dómsmálaráðherra að þetta sé of dýrt í framkvæmd eins og málum sé komið .
" Það er mikill misskilningur og þröngsýn nálgun hjá stjórnmálamönnum að líta bara á stofnkostnað og reglulegan rekstrarkostnað við millidómstig , sem mér skilst að sé á annað hundrað milljónir króna á ári , þegar lagt er mat á þennan valkost , " segir Róbert í viðtalinu .
" Það þarf líka að líta á kostnaðinn fyrir borgara þessa lands við það að leggja mál fyrir dómstóla .
Til lengdar kann millidómstig því í reynd að vera tiltölulega hagkvæmur valkostur með því að draga úr heildarmálafjölda fyrir dómstólum .
Þannig tækist að klára mikinn fjölda af ágreiningsmálum áður en kæmi til kasta Hæstaréttar og hann næði fyrir vikið betur að sinna stærri málum og fordæmishlutverkinu sem hann hefur , þ.e. að varpa ljósi á gildandi rétt í miklu fleiri tilvikum en bara einstökum dómsmálum .
" Það er gömul saga og ný að peningar séu hreyfiafl í samfélaginu .
Ólafur Elíasson , kunnasti myndlistarmaður okkar Íslendinga ( og Dana ) , setur þýðingu bankahrunsins fyrir byggingu tónlistarhússins Hörpu í ágætt samhengi í samtali við Einar Fal Ingólfsson í blaðinu í dag .
Þegar Einar spyr hvort hann hafi óttast eftir hrunið að menn myndu frysta framkvæmdir við tónlistarhúsið svarar Ólafur : " Ég var ekki hræddur um að menn myndu fresta eða hætta framkvæmdum hér – á tímabili var ég bara hræddur .
Allt var svo óöruggt og mér leið illa , eins og svo mörgum .
Ég var hræddari um hvað yrði eftir á landinu .
Ég var minna að hugsa um það hvort vinna við þessa einu byggingu stoppaði eða ekki .
Ég held við eigum ennþá eftir að sjá til fullnustu hvað þetta var allt alvarlegt mál .
Fólk er ennþá í því ferli að venjast því að lifa við breyttar aðstæður , í öðru samfélagi .
Við erum rétt að byrja nýtt líf .
En það er spennandi .
" Heimsmeistaramótið í knattspyrnu , sem nú er í algleymingi í Suður-Afríku , er áfram fyrirferðarmikið í Sunnudagsmogganum – eins og öðrum blöðum .
Í gær lögðu Hollendingar Brasilíumenn í uppgjöri Evrópu og Suður-Ameríku en í dag , laugardag , kl. 14 fá Ameríkumenn tækifæri til að koma fram hefndum þegar gömlu stórveldin Þýskaland og Argentína endurtaka úrslitaleikinn frá því á Ítalíu fyrir tuttugu árum .
Bráðungt og sprækt lið Þjóðverja hefur slegið í gegn á mótinu og við kynnumst einmitt nýjustu leikmönnum þess nánar hér í blaðinu .
Þá er áleitinnar spurningar spurt í þættinum Með og á móti : Er Diego Maradona besti knattspyrnumaður sögunnar ? Svari nú hver fyrir sig .
