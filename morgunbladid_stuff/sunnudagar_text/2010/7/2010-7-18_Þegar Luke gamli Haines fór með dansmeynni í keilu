Luke Haines og hljómsveit hans , The Auteurs , komu eins og Ajax-stormsveipur inn í breskt tónlistarlíf árið 1993 , með plötu þessari , New Age .
Titrandi brothætt og ómþýð rödd þessa hjólbeinótta gáfumennis , sem þá var á 26. aldursári , kitlaði hlustir hlustenda á ýmsum aldri .
Útsetningar voru frábrugðnar því sem gekk og gerðist á þessum tíma , að því leyti að þéttur kassagítarleikur myndaði grunn flestra laganna , sem voru melódísk með afbrigðum og grípandi .
Hljómhreinar rafgítarlínur og riff voru annað aðaleinkenni plötunnar .
Það lag , sem náði mestum vinsældum á plötunni , var upphafslagið " Showgirl " .
Textinn var grafískur : I took a showgirl for my bride / Thought my life would be right / Took her bowling / got her high / Got myself a showgirl bride .
Þarna kvað við nýjan tón .
Haines hafði , fyrstur tónlistarmanna , náð sér í dansmey , kvænst henni og farið með hana í keilu .
The Auteurs var gjarnan talin til svokallaðra Brit-pop sveita , en í þeim hópi voru sem kunnugt er góðkunningjar tónlistarlögreglunnar á borð við Blur , Oasis og Supergrass .
Luke Haines var aldrei vel við þá skilgreiningu , en ekki verður undan því vikist að sveitin náði vel að grípa það andrúmsloft og menningu sem ríkjandi var í Bretlandi á öndverðum tíunda áratug síðustu aldar .
Haines sótti enda stíft í smiðju enskra popprisa fyrri tíma , eins og hinar sveitirnar .
Þar má helstan nefna David gamla Bowie , en tilvísanir í glysrokktíma áttunda áratugarins eru nægar á New Age .
Einnig má heyra viss áhrif frá George gamla Harrison í nokkrum lögum og að sjálfsögðu Ray gamla Davies og hinum gömlu köllunum í Kinks .
Haines reyndist líka mikill áhrifavaldur sjálfur , því New Age naut töluverðra vinsælda meðal ungra og upprennandi tónlistarmanna .
Eins er víst að stórlaxar á borð við Damon gamla Albarn úr Blur og Noel gamla Gallagher úr Oasis lögðu af athygli við hlustir .
Ívar Páll Jónsson 