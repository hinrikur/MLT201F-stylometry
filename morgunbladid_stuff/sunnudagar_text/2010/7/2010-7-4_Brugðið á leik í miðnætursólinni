" Við keyrðum norður í Skagafjörð með trampólín í skottinu , stilltum því upp í fjöru , vorum að til klukkan þrjú um nóttina og náðum þessum fínu myndum , " segir Ólafur Már Björnsson , augnlæknir og áhugaljósmyndari , um myndaröðina sem hann tók af dóttur sinni í miðnætursólinni á dögunum .
Ólafur Már hefur lengi haft ljósmyndun sem áhugamál og hefur undanfarið tekið myndir af dóttur sinni , Sóleyju 14 ára , þar sem hún gerir fimleikaæfingar .
" Ég hef leikið mér að því að taka myndir af henni á trampólíni í bakgarðinum sem hafa komið vel út .
Þá fór ég að hugsa að það vantaði bakgrunn við myndirnar og fannst miðnætursólin vera tilvalin .
Birtuskilyrðin voru erfið , það er vandasamt að taka myndir á móti sólinni en útkoman var góð .
" Hann hafði þegar tekið myndir af Sóleyju þar sem hún gerði fimleikaæfingar í Þórsmörk með gosið í Eyjafjallajökli í bakgrunni sem Ólafur Már segir að hafi litið mjög vel út .
Þá endurtóku þau leikinn við Álftavatn .
" Það var gott veður og vatnið er mjög grunnt .
Hún fór að gera fimleikaæfingar í vatninu og það var mjög flott myndefni .
Vatnið nær rétt upp á kálfa svo það leit út eins og hún væri að stökkva upp úr vatninu , " segir Ólafur Már .
Sóley æfir hópfimleika hjá Stjörnunni í Garðabæ og var nýlega valin í úrtak unglingalandsliðsins fyrir Evrópumót sem fer fram í Malmö í haust .
Miðað við þessar glæsilegu myndir á hún framtíðina fyrir sér í íþróttinni .
kjartan@mbl.is 