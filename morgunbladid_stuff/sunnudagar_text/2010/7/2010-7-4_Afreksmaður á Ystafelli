Áratugur er síðan Samgönguminjasafnið á Ystafelli í Kaldakinn var formlega opnað .
Sverrir Ingólfsson , sem þar ræður ríkjum , veiktist alvarlega ungur maður og lamaðist , er bundinn við hjólastól , en lætur það ekki aftra sér frá því að byggja upp og reka þetta glæsilega safn .
Skapti Hallgrímsson skapti@mbl.is Ingólfur bóndi Kristjánsson á Ystafelli rak bifreiðaverkstæði um áratugaskeið .
Í gegnum tíðina sankaði hann að sér ýmsu dóti á því sviði ; verkfærum , nýjum og notuðum varahlutum og jafnvel heilu bílunum .
Engu mátti henda því kannski þyrfti að nota það á morgun , segir Sverrir sonur Ingólfs í samtali við blaðamann .
" Þegar menn hugsa og haga sér þannig verður ýmislegt til .
Mottó pabba var að geta alltaf hjálpað öðrum ; í gamla daga fóru menn ekki í símann eða á e-bay og pöntuðu það sem vantaði ! Þá var gott að eiga hlutina til .
" " Ruslahaugur " eða verðmæti Segja má að vegna þessa hugsunarháttar Ingólfs heitins á Ystafelli hafi smám saman orðið til vísir að safninu glæsilega .
Mikill efniviður var til á bænum þegar hugmyndir um safn voru fyrst ræddar af alvöru .
Einhverjir höfðu horn í síðu Ystafellsmanna ; " bílakirkjugarðurinn " þar fór í taugarnar á sumum ; " ruslahaugurinn " þótti lýti á sveitinni .
" Við urðum ekki sérstaklega mikið vör við þetta sjálf ; það kom aldrei neinn heim á hlað til að skammast .
Það voru helst þeir sem höfðu áhuga á bílunum sem komu , eða þeir sem vantaði eitthvað .
En eftir að við fengum styrk vegna verkefnisins var Halldór Blöndal skammaður eitthvað fyrir að eyða peningum í að byggja utan um járnahauga hér og þar um landið .
" Þessar raddir eru löngu þagnaðar enda safnið vakið mikla athygli og þúsundir koma þar við á hverju sumri .
" Aðsóknin hefur verið ágæt .
Hingað koma 3.500 til 4.000 gestir á sumri , aðallega lausatraffík ; ferðaskrifstofur hafa nánast ekkert komið hingað með fólk þótt það sé aðeins að breytast – þá koma litlir , samrýndir hópar .
Ekki þessir stóru þar sem helmingurinn hefur engan áhuga á safninu , hinn helmingurinn vill stoppa í klukkutíma og allt þarf að skoða á kortéri ! " Almennt segir Sverrir gesti mjög áhugasama og líka vel safnið , hvort sem það eru skólahópar , eldri borgarar eða aðrir .
Töluvert sé um að erlendir ferðamenn komi við á Ystafelli og orðspor safnsins hafi borist utan .
" Á dögunum kom hingað norskur maður og gaf sér góðan tíma til að skoða .
Hann sagðist eiga safn í Noregi , kunningi sinn sem hingað kom hefði bent sér á þetta og hann hefði orðið að koma .
" Norðmaðurinn kom til landsins á þriðjudegi , ók norður daginn eftir og aftur suður um kvöldið , og flaug aftur heim á fimmtudegi ! " Hann sagðist eiginlega orðlaus , " segir Sverrir og líkar það vel .
Margt óaðfinnanlegt Öll eiga farartækin á safninu það sameiginlegt að hafa verið notuð hérlendis .
Útlendingum finnst það mörgum hverjum merkilegt , sem og það að hér skuli vera bæði bandarískir og sovéskir bílar , segir Sverrir .
Sumir hafi á orði að það sé varla nema á Íslandi og Kúbu sem sé að finna bíla alls staðar að úr heiminum ! " Mörg tækin eru mjög flott þegar við fáum þau og sum óaðfinnanleg , " segir Sverrir spurður um bílaflotann á safninu , og nefnir t.d. líkbílinn sem þar er að finna , en er í eigu Akureyrarkirkju .
" Mjög áhrifaríkt safn .
Við erum hrifnust af líkbílnum , " segir á einum stað í gestabókinni .
Margir bílanna hafa látið á sjá , en suma vilja safnamennirnir alls ekki " laga " eins og t.d. Skódabifreið Ingimars Eydal tónlistarmanns .
" Við förum ekki að afmá fingraför Ingimars af honum enda bað Ásta [ ekkja Ingimars ] um að bíllinn yrði varðveittur eins og hann var .
" Sverrir tekur annað dæmi : " Við sprautum að sjálfsögðu ekki Cadillacinn þótt lakkið sé orðið slitið .
Hann er flottur eins og hann er , " og vísar þar til forsetabifreiðarinnar frá því Vigdís Finnbogadóttir gegndi embættinu .
Þegar safnið var opnað í vor höfðu nokkrir vagnar bæst við frá því í fyrra .
Nefna má Ford Zephyr Zodiac-bíl Sigurðar Péturs Björnssonar ( Silla ) , bankaútibússtjóra á Húsavík og fréttaritara Morgunblaðsins þar í bæ til áratuga .
Silli gaf Þjóðminjasafninu bílinn 1991 , síðan hefur hann verið í geymslum í Reykjavík .
Í vetur var lokið við að gera upp Oliver Cletrac HK-beltadráttarvél og nýverið kom svo á safnið sjaldséð bílategund ; Dixie Flyer árgerð 1919 .
Margir muna eftir bílnum vegna þess að hann var notaður í kvikmyndinni Landi og sonum á sínum tíma , en afar fáir slíkir eru til í veröldinni .
Dixie Flyer var framleiddur ár árunum 1916 til 1923 , þessi kom nýr til Akureyrar og er nú í eigu Arngríms Jóhannssonar sem lánaði safninu bílinn .
Haldið upp á tímamótin Ingólfur Kristjánsson var Reykvíkingur en flutti að Ystafelli 1946 .
Kristbjörg Jónsdóttir , dóttir hjónanna á bænum , fór til höfuðborgarinnar í stríðinu að vinna og kynntist Ingólfi .
Hann lærði bifvélavirkjun hjá Sveini Vilhjálmssyni og starfaði hjá honum .
Þegar norður kom reistu hjónin skúr uppi í fellinu , að sögn Sverris , bjuggu í öðrum endanum en Ingólfur kom sér upp viðgerðaraðstöðu hinum megin .
Það sem nú er kallað gamla íbúðarhúsið byggðu þau svo 1949 .
Sverrir gantast með það að gjarnan hafi verið talað um að móðir hans hefði verið bóndinn á bænum , en faðir hans verið í ýmsu öðru .
" Auðvitað sáu þau um búskapinn í sameiningu en pabbi var í vegavinnu á sumrin og ýmsum flutningum auk þess að vera með viðgerðarverkstæðið .
" Það var um miðjan tíunda áratuginn sem Halldór Blöndal , þáverandi samgönguráðherra , og fleiri færðu það í mál við feðgana á Ystafelli að ráð væri að koma á fót safni .
Þeir Sverrir höfðu árum saman gert upp gamla bíla til notkunar við dagleg störf en þegar þarna var komið höfðu þeir líka í nokkur ár fengist við að gera upp gömul farartæki sem fornbíla og vantaði í raun húspláss .
Vangavelturnar urðu að veruleika skömmu fyrir aldamót : Sjálfseignarstofnun um safnið var stofnuð 1998 , byrjað var að grafa fyrir safnhúsi síðsumars , skemman var risin í nóvember og 8. júlí árið 2000 var safnið formlega opnað .
Síðan eru liðin tíu ár og af því tilefni verður haldin hátíð næstakomandi laugardag , 10. júlí .
Sá fyrsti sem Ystafellsmenn gerðu upp í " fornbílaflokki " var Ford-vörubíll , árgerð 1929 , og er vitaskuld á safninu .
Því verki lauk 1994 og um svipað leyti höfðu þeir gert upp gamlan herjeppa , einnig Dodge Carry All-trukk og þá gerðu þeir upp snjóbíl sem Ingólfur átti .
" Pabbi keypti Dodgeinn , mjög illa farinn eftir útafakstur , af norskri herdeild árið 1945 .
Sveinn Egilsson , sem pabbi vann hjá , hjálpaði honum að eignast bílinn sem hann gerði upp fyrir sunnan .
" Eftir að hjónin fluttu notaði Ingólfur bílinn í fjöldamörg ár til vöru- og fólksflutninga .
" Hingað hafa ótrúlega margir komið og sagst hafa ferðast í þessum bíl , og ýmsir hafa lært að keyra á honum því pabbi sá um ökukennslu hér í sveitinni .
" Tækjunum fjölgar sífellt Ingólfur eignaðist marga bíla í gegnum tíðina en safnaði þeim ekki beinlínis .
" Ef hann frétti af einhverju sérstöku eins og skriðdrekanum reyndi hann að eignast það .
Pabba hafði dreymt um að eiga skriðdreka síðan hann sá þennan hjá Leopold í Hreðavatnsskóla , og eignaðist hann um 1980 .
Eins var það með snjóbílinn sem hann eignaðist nokkru áður ; hann langaði að eiga snjóbíl til að redda sér ef kæmi mikill snjóavetur .
" Allar götur frá því safnið var opnað hefur farartækjunum fjölgað .
" Við kaupum ekkert ; annaðhvort eru okkur gefnir bílar eða við tökum þá í geymslu og höfum til sýnis , " segir Sverrir .
Fjöldi safngripa hefur margfaldast á þessum áratug .
Um 80 farartæki eru innandyra en " slatti " úti eins og Sverrir tekur til orða .
Húsakosturinn er nú samtals um 1.400 fermetrar ; áðurnefnda skemman 640 og fyrir fjórum var önnur nokkru stærri tekin í notkun .
Draumur Sverris er að safnið stækki meira í framtíðinni , enda nóg til af sýningargripum .
" Pabbi sagði alltaf að stöðnun væri afturför þannig að auðvitað dreymir mig um frekari stækkun .
Við erum með margt utandyra sem gaman væri að hafa undir þaki .
Það er margt sem kallar á mann þegar maður vaknar á morgnana ! En þetta eru framtíðardraumar og ekkert hefur verið rætt um að byggja við .
" Veiktist snögglega og lamaðist Seint um kvöld 30. desember 1988 veiktist Sverrir Ingólfsson mjög alvarlega og hefur verið bundinn við hjólastól síðan .
Hann var aðeins 23 ára , stundaði þá nám í bifvélavirkjun í Reykjavík en var heima á Ystafelli í jólafríinu ásamt konu sinni , Guðrúnu Petreu Gunnarsdóttur .
Hún var aðeins 18 ára og gekk með son þeirra Sverris en drengurinn , Friðgeir Andri , kom í heiminn um vorið .
" Ég var úti í skúr að skipta um dekk þegar ég fann fyrir miklum sársauka í hálsinum .
Það var eins og verið væri að hella bráðnuðu blýi niður hrygginn á mér .
Ég hljóp inn , komst í dyrnar og kallaði á konuna en hné svo niður .
Bræður mínir keyrðu með mig til móts við sjúkrabíl sem kom frá Húsavík , ég hætti að anda á leiðinni en þeir hristu mig eitthvað til ...
" Sverrir lamaðist alveg upp að hálsi fyrst í stað en er nú lamaður neðan mittis .
Hann fékk fljótt mátt í hægri höndina á ný " en þindin hefur alltaf verið frekar léleg og öndunin ekki sérstaklega beysin " .
Lækna á Borgarspítalanum í Reykjavík grunaði í fyrstu að Sverrir væri ef til vill með æxli við mænuna en við myndatökur kom í ljós að svo var ekki .
Við segulómskoðun í Svíþjóð þremur vikum síðar uppgötvaðist hvers kyns var ; æðaflækja í hálsinum hafði gefið sig og blætt inn í mænugöngin með þessum afleiðingum .
" Æðaflækjur eiga þetta víst til hér og þar í líkamanum en þessi var á vondum stað .
" Vildi helst aftur í sveitina Þegar Sverrir hóf endurhæfingu ráðlagði læknir honum að fá íbúð á vegum Sjálfsbjargar og finna sér skrifstofuvinnu , en honum leist ekki á þá hugmynd .
Hann dreymdi um að flytja heim í sveitina en segist svo sem hafa gert sér grein fyrir því að erfitt gæti orðið að búa þar .
" Ég bjóst ekki við að geta brasað við það sem ég er að gera í dag , " segir hann hreinskilinn .
" En ég vildi ekki gefast upp heldur prófa hvað ég gæti gert .
" Þegar hann kom fyrst heim í Ystafell eftir að hann veiktist fékk Sverrir að aðstoða Ara bróður sinn við að sjóða úti í skúr .
" Þá sá ég strax að ég gat gert eitthvað .
" Sverrir , Guðrún Petra og Friðgeir Andri bjuggu á Akureyri frá 1990 til 2000 en reistu þá hús á Ystafellsjörðinni og fluttust austur .
Áratuginn í höfuðstað Norðurlands var Sverrir í stöðugri endurhæfingu og þjálfun á Bjargi auk þess sem hann hóf fjarnnám í bifvélavirkjun eftir átta ára hlé , og lauk sveinsprófinu 1997 .
" Við fengum fyrst íbúð hjá Akureyrarbæ og síðan hjá Öryrkjabandalaginu .
Þorðum ekki að flytja beint út í sveit , það var þó alltaf draumurinn og við ákváðum að gera það þegar safnið var stofnað .
" Vel heppnuð aðgerð í Svíþjóð Sverrir er einn nokkurra Íslendinga með mænuskaða sem farið hafa í aðgerð á Sahlgrenska sjúkrahúsinu í Gautaborg í Svíþjóð undanfarin ár til þess að fá mátt í hendur og auka færni .
Það var fyrir tveimur árum ; aðgerðin heppnaðist vel og Sverrir fékk mátt í vinstri höndina .
Sinar voru færðar til í því skyni að nýta aðra vöðva en venjulega til þess að hreyfa fingur .
Það er tengt framhjá lömuðu vöðvunum og Sverrir getur nú beygt og kreppt fingurna .
" Bræddu hjörtu okkar " Sverrir segist með tilfinningu í öllum líkamanum og hreyfiskyn , en skynjar þó einungis hita og kulda í andlitinu .
" Ég finn ef fluga skríður á tánni á mér , en finn ekki hvort hún er heit eða köld , " útskýrir hann .
Safnið á Ystafelli er opið alla daga frá því í lok maí og út september .
Margir líta þó inn yfir vetrartímann og Sverrir sýnir gestum þá safnið .
Í sumar starfa faðgarnir tveir á safninu , Sverrir og Friðgeir Andri , sem annars stundar nám í sálfræði við Háskólann á Akureyri .
Margir eru yfir sig hrifnir af safninu sem fyrr segir og það gleður Sverri vitaskuld .
Í gestabókina skrifuðu m.a. þýsk hjón , á íslensku : " Það var alveg æðislegt .
Takk fyrir .
" Íslenskir gestir skrifa : " Flott safn hjá ykkur .
Þessir bílar bræddu hjörtu okkar .
" Sverrir segir að ævintýrið um Samgönguminjasafnið hefði aldrei orðið að veruleika nema með aðstoð óteljandi fjölda fólks .
" Fjölskyldan hefur staðið saman í þessu og mikill fjöldi fólks hjálpað okkur .
Svona gerir enginn einn , hvort sem hann er heilbrigður eða ekki .
" Sverrir vill ekki gera of mikið úr veikindum sínum .
" Ég á góða konu sem hefur stutt mig mjög vel og við reynum að gera þetta ekki að meira vandamáli en það er .
Reynum að mikla þetta ekki fyrir okkur .
Það var djöfullegt að lenda í þessu en þýðir ekki að hugsa endalaust um það heldur varð ég að halda áfram .
Það hafa ótrúlega margir hjálpað okkur .
Mér er sagt að hausinn sé í lagi , og þá er allt í góðu lagi ! Ég þarf því ekki að kvarta .
" 