Húsasafn Þjóðminjasafns Íslands varðveitir einstakar byggingarsögulegar minjar um þróun húsagerðar á Íslandi .
Í húsasafninu eru yfir 40 hús og húsaþyrpingar um allt land , steinhús , timburhús , kirkjur og torfhús .
Þar má finna stærstu og merkustu torfbæi landsins .
Íslenski torfhúsaarfurinn er einstakur og markaðist að verulegu leyti af því hvaða efni var tiltækt til bygginga .
Nokkrar formgerðir þróuðust í aldanna rás .
Torfbærinn að Keldum á Rangárvöllum er að grunni til elstur og telst vera af fornri gerð .
Flestir torfbæir í vörslu Þjóðminjasafnsins byggjast á norðlenskri hefð , svo sem Glaumbær í Skagafirði , Laufás í Eyjafirði , Nýibær á Hólum í Hjaltadal , Grenjaðarstaður í Aðaldal og Þverá í Laxárdal .
Önnur gerð torfbæja í húsasafninu er sunnlensk svo sem Selið í Skaftafelli .
Hinn reisulegi torfbær að Bustarfelli í Vopnafirði ber merki beggja hefða .
Ofangreindir torfbæir eru flestir reisuleg höfðingjabýli .
Að Galtastöðum fram í Hróarstungu er hins vegar varðveitt einstakt alþýðubýli af Galtastaðagerð .
Yngsta gerð torfbæja einkennist af svokölluðum framhúsum og er Grænavatn í Mývatnssveit dæmi um þá gerð svo og Arngrímsstofa í Svarfaðardal .
Framhús voru þá fremstu byggingar torfhúsaþyrpinganna .
Framhúsið að Grænavatni er sérstakt að því leyti að það er í raun byggt sem tvílyft parhús sem er samhverft um bæjardyr sem voru í beinu framhaldi af bæjargöngum torfbæjarins .
Í húsasafninu eru þær torfkirkjur landsins sem varðveist hafa í upprunalegri gerð .
Þær eru Gröf á Höfðaströnd , líklega reist á seinni hluta 17. aldar og endurbyggð um miðja 20. öld , Víðimýri í Skagafirði , Saurbær í Eyjafirði , Hof í Öræfum og bænhúsið á Núpsstað .
Í húsasafninu eru nokkrar gerðir timburkirkna , allar byggðar á 19. öldinni .
Af elstu gerð eru kirkjurnar á Sjávarborg í Skagafirði , í Tungufelli og Hrauni í Keldudal , sem allar eru turnlausar .
Kirkjur með turni eru þrjár í húsasafninu , Staðarkirkja á Reykjanesi , Kirkjuhvammskirkja og Reykholtskirkja sem ber sterkan svip af Dómkirkjunni í Reykjavík .
Nokkur fjöldi timburhúsa er í vörslu Þjóðminjasafnsins .
Mörg þeirra eru upphaflega verslunarhús af elstu gerð timburhúsa sem varðveist hafa hér á landi .
Af þeim má telja Húsið á Eyrarbakka og pakkhúsið á Hofsósi , byggð upp úr miðri 18. öld , og Lónsstofu á Skipalóni frá 19. öld sem öll teljast til svokallaðra stokkhúsa .
Veggir stokkhúsa eru hlaðnir upp af veglegum timburstokkum eða plönkum .
Smíðahúsið á Skipalóni var byggt um miðja 19. öld en ber þó svipmót hins gamla byggingarlags þar sem gætir danskra áhrifa .
Af yngri gerðum timburhúsa frá 19. öldinni eru húsið á Teigarhorni við Berufjörð , Viktoríuhús í Vigur og Assistentahúsið á Eyrarbakka sem áfast er Húsinu .
Þá er vindmyllan í Vigur , í nágrenni Viktoríuhúss , sú eina sem varðveitt er hér á landi .
Í húsasafninu eru einnig varðveitt steinhús frá 18. og 19. öld svo sem Nesstofa við Seltjörn , Sómastaðir við Reyðarfjörð og prestsbústaðurinn á Sauðanesi á Langanesi og hafa þau öll verið endurbyggð síðustu árin .
Á hverju ári er ástand húsanna kannað og almennu viðhaldi þeirra sinnt samkvæmt forgangsröðun og fjárveitingum .
Undanfarið hefur verið gert verulegt átak í endurbótum húsa á vegum Þjóðminjasafns Íslands og Húsafriðunarnefndar í góðri samvinnu við heimamenn .
Þar er meðal annars um að ræða viðgerðir á fyrrnefndum steinhúsum , viðgerð á Reykholtskirkju hinni gömlu , Litlabæ í Skötufirði og viðgerðir torfhúsanna í Laufási , Glaumbæ , Þverá , Grenjaðarstað , Bustarfelli og á Núpsstað .
Unnið er að viðgerðum torfhúsanna á Galtastöðum og einnig er unnið að endurbótum timburhússins á Teigarhorni .
Varðveisla og viðhald byggingarsögulegra þjóðminja er afar flókið og þverfaglegt verkefni sem krefst þekkingar á hendverki og hefðum .
Þar sem þessi hús eru iðulega kjarni safnastarfs um allt land er samstarf við byggðasöfnin afar mikilvægt sem og samvinna við staðkunnuga .
Mikið hefur þegar áunnist í viðgerðum húsanna , en verkefnin eru viðvarandi og krefjast fjármuna , kunnáttu og samvinnu margra .
Það er forsenda verndunar þjóðminjanna .
Ferðalangar ættu að leitast við að skoða hin sögulegu hús og fá innsýn í byggingarsögu þjóðarinnar .
Víða eru söfn starfrækt við húsin , sem setja þau í víðara samhengi .
Húsin eru sameiginlegur auður okkar allra og áhugaverð öllum sem hrífast af fagurri byggingarlist og menningararfi þjóðarinnar .
Nánari upplýsingar til niðurhals : get.mobilguide.is Höfundur er þjóðminjavörður og formaður safnaráðs .
