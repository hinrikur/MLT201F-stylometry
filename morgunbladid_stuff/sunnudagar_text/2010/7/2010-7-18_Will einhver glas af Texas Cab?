Bandaríkin gegna æ mikilvægara hlutverki í vínheiminum .
Ekki einungis vegna þess að vínframleiðsla þar hefur farið sífellt vaxandi og verður stöðugt betri .
Bandaríkin hafa ekki síður áhrif vegna þess að þau eru einhver mikilvægasti vínneyslumarkaður veraldar .
Vínneysla í Bandaríkjunum er vissulega ennþá töluvert minni en í flestum Evrópuríkjum þegar horft er til þess hversu margra lítra af víni hver íbúi neytir á ári .
Stærð markaðarins gerir hins vegar að verkum að einungis Ítalir neyta árlega meira af víni en Bandaríkjamenn .
Ef horft er til verðmætis vínsölu eru Bandaríkin hins vegar mikilvægasti markaður veraldar .
Of ef við beinum sjónum frá neyslunni yfir á framleiðslu þá er bandaríski víniðnaðurinn sá fjórði stærsti í heimi .
Bandaríkin skipta því máli þegar vín er annars vegar .
Miklu máli .
Eins og alltaf þegar Bandaríkin eru annars vegar eru margar hliðar á málinu .
Þannig hafa Bandaríkin í sögulegu samhengi ekki verið vínneysluland og lengi vel var neysla á víni bundin við stóru borgirnar á austur- og vesturströnd landsins .
Miðríkin og suðrið voru meira fyrir bjór og bourbon auk þess sem stór hluti þjóðarinnar neytti ekki – og neytir ekki – áfengis .
Vínneysla var lengi vel bundin við tiltekna hópa innflytjenda frá suðurhluta Evrópu en ekki hluti af hinu almenna neyslumunstri .
Stóra breytingin varð með eftirstríðskynslóðinni sem stundum er kölluð " baby boomers " .
Þegar hún komst á fullorðinsár breytti hún neyslumunstri Bandaríkjanna á mörgum sviðum .
Neysla á víni jókst hörðum skrefum frá og með upphafi áttunda áratugarins .
Það hægði á aukningunni á þeim níunda en frá og með árinu 1994 hefur neyslan aukist hratt og örugglega .
Þessi ört stækkandi markaður seilist til sívaxandi áhrifa .
Þær kröfur sem bandaríski markaðurinn gerir hefur áhrif á vínframleiðslu um allan heim , jafnt framleiðslu ódýrara sem dýrara víns .
Þetta kristallast til dæmis í þeim gífurlegu áhrifum sem Robert Parker , útgefandi fréttabréfsins The Wine Advocate , hefur .
Hann byrjaði að gefa víni einkunnir samkvæmt 100 punkta kerfi og segja má að það vín sem nái góðri einkunn geti gengið að roksölu vísri .
Bandarískir neytendur stjórnast í ríkum mæli af þeim dómum sem vín fær og í vínbúðum er vín iðulega merkt eftir því hversu marga " punkta " það hefur fengið .
Áhrif Parkers eru það mikil að mörgum stendur ekki á sama .
Mörg af þekktustu vínhúsum heims , t.d. í Bordeaux , eru sögð hafa breytt víni sínu til þess að falla betur að smekk Parkers .
Hann þykir hallur undir stórt og kraftmikið vín þar sem nútíma tækni hefur verið beitt til að kreisa sem mest út úr þrúgunum .
Það er líka eftir miklu að slægjast .
Vínið sem Parker blessar selst ekki einungis betur en annað .
Það selst líka á mun hærra verði .
Mest hafa áhrifin verið á vín frá Napa í Kaliforníu , Bordeaux og svokallað " Súper-Toskana-vín " en það er það vín sem mestrar hylli nýtur í Bandaríkjunum .
Margir – fyrst og fremst í Evrópu – kvarta og kveina yfir " Parker-áhrifunum " .
Þau eru hins vegar kannski fyrst og fremst til marks um stærð og aukið sjálfsöryggi bandaríska markaðarins .
Hann er orðinn það stór að hann tekur ekki bara það sem að honum er rétt .
Hann gerir kröfur um að hlutirnir eigi að vera eins og hann vill hafa þá .
Bandaríkin framleiða líka mikið af eigin víni og í mörgum tilvikum vín á heimsmælikvarða .
Þótt flestir setji samasemmerki á milli bandarísks víns og Kaliforníu þá er vín framleitt í öllum fimmtíu ríkjum Bandaríkjanna .
Í sumum tilvikum er kannski einungis um eitt vínhús að ræða og vissulega mun sá dagur líklega seint renna upp að vín frá t.d. Flórída eða Louisiana komist á heimskortið .
Það hefur hins vegar vínið frá til dæmis vesturstrandarríkjunum Kaliforníu , Oregon og Washington fyrir löngu gert .
Vínið frá Finger Lakes-svæðinu í New York getur verið unaðslegt og það ætti enginn að gera grín að Texas-víni .
Og hversu margir í Evrópu skyldu átta sig á því að í Ohio séu um 100 starfandi vínhús ? Bandarísk vínframleiðsla er einhver sú framsæknasta í heimi og ekkert bendir til annars en að áhrif Bandaríkjanna muni bara halda áfram að aukast .
Næst : Kalifornía 