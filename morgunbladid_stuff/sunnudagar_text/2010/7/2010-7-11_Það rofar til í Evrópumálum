Ekki verður um það deilt lengur að Evrópusambandið og aðildarríki þess hafa tengt saman aðlögunarviðræður Íslands við sambandið og kröfur Breta og Hollendinga um að íslenskur almenningur taki eftir á ábyrgð á starfsemi Landsbanka Íslands hjá þeim .
Ríkin gera sér grein fyrir því að þessar kröfur verða ekki sóttar fyrir dómstólum , því þær skortir stoð í lögum .
En þau telja að hugsanlega sé hægt að nota óskyldar þvinganir til að kúga Íslendinga til greiðslu , þótt lög standi ekki til greiðslu þeirra .
Ganga þau þarna fetinu lengra en alræmdir handrukkarar , þar sem færa má fyrir því rök að þeir sem rukkaðir eru af slíkum hafi sjálfir stofnað til skuldanna , iðulega þó í mikilli neyð .
Hvernig stendur á þessum málatilbúnaði ? Málið er ekki bara ógeðfellt , heldur ekki síður sérkennilegt .
Miðað við allar aðstæður ætti það ekki að auðvelda kröfuþjóðunum sína ólögmætu framgöngu að tengja kröfur vegna Icesave við inngöngu Íslands í Evrópusambandið .
Því þannig vill til að þjóðin sem ekki á að borga annarra manna skuldbindingar og vill það því ekki , hún vill ekki heldur ganga í Evrópusambandið .
Tengingin hlýtur því að virka öfugt á möguleika Breta og Hollendinga til að þvinga fram ólögmætar greiðslur .
En nú eru það vafalítið skynugir menn og með mikla reynslu sem ganga erinda þessara þjóða .
Hvernig stendur þá á því að þeir tengja þessi tvö mál svo saman , fyrst augljóst mætti vera að þvingunin minnkar greiðsluviljann en eykur hann ekki ? Jú , vandinn er sá , að það er ekki allt sem sýnist .
Forystuflokkur ríkisstjórnarinnar er eins máls flokkur .
Evrópusambandsaðild er allt hans líf .
Hann vill fórna fullveldishagsmunum þjóðar sinnar til að ganga inn í ESB og hagsmunum mikilvægra atvinnugreina .
Þetta sjá kröfugerðarþjóðirnar .
Þær vita því að tenging málanna tveggja , ESB-umsóknar og Icesave-greiðslna , svínvirkar á Samfylkinguna , þótt krafan sé lögleysa og Ísland sé dæmt til miklu lakari efnahagslegrar stöðu ef undan henni er látið .
Handbendisflokkurinn í ríkisstjórninni hefur sýnt að hann er á hinn bóginn tilbúinn til að fórna öllu , jafnvel æru sinni , gegn því að fá að vera einhverjum mánuðum lengur í ríkisstjórn .
Aðeins einn kostur til Nú þegar þessar tengingar blasa orðið öllum við og ályktun Alþingis um " aðildarviðræður " , sem allir vita hvernig er komin til , hefur verið tekin herskildi og notuð til fjárkúgunar gegn íslenskri þjóð á hún aðeins einn kost .
Ályktunina verður hið fyrsta að kalla til baka .
Augljóst má vera að engar viðræður um Icesave-málið geta farið fram á meðan tenging af þessu tagi truflar það .
Ríkisstjórnarflokkarnir eru ófærir að fjalla um það mál undir þeim hótunum til viðbótar öðrum .
Viljinn til að standa í lappirnar hefur verið lítill og má ekki við neinu .
Auðvitað eru fjölmörg rök önnur sem gera það óhjákvæmilegt að afturkalla þessa ályktun .
En tengingin ein ætti meira að segja að nægja Samfylkingunni til að standa að afturköllun , ef hún væri raunverulegur stjórnmálaflokkur og með fleira en eitt viðfangsefni í sínu farteski .
Flokksforysta bregst rétt við Forystumenn Sjálfstæðisflokksins teygðu sig ótrúlega langt á síðasta landsfundi flokksins til að koma til móts við sérsjónarmið fámenns en ágengs hóps í Evrópumálum .
Fór það svo að landsfundarfulltrúar tóku málin í sínar hendur og afgreiddu skýra ályktun í málinu .
Var hún samþykkt með miklum yfirburðum á fundinum , jafnvel þótt allstór hópur manna greiddi atkvæði með málamiðlunartillögunni af hreinni tillitssemi við forystu flokksins .
Nú hefur forystan sýnt að hún vill ekki að slysin frá vorinu 2009 verði endurtekin , þegar jafnvel þingmenn í æðstu trúnaðarstörfum túlkuðu niðurstöður síðasta landsfundar þar á undan æði frjálslega og fóru auk þess sjálfir þvert á þær yfirlýsingar og loforð sem þeir höfðu gefið í ræðum sínum á fundinum .
Bæði formaður og varaformaður flokksins hafa talað mjög skýrt að undanförnu .
Eins er ljóst að sú minnimáttarkennd sem hrjáð hefur suma í forystusveitinni er að rjátlast af þeim .
Menn gera sér grein fyrir að það voru mistök að láta almannatengslafyrirtæki ráða því að umgjörð síðasta landsfundar var látin gefa þá mynd að fundarmenn væru þátttakendur í uppákomu þar sem morgunverðarfundur Viðskiptaráðs og vorútsala Blómavals hefðu verið sameinuð í eitt .
Samkvæmisleikir fundarins báru heitið : Hvar er fálkinn ? Er Sjálfstæðisflokkurinn að heiman ? Slíkur aulagangur og auglýsingastofubrellur eiga heima í Samfylkingunni .
Aldamótaskýrslan góða Eftir að Landsfundur Sjállfstæðisflokksins tók af öll tvímæli um stefnu sína í Evrópumálum hafa verið hafðir uppi ýmsir tilburðir til að útskýra af hverju menn eigi fremur að vera aftan í samfylkingarmönnum í málinu en fylgja eigin flokki .
Sniðugast þykir sumum í rökleysinu að vitna til orða í svonefndri aldamótaskýrslu flokksins , sem nokkur hópur sjálfstæðismanna setti saman að beiðni miðstjórnar flokksins á sínum tíma en þáverandi borgarstjóri og síðar formaður flokksins var formaður hópsins .
Þá er gjarnan vitnað til orða eins og þessara : " Hugsanlega verður þó skynsamlegast að óska beinlínis eftir viðræðum um inngöngu Íslands í Evrópubandalagið , þótt menn séu um leið reiðubúnir að láta inngöngu ráðast af því , hvort þau skilyrði , sem henni kunna að fylgja , þyki aðgengileg eða ekki .
Verði sú niðurstaðan , að þau séu óaðgengileg talin , hafa menn heldur engar brýr brotið að baki sér .
" Og einnig orða eins og þessara : " Það er því óheppilegt að borið hefur á því , að við séum sjálfir að búa okkur til skilyrði og mála skrattann á vegginn og þar með að veikja okkar eigin samningsstöðu er við mætum með sjálfskapaða annmarka til viðræðna við Evrópubandalagið .
Við megum síst af öllu ganga að þessu viðfangsefni með þrá um forna innilokun og einangrun , alteknir af ótta og kjarkleysi .
Við verðum að sýna reisn og styrk og forðast einangrunarþörf og minnimáttarkennd .
Til slíkra viðræðna hljótum við að ganga sannfærðir um það að reyna að ná fram hinu besta , en jafnframt tilbúnir til þess að hverfa frá þeirri leiðinni , ef niðurstaðan er ekki þolanleg .
" Fyrrnefnd skýrsla virðist um margt ágæt , en ekki hefur þó allt það , sem þar var sett fram , staðist tímans tönn , enda skýrslan komin á þrítugsaldurinn .
Á þeim tíma hafa allar þær upplýsingar sem áður vantaði komið fram , meðal annars í fjölmörgum samtölum fyrrverandi formanns skýrslunnar í mörgum samtölum við menn eins og Delors , Santer og Prodi , sem allir voru forsetar framkvæmdastjórnar ESB , auk helstu forystu Evrópuríkja .
Og það mega þessir forystumenn eiga að þeir létu aldrei eins og Evrópusambandið væri eitthvað annað en það er , eins og æstir íslenskir aðildarsinnar gera iðulega og reyndar byggja allan grundvöll stefnu sinnar á .
En meginmálið er þó það , að þegar að þessi skýrslugerð fór fram fyrir tæpum aldarfjórðungi voru uppi þau sjónarmið í Sjálfstæðisflokki að óhjákvæmilegt væri að kanna hvort Ísland gæti orðið þátttakandi í innri markaði Evrópu , því ESB gerði með tollastefnu sinni , sem síðar hefur mildast , nánast óhjákvæmilegt fyrir Ísland að eiga aðgang að þeim markaði .
Sá markaðsaðgangur náðist með fullkomum hætti með EES-glufunni þegar hún opnaðist og samningi um hana sem ríkisstjórn sem Sjálfstæðisflokkurinn var í forystu fyrir gekk frá .
Tilvísun í orð hinnar gömlu góðu skýrslu eiga því ekki að neinu leyti við í dag .
En það er örugglega öllum þeim sem sömdu hana að meinalausu þótt menn grípi til texta úr henni hvenær sem er í málefnafátækt sinni .
