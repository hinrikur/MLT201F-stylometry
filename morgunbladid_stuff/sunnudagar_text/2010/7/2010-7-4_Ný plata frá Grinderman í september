Það var árið 2007 sem fyrsta plata Grinderman kom út , en um er að ræða hliðarverkefni Nick Cave og nokkurra félaga úr sveit hans Bad Seeds .
Samnefnd plata var hrá og losaraleg og gaf öðrum verkum Cave ekkert eftir í gæðum .
Það er því gaman að geta sagt frá því að von er á nýjum skammti nú í september , og kallast platan einfaldlega Grinderman 2 .
Hún var tekin upp í hinum og þessum hljóðverum í London .
Hefur Cave sagt að platan muni bera með sér allt annan hljóm en frumburðurinn og meiri alvara verði sett í hana , hvað sem það kann sosum að þýða .
Í öllu falli er meistarinn á flugi miklu um þessar mundir .
