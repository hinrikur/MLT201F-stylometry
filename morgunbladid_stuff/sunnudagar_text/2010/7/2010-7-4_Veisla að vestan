Eftir ánægjulega jónsmessugöngu frá Hótel Eddu á Ísafirði finnst mér við hæfi að biðja alla Vestfirðinga afsökunar hversu sjaldan ég hef komið þangað .
Ég get fullvissað ykkur um að ég á eftir koma miklu oftar í framtíðinni .
Ég upplifði svolítið eins og ég væri staddur erlendis , allir rosalega gestrisnir og náttúrufegurðin ólýsanleg .
Það verður ekki af Vestfirðingum tekið að þeir hafa haft áhrif á íslenska matargerð í gegnum tíðina , þrátt fyrir að eiga þann vafasama heiður að hafa fundið upp kæsta skötu og hákarl þá er þetta nú hráefni sem er alltaf að verða meira og meira í tísku sem sést kanski best á gríðarlegri aðsókn í skötuveislur víðsvegar um landið á Þorláksmessu .
Á Vestfjörðum upplifir maður gríðarlegt stolt af hráefninu , þar keppast veitingastaðir við að merkja sig " Veislu að vestan " .
Má t.d. nefna Við pollinn á Hótel Ísafirði .
Ég kynntist bæði gamaldags sólþurrkuðum saltfiski og nýmóðins sprautusöltuðum saltfiski sem hvorttveggja var mjög skemmtilegt .
Ekki þurfti að labba langt út fyrir bæinn til að finna rabarbara- og hundasúrubreiður .
Í Hnífsdal er búinn til gamaldags vindþurrkaður harðfiskur sem allir verða að prófa .
Gömlu byggingarnar og söfnin á Ísafirði eru algjör skylduheimsókn , eins og Gamla bakaríið , einnig er skemmtileg upplifun að borða pönnufiskinn í Tjöruhúsinu þar sem " amatöramennskan " svífur yfir vötnum og verður eitthvað svo falleg að manni finnst maður vera staddur í litlu sjávarþorpi á Ítalíu .
Fyrir mig var það lundinn úr Vigur sem stóð upp úr , þess vegna finnst mér við hæfi að enda þennan pistil með uppskrift að heitreyktum lunda .
Aðferð : Maukið helminginn af bláberjunum með jurtum og sykri , saltið létt yfir bringurnar og leggið í berjablönduna , setjið í lokað ílát í kæli í 4-6 tíma , að því loknu þerrið bringurnar og látið standa í 10 mín .
Setjið hundasúrur í kalt vatn í 12 mín. , eftir það eru þær hreinsaðar í salatvindu .
Komið sprekum fyrir í reyksuðuboxi , á grilli eða í vokpönnu .
Raðið bringunum á grindina , lokið vel , kveikið undir þannig að sprekin gefi frá sér reyk án þess að loga .
Slökkvið undir en alls ekki opna reyksuðukassann strax , látið standa í 10 mín. , endurtakið þá leikinn þannig að reykur myndist , slökkvið undir og geymið í 10 mín .
Þá er óhætt að opna og taka bringurnar upp úr .
Látið þær standa á meðan eggjahræran er gerð , hitið rjómann upp að suðu og hellið yfir gróft söxuð eggin og smjörið í mixara og maukið vel .
Skerið lundabringurnar í þunnar sneiðar og berið fram með eggjahrærunni , hundasúrunum eftir að þeim hefur verið velt upp úr ólífuolíunni og saltaðar létt , afganginum af bláberjum og hugsanlega radísum .
Reyksoðnar lundabringur með eggjahræru og hundasúrum Forréttur fyrir 4 manns 8 bringur af lunda 150 g sprek af íslenskum villijurtum , má vera reyksuðusag 1 msk .
fínt salt 1 msk .
villtar íslenskar jurtir fínmalaðar 1 msk .
hrásykur 50 g villt bláber ( mega vera frosin ) 100 g hundasúrur Ólífuolía 4 soðin egg ½ dl rjómi 1 msk .
smjör 