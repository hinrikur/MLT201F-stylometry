Á mánudagskvöldum kemur hópur kvenna saman á Klambratúninu þar sem þær dúndra bolta hver í aðra .
Ætla mætti að konurnar væru að útkljá deilumál sín á milli en svo er alls ekki .
Þær eru bara að spila gamlan og góðan brennibolta sem er orðinn vinsæl hópíþrótt .
Sífellt nýir hópar " Það er útlit fyrir að brennóæði hafi gripið um sig en það er alltaf verið að stofna nýja brennóhópa .
Nýjasti hópurinn sem ég heyrði af er í Mosfellsbæ en hópar eru starfandi um allt land og ég mætti t.d. á fyrsta hittinginn í Borgarnesi síðastliðið haust .
Í Reykjavík heitir félagið Brenniboltafélag Reykjavíkur og við höldum út síðu á Facebook þar sem konur geta skráð sig og fylgst með en við reynum að senda út áminningar samdægurs eða daginn áður og minna á brennó .
Það voru nokkrar sem vildu ekki hætta í vetur svo við fengum inni í Risanum í Hafnarfirði og Kórnum í Kópavogi .
Það er mjög erfitt að finna húsnæði sem hentar því litlu , gömlu íþróttasalirnir við skólana eru of litlir .
Í vetur vorum við stundum að spila á fjórum völlum þannig að við þurfum smápláss .
Það eru fjórar eða fimm í liði og við erum allt frá 12 og upp í 60 á æfingu .
Konurnar eru á öllum aldri en núna fyrir páska héldum við innanhússmót og þá var öldungurinn 59 ára úr Borgarnesi og stóð sig manna best .
Meðalaldurinn er örugglega 30-35 ára en í fyrra var ég yngst í mínu liði og ég er 35 ára , " segir María Sæmundsdóttir brennóspilari .
Strákarnir pínu fúlir María segir að spilað sé eftir reglum þótt hóflega sé farið eftir þeim á æfingum .
Á mótum eru hins vegar fengnir dómarar og þá sé ágætt að kunna reglurnar .
" Þetta eru svo skemmtilegar stelpur og mikil útrás .
Maður er í hamingjukasti eftir hverja æfingu og kynnist svo mörgum .
Svo er þetta líka flott kreppusport .
Strákarnir eru dálítið fúlir yfir því að fá ekki að vera með en við höfum bent þeim góðfúslega á það að stofna sitt eigið brenniboltafélag .
Þeir geti spilað á Klambratúni hvaða dag vikunnar sem er nema á mánudögum þegar við æfum .
Síðan höfum við líka reynt að virkja yngri stelpurnar og buðum stelpum á aldrinum 10-12 ára úr nágrenninu að koma og prófa .
Með þessu vildum við líka smita út frá okkur og dreifa gleðinni , " segir María .
Blæðandi hné og puttabrot Líkt og öðrum íþróttum fylgja brennóboltanum íþróttameiðsl og segist María hafa verið með marbletti í fjóra daga .
Einhverjar hafa líka puttabrotnað og dæmi eru um að spilað sé í uppbrettum buxum þar sem stundum blæðir úr hnjánum þegar leikmenn fórna sér fyrir boltann .
Annars eru reglurnar þannig að miða á niður sem tryggir að enginn fái boltann í hausinn og slík köst eru ekki talin með .
Stelpurnar skipta sér oftast sjálfar í lið en stundum er númerað til að hrista hópinn aðeins meira saman .
Allur gangur er á því hvort konurnar eru í öðrum íþróttum en mikilvægast er að geta gripið .
Stefnt er á að halda mót í haust enda segir María aðalfúttið vera að mæta öðrum liðum .
Æfingar hefjast klukkan 19:30 á mánudagskvöldum á malarvellinum á Klambratúni , allir geta mætt og það kostar ekkert að vera með .
Heilög þriðjudagskvöld á Akureyri Á Hamarkotstúni á Akureyri hittist vaskur hópur kvenna á þriðjudagskvöldum klukkan 20 og leikur saman kýló .
Hópurinn byrjaði að hittast í fyrrasumar og hefur smám saman undið upp á sig en öllum konum 16 ára og eldri er velkomið að mæta .
Aðalmálið að hafa gaman " Ég var í gönguklúbbi og þar kom upp þessi hugmynd að prófa eitthvað nýtt en við ákváðum að taka fleiri með utan klúbbsins líka .
Við höfum látið boð ganga á facebook en höfum heyrt að konur séu dálítið feimnar að mæta .
Þær þurfa alls ekki að vera það enda mæta nýjar konur í hverri viku og við fögnum öllum sem vilja koma .
Þetta er blandaður hópur kvenna og allur gangur á því hvort konurnar hafa verið í íþróttum eða ekki og hversu miklu formi þær eru í , það er ekki aðalatriðið haldur bara að hafa gaman af þessu , " segir Rósa Mjöll Heimisdóttir kýlóspilari .
Hópurinn ein heild Rósa Mjöll segir að reynt hafi verið að aðlaga reglurnar þannig að þær séu sem skemmtilegastar og allir fái nóga hreyfingu út úr þessu og enginn þurfi að horfa á eða bíða of lengi .
Smám saman hafa reglurnar verið þróaðar og eins er miðað að því að hópurinn sé ein heild og enginn einn sem ræður .
Yfirleitt mæta tæplega 30 konur en til að byrja með voru þær sex og hefur hópurinn því sannarlega vaxið .
Spilað er í tveimur liðum og stærðin á vellinum höfð eftir því hvað leikmenn eru margir .
Síðan eru talin stig og þetta því alvörukeppni en Rósa Mjöll segir misjafnt hversu mikið keppnisskap sé í fólkinu sem mætir .
Hita upp með sínalkó " Íþróttameiðsl eru ekki tíð en það hefur gerst að fólk hafi tognað , en annars hömrum við á því að hita vel upp áður en við sprettum úr spori .
Við hitum upp með sínalkó eða skotbolta þar sem maður er kannski skotinn út og bíður í smástund en þá er reglan þannig að ef maður er búinn að vera lengi útaf fer maður aftur inná , þótt ekki sé búið að skjóta manneskjuna sem skaut mann .
Við reyndum að fara í brennó en þar sem við æfum er svo mikið af trjám að við vorum alltaf að missa boltann út um allan völl .
Við þyrftum eiginlega að fá net á túnið ef við ætluðum að breyta leikjunum en annars erum við opnar fyrir öllu og fögnum öllum góðum hugmyndum .
Þetta eru heilög kvöld , þriðjudagskvöld , og maður sleppir þeim ekki , " segir Rósa Mjöll .
Mömmurnar út að leika Í vetur var hópur sem æfði innandyra fram að áramótum en hægt var að spila úti út september og byrjað var aftur að spila úti í byrjun maí .
Rósa Mjöll segir hópinn ætla að hittast einn daginn með börnin sín sem kvarta yfir því að mömmurnar fái að vera úti að leika sér án þeirra .
Annars er aldurstakmarkið 16 ára sem Rósa Mjöll segir aðallega ætlað til þess að þær geti ærslast eins og þær vilji án þess að eiga á hættu á að slasa börnin .
