Dansgangan Var það gangári ? er nýjasta verk dansaranna og danshöfundanna Aðalheiðar Halldórsdóttur og Valgerðar Rúnarsdóttur sem starfa saman undir nafninu Vaðall .
Gangári verður á ferðinni um landið í sumar en hann er flökkudraugur sem uppi hefur verið frá því að fyrstu menn muna .
Þær Aðalheiður og Valgerður hófu samstarf árið 2000 þegar þær slógust í hóp myndlistarmanna í Gula húsinu sem var yfirtökuhús á Lindargötunni .
Á árunum 2000 til 2002 höfðu þær meðal annars umsjón með dansi á Listahátíð fatlaðra og gerðu dansstuttmyndina Veggplan .
Skapa sín eigin tækifæri " Það má segja að við höfum byrjað í grasrótinni á þeim tíma sem hvorug okkar var fastráðin og lítið var að gerast .
Síðan þá hefur mikið vatn runnið til sjávar en í seinni tíð höfum við báðar verið fastráðnar hjá Íslenska dansflokknum og samið fjölda dansverka , meðal annars fyrir dansflokkinn .
Ég útskrifaðist frá listaháskóla í Noregi árið 1998 og hef undanfarin ár verið úti í Belgíu og starfað með danshöfundi þar .
Áður en við hittumst hafði Aðalheiður verið í dansnámi í Þýskalandi en hún lauk síðar kóreógrafíunámi úti í Hollandi .
Það getur verið mikið hark í þessum dansheimi og maður þarf að vilja þetta svolítið mikið til að endast í þessu .
Til að byrja með er mikilvægt að safna sér reynslu en til þess að geta bætt sig verður maður að fá tækifæri til að spreyta sig .
Við ákváðum að skapa okkar eigin tækifæri sem gerði okkur mjög gott og gerði okkur kleift að skapa sjálfar , " segir Valgerður .
Ónotuð rými Valgerður segir þær Aðalheiði vera á sömu bylgjulengd en þó sé líka gaman að geta kastað boltanum á milli og fengið mismunandi hugmyndir hvor frá annarri .
Þær séu samstiga í því að vilja fara út úr leikhúsinu með það sem þær gera og finna rými þar sem ekkert álíka hefur verið gert áður .
Dansgangan sé því mjög í þeirra anda en hugmyndin var að gera eitthvað úti og hanna verkið í kringum göngu .
Þar sem verkið Var það gangári ? var samið fyrir Reykjavík dansfestival síðastliðið sumar fóru þær stöllur að líta í kringum sig á Laugaveginum .
Þar var verið að loka mörgum verslunum og stemningin að vissu leyti orðin dálítið draugaleg og minnti á þátíð sem hafði verið .
Þaðan spratt hugmyndina um Gangára sem síðan hlóð utan á sig .
Allt getur gerst " Þó að Gangári sé flökkudraugur er þetta samt ekki draugaganga heldur vildum við frekar leika okkur að því að gera allt í liðinni tíð .
Þó getur vissulega allt gerst í göngunni en það er Ragnar Ísleifur Bragason , leikhúslistamaður og ljóðskáld , sem tekur að sér hlutverk Gangárans .
Hann leiðir gönguna og segir fólki sögur en við Vaðallinn verðum eins og leynifuglar á sveimi og sjáum um sprikl og dansspor .
Nú ákváðum við að gaman væri að fara í ferðalag um Ísland og verðum á Humarhátíð á Höfn nú um helgina .
Okkur finnst báðum gaman að grúska í sögunni og höfum síðustu daga legið yfir tveimur þykkum bindum af sögu Hafnar .
Við komum líka í heimsókn hér fyrir nokkru til að hitta fólkið í bænum og gengum um elsta hlutann með Sigga á Menningarstöðinni .
Þannig höfum við kynnt okkur sögu húsanna og bæjarins og skrifað eins konar handrit en inn í það fléttast síðan listafólk úr bænum sem tekur þátt með ýmsum hætti .
Í fyrra í Reykjavík fengum við listamenn , vini og vandamenn , alls 50 manns , til að taka þátt með okkur og það verður svipaður fjöldi hér á Höfn , " segir Valgerður .
Dreifa gleði og hamingju Valgerður segir ádeiluverk ekki vera þeirra sterkustu hlið heldur vilji þær frekar dreifa gleði og hamingju .
Þeim finnist gaman að blanda saman listformunum en dansleikhús er vinsælt í dag og gaman sé að sjá dansinn þróast og breytast .
" Það er gaman að virkja þetta góða fólk sem hér er og sjá hvað allir eru á fullu við að undirbúa hátíðina , hreinsa til , slá garðana og gera fínt .
Hér er nóg að gera og smá púsl að koma saman æfingum þar sem fólk tekur þátt í svo mörgu sem er auðvitað frábært , " segir Valgerður .
Næst liggur leið þeirra Valgerðar og Aðalheiðar til Flateyrar þar sem þær fengu menningarstyrk frá Vestfjörðum til að henda í einhver skemmtilegheit eins og Valgerður orðar það .
Hún segir þetta mjög skemmtilega vinnu og algjört draumaverkefni en hafi fólk ástríðu fyrir því sem það er að gera sé hvert verkefni í raun draumaverkefni .
Þær séu opnar fyrir öllum bæjarfélögum og nú sé tækifærið fyrir bæjarstjóra landsins að keppast við að klófesta þær .
Tilnefndar til Grímunnar Valgerður Rúnarsdóttir byrjaði snemma að dansa og nam við Ballettskóla Eddu Scheving , Listdansskóla Íslands og Ríkisballettháskólann í Osló .
Þaðan lauk hún námi af nútímadansbraut árið 1998 .
Valgerður gekk til liðs við Íslenska Dansflokkinn vorið 2002 og hefur starfað þar síðan .
Hún hefur einnig samið verk og dansað í Dansleikhússamkeppnum Íslenska Dansflokksins og Leikfélags Reykjavíkur .
Valgerður hefur á undanförnum árum starfað með danshöfundinum Sidi Larbi Cherkauoui í Belgíu sem er einn eftirsóttasti danshöfundur Evrópu í dag .
Aðalheiður Halldórsdóttir nam við Listdansskóla Íslands en hélt svo til Þýskalands þar em hún var gestanemi við Ballett-Akademíuna í Köln í eitt ár .
Frá 2002-2004 nam hún dans og danssmíði við Hogeschool voor de Kunsten Arnheim í Hollandi .
Aðalheiður hefur tekið þátt í ýmsum sýningum Íslenska Dansflokksins og hefur starfað sem gestadansari hjá flokknum í á þriðja ár .
Hún hefur einnig tekið þátt í uppsetningum hjá Leikfélagi Reykjavíkur , Íslensku óperunni og Reykjavík Dansfestival .
Þá hefur hún samið verk og dansað í dansleikhússamkeppnum Íslenska Dansflokksins og Leikfélags Reykjavíkur .
Vaðall er samvinna þeirra Valgerðar og Aðalheiðar sem báðar hlutu nýverið tilnefningu til Grímunnar sem dansarar ársins .
Vaðall hlaut tilnefningu frá úthlutunarnefnd Grímunnar árið 2007 fyrir verk sitt Flest um fátt sem samið var fyrir Íslenska Dansflokkinn .
