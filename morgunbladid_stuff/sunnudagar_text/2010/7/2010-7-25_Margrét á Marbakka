Bakkarnir eru hverfið í Neskaupstað sem er yst í bænum .
Íbúðarhúsin í hverfinu voru flest reist á árunum milli 1970 og 1980 ; þau fyrstu af Viðlaga- sjóði í kjölfar Vestamannaeyjagossins og fleiri fylgdu í kjölfarið .
Sæbakki , Nesbakki og Gilsbakki eru meðal þessara gatna og svo Marbakki þar sem hjónin Margrét Þórðardóttir og Sigurgeir Ólafsson búa , ásamt tveimur dætrum sínum .
" Sjálf er ég fædd og uppalin hér í Neskaupstað og undi mér afskaplega vel á Mýrargötunni .
Eftir að við maðurinn minn fluttum austur byrjuðum við að leigja fyrstu árin íbúð á efri hæð pósthússins við Miðstræti .
Vildum svo færa okkur og fara í eigið húsnæði og keyptum þá þetta hús hér við Marbakka árið 1998 .
Hér í Neskaupstað búa um 1.500 manns og því er ekki mikil hreyfing á fasteignamarkaðnum hér .
Fólk verður því að sæta lagi : hlera hverjir eru að hugsa sér til hreyfings eða vilja stækka eða minnka við sig .
Þetta leiðir stundum til þess að hringekja fasteignaviðskipta fer af stað hér í bænum þar sem fólk skiptir um eignir og ein slík hringekjuferð er nýlega afstaðin hér .
Fyrstu árin þurftum við lítið að gera við húsið hér á Marbakkanum en svo sáum við fram á að húsið , sem er hlaðið vikursteinshús , var orðið lélegt og þarfnaðist viðhalds .
Því létum við klæða húsið að utan og þeim framkvæmdum lauk korteri fyrir kreppu .
Síðustu reikningana var ég að borga nokkrum dögum eftir að bankarnir féllu .
Við vorum heppin því verðlag fór snarhækkandi eftir það , " segir Margrét .
Við Marbakkann er býsna gott mannlíf , segir Margrét .
Fólk veit vel hvert af öðru .
" Húsin hér standa nokkuð þétt og við sem búum um miðja götu sjáum bara niður á næsta þak .
Það var öðruvísi heima á Mýrargötunni þar sem maður sá alltaf út yfir fjörðinn og þá vissi ég alltaf sem stelpa hvernig maður skyldi klæða sig .
Hér við Marbakkann er frændi minn sem er kunnur aflaskipstjóri í næsta húsi og ung hjón búa í því næsta .
Já , þetta er gott nábýli ; fólk stendur saman ef svo ber undir og krakkarnir eru duglegir að leika sér í götunni .
Hins vegar kemur stundum fyrir að hér er næðingssamt af sjónum .
Hér mætti vera skjólsælla en að vísu hefur trjágróðurinn sem hér dafnar svo vel bætt mikið úr þessu .
Trén skapa skjól og gera í raun hvern einasta garð og hús að heilum heimi út af fyrir sig , " segir Margrét sem starfar á skrifstofu Síldarvinnslunnar .
Neskaupstaður var í áratugi sjálfstætt sveitarfélag en er nú hluti af Fjarðabyggð , víðfeðmu sveitarfélagi sem nær frá Mjóafirði suður á Stöðvarfjörð þar sem um 4.600 manns búa .
" Ég vil hag þessa staðar sem mestan og bestan .
Því hefur mér þótt miður hve stjórnendur sveitarfélagsins hafa verið áfram um að leggja niður alla þjónustu hér undir formerkjum óljóss sparnaðar .
Reyðarfjörður er vissulega miðsvæðis en Neskaupstaður er hins vegar fjölmennasta byggðarlagið og þess vegna er einfaldlega ekki hægt að leggja niður ýmsa þjónustu sveitarfélagsins eins og í deiglunni hefur verið .
Þar koma ýmsar röksemdir til , svo sem að leiðin hingað liggur yfir Oddskarðið í 626 metra hæð og er allra hæsti fjallvegur landsins .
Ég veit um marga sem veigra sér við að aka þarna yfir , sérstaklega yfir vetrartímann , og fyrir kemur að fólk að sunnan snýr við á miðri leið og hefur þá ekki þor til að halda lengra .
En auðvitað má öllu venjast og tvíburastelpurnar mínar sem eru sextán ára fara þarna yfir í æfingaakstri eins og ekkert sé .
Uppáhaldsstaðir 1 .
Urðir eru hér skammt fyrir utan bakkana , þar sem eru á friðlýstu svæði sjávarhamrar og klettar svo þar er ævintýralegt umhverfi .
Sem stelpa trúði ég eins og aðrir krakkar hér í Neskaupstað því staðfastlega að í klettunum væru heimkynni álfa og huldufólks .
Ég vil trúa því enn að svo sé , þó svo ég hafi ekkert séð – frekar en aðrar jarðneskar verur .
Frábært útsýni er úti í Urðum , til dæmis í fjöllin hér handan fjarðar , í Rauðubjörg og Barðsnesið .
Á góðum degi er fallegt að horfa þarna yfir , nema hvað í sumar hefur þoka og suddi legið hér yfir öllu .
2 .
Hér skammt fyrir ofan Fjórðungssjúkrahúsið og Verkmennaskólann er Vatnshóll .
Þar var vatnsból sem lengi var miðlun fyrir vatnsveitu bæjarins .
Upp í hlíðina að Vatnshólnum er þægileg ganga og þaðan er stutt í skógræktina þar sem búið er að leggja göngustíga um allt og í snjóflóðavarnargarðana .
