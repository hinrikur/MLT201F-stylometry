Norrænar glæpasögur eiga sér eðlilega álíka langa sögu og glæpasögur annarra þjóða , en höfundarnir hafa yfirleitt verið spámenn í sínu föðurlandi og lítið til þeirra spurst utan þess .
Á síðustu árum hefur vegur þeirra þó vaxið jafnt og þétt víða um heim .
Eftir að Millennium-þríleikur Stiegs Larssons tók að seljast í bílförmum var svo fjandinn laus því gríðarlegar vinsældir Larssons hafa kippt öðrum höfundum inn í sviðsljósið .
Það segir sitt að Henning Mankell komst í fyrsta sinn á metsöulista The New York Times í vor , eftir að hafa gefið út bækur í tæpa fjóra áratugi .
Fleiri Norrænir höfundar hafa líka notið góðs af því að lesendur eru að leita að hugsanlegum arftaka Larssons eða einfaldlega að fleiri norrænum höfundum .
Í grein í New York Times var eftirfarandi lýsing gefin á hinni dæmigerðu norrænu glæpasögu : Kuldalegt berangurslegt umhverfi og verðurbarinn lögregluforingi sem étur of mikið af ruslmat og drekkur of mikið kaffi .
Ekki svo galin lýsing , en við hana má svo bæta samfélagsstúdíu bókanna og því hvernig félagslegur aðdragandi glæpsins er oft ekki síður mikilvægur en lausn fléttunnar ; enga geðveika fjöldamorðingja , takk , heldur einmana kúgaðar sálir sem orðið hafa fyrir barningu í kaldranalegu velferðarþjóðfélagi .
Semsagt : Norræni reyfarinn hefur tekið við af vandamálasögu sjöunda og áttunda áratugarins .
