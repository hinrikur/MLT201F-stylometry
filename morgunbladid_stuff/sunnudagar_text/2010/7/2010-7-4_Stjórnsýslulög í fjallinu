Ég les alltaf eitthvað , en vildi óska að ég hefði tíma til að lesa miklu meira .
Aðallega les ég heima og þá í rúminu og á náttborðinu er bókafjall – mikið ólesið þar .
Þar eru líka bækur sem eru alltaf á náttborðinu , Kvæðakverið eftir Halldór Laxness er ein af þeim bókum , ég les mikið í henni , les mikið af ljóðum .
Fastagestur á náttboðinu núna er líka Hundgá úr annarri sveit eftir Eyþór Árnason , skemmtileg og fyndin bók eins og hann Eyþór er sjálfur .
Þar er líka komin til að vera , nóttin eftir Ingunni Snædal og svo er ég með ólesnar Ljóðorkuþörf eftir Sigurð Pálsson , er rétt búin að renna mér í gegnum hana , og Vísnafýsn eftir Þórarin Eldjárn .
Ég er löglega afsökuð með Þórarin því hún er svo nýkomin út .
Af skáldverkum held ég mjög mikið upp á bækur Jóns Kalmans , las síðast Harm englanna og fannst hann æðislegur , Jón er svo næmur fyrir mannlegum samskiptum og tilfinningum .
Þegar ég byrjaði á bókinni á undan , Himnaríki og helvíti , man ég að ég hugsaði : sjómennska á Vestfjörðum um þarsíðustu aldamót – þetta verður ekki skemmtilegt en þvert á móti var hún mjög skemmtileg , persónusköpun svo skýr og sagan svo manneskjuleg .
Eitt af því sem truflar mig við lestur á fagurbókmenntum er að ég dembdi mér í bæjarmálapólitíkina í Kópavogi fyrir síðustu sveitarstjórnarkosningar og var svo kjörin formaður skipulagsnefndar og þurfti því að setja mig inn í mál varðandi skipulag bæja og hugmyndafræði í kringum það .
Ég les því stjórnsýslulög og bæjarskipulag og alls konar gögn .
Það er sumpart af skyldurækni og svo líka af áhuga því þetta er áhugavert verkefni og líka vandasamt , en ég verð þó að segja það að stjórnsýslulög eru enginn skemmtilestur .
