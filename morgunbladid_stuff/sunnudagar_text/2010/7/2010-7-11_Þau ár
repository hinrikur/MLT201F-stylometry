Ljóð eftir Pétur Önund Hafsteinsson Þegar orð voru til alls fyrst orðakórar í ljósaskiptum daga í litbrigðum daganna kynntumst við rómantík sitgum dans kynslóðanna baráttuglöð og gerðum uppreisn á móti íhaldssömum gildum forfeðranna Það voru ár þegar yrkisefni birtust þyngdarlaus í öskutunnum sem drógu þreytta öldunga liðlanga sumardaga Basil fursti og Maðurinn með stálhnefana bjuggu í Álfheimablokkunum þegar bros voru til alls fyrst glömpuðu í augum fyrir utan Tjarnarbúð þegar frakkarnir frusu á stömpunum og stóðu stífir meðan við skriðum inn um klósettgluggana , fyrir tíma stálrimlanna við vorum öll of ung , komumst ekki nema bakdyramegin út úr Sigtúni , Glaumbæ og í Las Vegas var ekki bar og Tarsan fékk aðeins þriggja daga sumarfrí leitaði stöðugt en fann ekki Jane Leiðrétting 18. júlí - Pétur er Andrésson Í ljóði sem birt var í síðustu Lesbók var höfundur sagður Pétur Önundur Hafsteinsson en hið rétta er að hann er Andrésson .
Ljóðið er að finna í nýjustu ljóðabók hans , Ljóðnætur – Orðin úr síðasta hali .
Beðist er velvirðingar á þessu .
