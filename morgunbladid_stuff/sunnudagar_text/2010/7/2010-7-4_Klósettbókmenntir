Ég þekkti eitt sinn mann sem geymdi bækur inni á klósettinu hjá sér .
Hann geymdi ekki aðeins nokkrar bækur til að grípa í á erfiðum stundum heldur var hann með heila bókhillu þar sér til yndisauka við hliðina á klósettinu .
Þessi maður hefur eflaust eytt dágóðri stund á salerninu á degi hverjum .
Flestir hafa nú einhvern tímann tekið með sér eitthvert lesefni inn á salerni en þó virðist þetta loða frekar við karlmenn en konur .
Það er agalega misjafnt hvers konar afþreyingarefni menn draga með sér inn á klósett , í einhverri bandarískri rannsókn kom í ljós að flestir amerískir karlmenn höfðu með sér klámfengin blöð inn á klósett og getur maður rétt ímyndað hversu lengi þeir eru að athafna sig .
Sumir karlmenn reyna þó að vera aðeins menningarlegri og taka með sér fræðitímarit eða dagblöð .
Svo eru það þeir sem helst draga með sér inn á baðherbergi heilu doðrantana eins og þessi maður með klósettbókahilluna .
Hann geymdi ýmiss konar bókmenntir í hillunni sinni .
Þar mátti finna gamla reyfara , teiknimyndasögur , enskar kiljur , Íslendingasögurnar og jafnvel klassískar bókmenntir eins og Don Kíkóta , Moby Dick o.fl. Hann átti sem sagt bækur fyrir flest tilefni , erfiðar stundir , langar stundir , stuttar stundir og góðar stundir .
En ef til vill hefur hann ætíð fundið hjá sér valkvíða yfir hvaða bók hann ætti að draga úr hilllunni og því dregið klósettferðir á langinn .
Persónulega hefði ég aldrei getað valið hvað ég ætti að lesa en hann var kannski með skipulag á þessu eftir því í hvaða stuði hann var en ég spurði hann aldrei að því .
Það krefst oft á tíðum mikillar einbeitingar að sinna klósetterindum og maður veltir því fyrir sér hvers konar nautn fylgi því að lesa heilu doðrantana þar inni .
Flestir fara nú leynt með þessar athafnir sínar en svo eru aðrir sem tjá sig hreint út og segjast aldrei lesa jafn mikið né jafn vel og á salerninu .
Sumum finnst gott að lesa teiknimyndasögur á meðan aðrir lesa heilu og hálfu skáldsögurnar .
Því er vart hægt að setja klósettbókmenntir í einn flokk því hann innihéldi líklegast alla bókmenntaflóruna en sumt efni á ef til vill betur við þarna inni en annað og þó ýmsir séu afar menningarlegir eða fræðilegir og lesi mjög menningarlegar bókmenntir þá virðist sem amerískir karlmenn hafi svarið við því hvað er best að lesa á klósettinu : Playboy ! 