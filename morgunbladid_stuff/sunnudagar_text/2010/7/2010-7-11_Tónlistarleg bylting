Þar sem tímamótasveitin Napalm Death heiðrar mörlandann þessa helgina með hljómleikum á hinni ágætu hátíð Eistnaflugi er ekki nema tilhlýðilegt að fjalla lítillega um fyrstu plötu sveitarinnar , Scum , sem út kom árið 1987 .
Bar hún með sér byltingu í tónlist , hvorki meira né minna .
Heil tónlistarstefna , " grindcore " , varð til á plötunni og áhrif hennar á seinni tíma öfgarokk eru óumdeild og aldrei ofmetin .
Napalm Death var stofnuð árið 1981 og á rætur í anarkó-pönki Bretlandseyja .
Lag og lag trítlaði inn á hinar og þessar safnplötur næstu árin , áður en mönnum þótti tími til kominn á breiðskífu .
Upptökusaga plötunnar er nokkuð athyglisverð en hún var tekin upp í tveimur lotum og í þeirri seinni var aðeins einn upprunalegur meðlimur eftir .
Fyrri hliðin var tekin upp í ágúst ' 86 og þá voru þeir Nicholas Bullen ( söngur , bassi ) , Justin Broadrick ( gítar , söngur ) og Mick Harris ( trommur ) í bandinu .
Broadrick átti síðar eftir að stofna Godflesh .
Síðari hlutinn var svo tekinn upp í maí ' 87 og þá var Lee Dorrian orðinn söngvari ( hann átti síðar eftir að stofna Cathedral ) , Jim Whitely sá um bassagítarleik og Bill Steer lék á gítar ( hann átti svo eftir að stofna Carcass ) .
Mick Harris var sem fyrr á bak við trommusettið .
Arfleifð Scum liggur ekki bara í magnaðri tónlistinni , heldur líka í hugmyndalegri afstöðu og tækni sem átti síðar eftir að rata inn í þungarokk samtímans .
Söngstíll Dorrians t.a.m. hljóp á milli djúpra öskra og skerandi óps , nokkuð sem hafði aldrei verið reynt áður með viðlíka hætti .
Lögin sjálf voru stutt , hröð og hrá og stysta lagið er 1,3 sekúndur ( " You Suffer " , og er færsla þess efnis í heimsmetabók Guinness ) .
Hraði og læti , með jafnlítilli yfirbyggingu og mögulegt er að komast upp með , er sú listræna yfirlýsing sem í plötunni felst og þúsundir banda áttu eftir að taka þann útgangspunkt í sinn rokkreikning .
Óheft flæði tónlistarinnar breytist á köflum í hljómavef sem minnir helst á fallandi foss ; örðugt er að greina á milli tóna og nótna og ekki skrítið að bæði jaðardjassarar og óhljóðalistamenn hófu sömuleiðis að skrifa hjá sér í glósubækurnar .
Megi Napalm Death rífa gat á Neskaupstað ! Arnar Eggert Thoroddsen arnart@mbl.is 