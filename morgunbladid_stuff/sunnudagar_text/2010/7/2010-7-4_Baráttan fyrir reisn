Wiltah Nyabate býr í einu stærsta fátækrahverfi veraldar , Kibera í Naíróbí , og berst þar fyrir umbótum og reisn íbúanna .
Hún er í liði 11 einstaklinga , nokkurs konar heimsliði , sem kannski myndi ekki ná langt á HM í Suður-Afríku , en undir merkjum Amnesty International leggur sitt af mörkum til að berjast fyrir auknum mannréttindum í heiminum .
Karl Blöndal kbl@mbl.is Lífið er mjög erfitt í fátækrahverfi á borð við Kibera , " segir Nyabate , sem kom til Íslands í liðnum mánuði á vegum Amnesty International .
" Ástæðan er að allt kostar peninga og þú verður að eiga peninga fyrir öllu , hvort sem það er grunnþjónusta á borð við vatn og hreinlæti eða annað .
Húsin , sem þar hafa verið reist , eru ekki góðar vistarverur fyrir fólk til að búa í .
Við borgum leigu mönnum , sem stjórnvöld leyfðu að byggja þarna , en búseturéttur okkar er enginn .
" Eigendur hreysanna heimta leigu , en þau eru ekki með grundvallarbúnað og lagnir .
" Fyrst voru settir upp kassar , síðan bárujárnsplötur og leðja notuð til að halda þeim saman , " segir Nyabate og lítur í kringum sig í rúmgóðu herbergi á skrifstofu Amnesty International í Þingholtsstræti .
" Hér væri hægt að koma fyrir fjórum húsum .
" Nyabate hefur búið í Kibera í rúmlega einn og hálfan áratug .
" Sextán góð ár , " segir hún .
Hún á tvo drengi , 14 og átta ára .
Hún lifir á því að kaupa og selja banana og aðra matvöru og þvo þvott fyrir fólk í millistétt .
Pláneta hreysahverfa Við búum á plánetu hreysahverfa , svo vitnað sé í titil bókar , sem kom út fyrir nokkrum árum eftir Mike Davis .
Hann bendir á að nú búi um 3,2 milljarðar manna í borgum eða fleiri en allir íbúar jarðarinnar fyrir hálfri öld .
1950 voru 86 borgir á jörðu með yfir einni milljón íbúa , nú eru þær 400 og talið er að eftir fimm ár verði þær að minnsta kosti 550 .
Mestur er vöxturinn í hreysahverfum heimsins þar sem mótsögn er að tala um lífsgæði .
Á hverjum degi deyja 30 þúsund manns af sjúkdómum sem rekja má til lélegra vatnsbóla , ófullnægjandi sorphirðu og rusls .
Flest eru fórnarlömbin börn .
Kibera er eitt af þessum fátækrahverfum .
Tvær milljónir manna búa í Kibera eða um helmingur íbúa höfuðborgarinnar Naíróbí .
En fátækrahverfið er á um 5% þess svæðis , sem notað er undir íbúðarhúsnæði í borginni og 1% borgarlandsins alls .
Tæp öld er frá því að fátækrahverfið byrjaði að myndast , en það hefur alltaf verið utangarðs í borginni og í borgarskipulaginu var lengi vel látið eins og þeir væru ekki til af þeirri ástæðu að byggðin væri ólögleg .
Vatnslagnir liggja í gegnum fátækrahverfið og tengja byggðir hinna betur stæðu , en íbúar Kibera þurfa að kaupa vatn allt að 20 sinnum dýrara verði , en þeir , sem hafa vatnsveituna .
Við erum eitt samfélag Í fréttaskeytum má lesa um hætturnar í Kibera , þjófnaði , líkamsárásir og nauðganir .
" Fólkið , sem býr þarna þekkir hvað annað og skilur hvað annað , " segir hún .
" Því að um leið og þú átt við vandamál að stríða veit nágranni þinn af því og sest niður með þér til að hjálpa þér að leysa það .
Við erum því eitt samfélag .
Þótt uppruninn sé ólíkur og við komum hvert úr sínum þjóðflokknum eigum við margt sameiginlegt .
" Hún er í hópi , sem vinnur að auknum mannréttindum .
" Ofbeldi var algengt hjá okkur og við tókum höndum saman til að vinna gegn því .
" Nyabate býr í hluta Kibera , sem heitir Austur-Soweto .
Þar búa 25 þúsund manns á 21 hektara lands ( í Reykjavík og nágrenni búa tæplega 20 manns á hverjum hektara lands ) .
Samkvæmt skýrslu , sem Amnesty International gaf út í fyrra , Þar vinnur hún að því að fá stjórnvöld til að taka við sér .
" Meginmálin eru að fólk skuli rekið nauðugt af heimilum sínum og ófullnægjandi húsakostur , grunnþjónusta í hreinlætis- og heilbrigðismálum , " segir hún .
" Síðan eru það réttindi þeirra , sem eru HIV-smitaðir og fá lyf endurgjaldslaust , en ekki nægan mat .
" Stjórnvöld í Kenía kynntu árið 2003 áætlun til að gera umbætur og bæta aðstæður í Kibera .
" Stjórnin skrifaði undir viljayfirlýsingu í samvinnu við Búsetusjóð Sameinuðu þjóðanna [ UN-Habitat ] um umbætur , " segir Nyabate .
" Ég var svo heppin að þeir byrjuðu á mínu svæði .
2004 völdu þeir fulltrúa til að tala máli samfélagsins , en það var óánægja með valið vegna þess að stjórnvöld notuðu sveitarstjórnina og fóru ógagnsæja leið .
Í Kenía eru rúmlega 42 þjóðflokkar , en fulltrúarnir voru valdir úr fimm stórum þjóðflokkum , en restin var skilin útundan .
Þetta fannst okkur ekki gagnsætt vegna þess að öðrum í samfélaginu var ýtt til hliðar .
Við tókum okkur því saman , mynduðum 25 hópa , fimm í hverjum , og sögðum að við yrðum að fylgjast með því sem stjórnvöld væru að gera .
Þegar þeir hins vegar komu til að kynna okkur fjármálaáætlanir sínar voru þeir í lögreglufylgd .
Þetta var bragð .
Í Kibera er mikill ótti við lögregluna og þegar hún birtist með byssur flýr fólk .
" Nyabate segir að fulltrúarnir fimm úr stóru þjóðflokkunum hafi ekki látið íbúana vita hvað var að gerast eða um hvað þeir funduðu með stjórnvöldum .
Lifir á minna en evru á dag Stjórnvöld hafa reist híbýli fyrir utan Kibera , látið fólk fara þangað og sagt því að það geti snúið aftur þegar ný hús hafa verið reist .
" En það var ekki farið rétt að þegar fólkið var flutt vegna þess að samfélagið var ekki haft með í ráðum , " segir Nyabate .
" En hvernig á þetta fólk , sem flest lifir á minna en evru á dag og er að mestu atvinnulaust , að geta aflað fjár til að kaupa þetta nýja húsnæði ? " Kibera er kjördæmi Raila Odinga , forsætisráðherra landsins , en íbúarnir virðast ekki hagnast á því að hann hafi komist til valda .
Odinga var helsti frambjóðandi stjórnarandstöðunnar í hinum umdeildu forsetakosningum 2007 .
Mwai Kibaki forseti var sakaður um að hafa hagrætt úrslitum og allt hljóp í bál og brand .
1500 manns létu lífið og 600 þúsund misstu heimili sín .
Mynduð var sáttastjórn undir Odinga .
Enn er ólga í landinu og fyrir nokkrum vikum frömdu andstæðingar nýrrar stjórnarskrár , sem á að bera undir þjóðaratkvæði 4. ágúst , mannskætt sprengjutilræði .
Nyabate styður stjórnarskrána og telur að hún muni efla réttarstöðu þess mikla fjölda fólks , sem er í hennar stöðu , en óttast að verði hún felld gæti skollið á óöld í landinu .
Nyabate veltir fyrir sér hvort Odinga einfaldlega viti hvernig undirmenn hans hagi sér og hvort ráðherrar jafnvel haldi frá honum upplýsingum .
Svo er það spillingin .
" Hún hefur mikil áhrif á okkur , " segir hún .
" Það verður engin þróun vegna þess að peningarnir , sem eiga að fara í uppbyggingu , fara í vasa fárra einstaklinga .
" Nyabate segir að mannréttindahugsjónin hafi kveikt í sér að hefja baráttu fyrir rétti íbúa Austur-Soweto og markmiðið sé að upplýsa sem flesta um rétt sinn þannig að þegar eigi að flytja fólk nauðungarflutningum geti það staðið á rétti sínum .
" Við tökum líka til okkar ráða þegar á að neyða fólk til að flytja , látum boð ganga og söfnum liði , " segir hún .
" Við erum líka í sambandi við fjölmiðla og látum þá vita .
Stundum er okkur hótað þegar á að flytja fólk , en eftir því sem fleiri þekkja rétt sinn verður erfiðara fyrir stjórnvöld að taka af okkur landið .
" Nyabate trúir því að þrýstingur á stjórnvöld hafi áhrif og þess vegna eigi fólk um allan heim að leggja lið baráttu íbúa Kibera fyrir grundvallarmannréttindum .
" Fólk á Íslandi getur líka hjálpað með því að skrifa bréf og segja stjórnvöldum að það viti hvað sé að gerast í Kenía og það verði að hætta að reka fólk nauðugt af heimilum sínum , " segir hún .
Láttu til þín taka Amnesty International stendur fyrir herferðinni Vertu með í vörninni ...
gegn mannréttindabrotum .
Wiltah Nyabate er í liði ellefu einstaklinga , Stand Up United , sem eiga í baráttu við stjórnvöld í sínu heimalandi .
Mukhmed Gazdiev hefur í þrjú ár leitað sonar síns , sem hvarf í rússneska lýðveldinu Ingúsjetíu , og telur að hann sé í leynifangelsi stjórnvalda .
Dohndup Wangchen hefur verið í fangelsi frá 2008 fyrir að gera mynd um viðhorf kínverskra stjórnvalda til mannréttinda í Tíbet .
Shadi Sadr er lögfræðingur og hefur barist fyrir auknum réttindum kvenna í Íran .
Hún hefur í það minnsta tvisvar verið fangelsuð vegna andófs og hefur nú verið vísað úr landi , en barátta hennar heldur áfram .
Haj Sami Sadeq vill bætt kjör í þorpinu Aqaba á Vesturbakkanum og reynir að rjúfa einangrun þess vegna hernáms Ísraela .
Eiginmaður Aminu Janjua hvarf í Pakistan fyrir fimm árum og er talið að hann sé í haldi stjórnvalda .
Hún þrýstir á pakistönsk stjórnvöld að upplýsa um afdrif mörg hundruð manna , sem hafa horfið í Pakistan .
Joel Nana berst fyrir réttindum lesbía , homma og transgender fólks í Senegal , Malaví , Nígeríu , Úganda og Suður-Afríku .
Faðir Alejandro Solalinde er kaþólskur prestur sem starfar í þágu farandfólks í heiminum .
Barátta Claudiu Lema snýst um að koma í veg fyrir að frumbyggjakonur í Perú deyi að ástæðulausu við barnsfæðingar .
Ellefti liðsmaðurinn er ekki nafngreindur , en hefur unnið í þágu kvenna og barna í fátæku strjálbýli í Suður-Afríku og sérstaklega stutt við konur , sem hafa sætt heimilisofbeldi eða eru HIV-smitaðar .
Heimild : Amnesty International 