Þegar ferðast er um heimsins höf er fátt skemmtilegra en að smakka á krásum hvers lands fyrir sig og njóta þannig um leið ævintýralegrar reisu fyrir bragðlaukana .
Á vorhátíð sem haldin er á kappreiðabrautinni í York geng ég ákveðin til verks og ákveð að reyna bragðlaukana á hverju því sem sett verður fyrir framan mig .
Fátt hræðir mig þegar kemur að mat og hvorki hræðist ég svínakjötsbökur né Yorkshirepudding , vatnsdeigsbollana góðu sem bornir eru fram með sunnudagssteikinni og gjarnan hellt ofan í nóg af þykkri kjötsósu .
En það er eitt sem lamar í mér tunguna og fær hálsinn til að bregðast við á þann óskemmtilega hátt að ég byrja að kúgast , afar ódömulegt á almannafæri .
Skaðvaldurinn er geitaostur og fátt óttast ég því meira að þurfa að smakka í dag en einmitt hann .
Þó stappa ég í mig stálinu og sest brosandi niður í hóp alvöru ostaáhugafólks .
" Best er að tala um ost með því að smakka hann , " segir kynnir dagsins , vinalegur maður að nafni David Holmes frá Yorkshire Cheeses , síðan byrjar ballið .
Hinn frægi Wensleydale-ostur er fyrstur til að heimsækja bragðlauka hópsins , en hann vakti mikinn óróa í Yorkshire í kringum 1990 þegar rætt var um að flytja framleiðsluna til Lancastershire , en ekkert varð síðan af þeim plönum .
Fáir gera cheddarost eins og Englendingar og þessi er bara ágætur þó Íslendingurinn sé vanastur sínum goudaosti .
Á eftir fylgir mjúkur biti af Stilton , gráðaostinum góðkunnuga og allt stefnir þetta í rétta átt þar til Holmes tilkynnir að næst á dagskrá sé að smakka geitaost .
" Svona , svona , " segi ég róandi í huganum við bragðlaukana mína þegar diskurinn með geitaostinum færist nær .
Þetta er ekki í fyrsta sinn sem við reynum en síðast hafði ég kampavínsglas við höndina til að svolgra ostinum niður .
" Við getum þetta , þó við verðum að láta okkur nægja vatnssopa í þetta sinn , " held ég áfram við bragðlaukana sem eru farnir að ólmast um en þá er diskurinn kominn fyrir framan mig og nú er ekkert að gera nema að stinga upp í sig bita undir vökulum augum ostagerðarmannsins .
Bitinn fer inn og skyndilega verður allt svart .
Einhvers staðar lengst inni í myrkrinu heyri ég sjálfa mig æpa á bragðlaukana að gefast ekki upp og loksins komast þeir upp úr geitakafinu og draga andann .
Mildur ostur hvað , hugsa ég og sver þess eið að gera elskulegum bragðlaukum mínum aldrei slíkan grikk aftur .
Eftir nokkra osta í viðbót hafa bragðlaukarnir róast nokkuð en hætta ekki algjörlega að snökta fyrr en ég hraða mér að veglegum súkkilaðigosbrunn og drekki þeim í súkkulaðihúðuðum sykurpúðum og jarðarberjum .
Þá loksins hafa þeir fengið uppreisn æru og myndu jafnvel gera þetta allt aftur , svo lengi sem þeir fengju slíkt dásemdar góðgæti í eftirrétt .
Nýgræðingar auka við sig Suður-Afríka er nýgræðingur í ostagerð miðað við velþekkt ostagerðarlönd í Evrópu .
Síðastliðin 10 ár hefur framleiðslan þó bæði styrkst og aukist sem hefur vakið áhuga ostaáhugafólks víða um heim .
Sala á osti eykst nú að meðaltali um þrjú prósent á ári og eru skýringarnar á þessari aukningu taldar vera tíðari veitingahúsaferða þar sem ostur er einn margra rétta auk vaxandi áhuga á matreiðsluþáttum í sjónvarpi og litríkum og spennandi uppskriftabókum .
Mörg kíló af frönskum osti Til að sýna stöðu Suður-Afríku á ostamarkaðnum er athyglisvert að bera saman ársneyslu af osti á mann miðað við höfðatölu .
Hún er 25 kg í Frakklandi , 9 kg í Englandi , Ástralíu og Nýja-Sjálandi en aðeins 1,9 kg í Suður-Afríku , sem er aðeins minna en í Japan .
Þó er þetta allt að koma í Suður-Afríku en þar eru nú starfandi 12 stórir ostaframleiðendur sem framleiða um 65% af heildarframleiðslu landsins en afgangurinn er búinn til í verslunum .
Bragðmildir ostar eru vinsælastir í Suður-Afríku eins og cheddar og gouda en fetaostur og mosarella fylgja þar fast á eftir og síðasta áratuginn hafa ostaframleiðendur tileinkað sér betur aðferðir til að gera bragðmeiri osta í ætt við þá frönsku .
Árið 2002 var fyrsta árlega ostahátíðin haldin í Suður-Afríku og er hátíðin í dag þekkt sem fremsta matarhátíð landsins .
Þúsund ára gamall ostur Ostagerð og mjólkurvinnsla hefur fylgt mannkyninu frá fyrstu stund og er talin meðal annars ein af ástæðunum fyrir því að hjarðmennska mannkyns breyttist yfir í fasta búsetu , mörg þúsund árum fyrir Krist .
Talið er að osturinn hafi fyrst verið nýttur til matar í Austurlöndum nær eða meðal tyrkneskra hirðingja sem bjuggu í Mið-Asíu .
Hér á Íslandi var skyrgerðin lífseigust í gegnum aldirnar en mikil verðmæti voru í ostum , smjöri og öðrum mjólkurafurðum .
Þá var hér á landi mikil heimavinnsla mjólkur alveg fram á miðja síðustu öld og í dag er hér fjölbreytt ostaframleiðsla .
Yfir 450 tegundir af osti Fyrir þá sem hafa áhuga á að smakka nýjan ost og fræðast meira er um að gera að leita uppi ostahátíðir sem haldnar eru víða um heiminn .
Síðustu helgina í september er haldin hin stóra , breska ostahátíð í Cardiff .
Hátíðin er haldin í glæsilegu umhverfi Cardiff-kastala og þar koma saman þúsundir sælkera til að kaupa og smakka á þeim yfir 450 ostategundum sem þar er að finna .
Yfir 100 írskir og breskir ostagerðarmenn koma þar saman og gefa áhugasömum færi á að smakka og sækja stutt námskeið um osta , bæði fyrir byrjendur sem og lengra komna .
Hátíðin er vinsæl og oft lýst sem samblandi af konunglegri lautarferð og líflegum bændamarkaði .
Bandaríkjamenn gera líka ost og heldur bandaríska ostagerðarfélagið sína árlegu ráðstefnu í Seattle .
Hana sækja bæði sælkerar og fagmenn á ostagerðarsviðinu en þetta er í 26. sinn sem ráðstefnan er haldin og er þema ársins 2010 ostaútópía þar sem fólk getur í fjóra daga gleymt sér algjörlega á fyrirlestrum , málstofum og ostasmakki .
