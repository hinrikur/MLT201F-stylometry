Fyrir tveimur áratugum eða svo hefði enginn sett Chile í samhengi við góð vín .
Þekktasta afurð Chile á þeim tíma hét Pinochet og naut lítillar hylli á alþjóðavísu .
Þetta breyttist hins vegar hratt og áður en nokkur vissi af voru vínin frá Chile orðin að sætustu stelpunni á ballinu .
Allt í einu var vín orðið ein helsta útflutningsafurð Chile og landið virtist geta dælt út endalausu magni af traustum og ódýrum vínum .
Kannski ekki alltaf mjög spennandi en þess í stað áreiðanlegum .
Aðstæður í Chile eru vissulega afbragðsgóðar fyrir framleiðslu á ódýrum en góðum vínum .
Það sem helst hefur ógnað vínrækt af náttúrunnar hálfu eru jarðskjálftar á borð við þann sem reið yfir landið fyrr á þessu ári og braut marga góða tunnuna í kjöllurum vínhúsanna .
Loftslagið er hins vegar stöðugt .
Að sumri til má segja að það ríki sama veður hvern einasta dag .
Varla ský á lofti og heit sólin leyfir þrúgunum að ná fullkomnum þroska þar sem þær hvíla á runnunum .
Og rétt eins og í Kaliforníu tryggir kalt sjávarloft að vínviðurinn fær að hvíla sig á nóttunni.Vissulega rignir ekki dropa yfir sumartímann en leysingavatn úr Andesfjöllum tryggir nægt vatn til þess að áveitukerfin á flestum ræktunarsvæðum hafa úr nógu að spila .
Ekki hefur heldur verið skortur á ræktunarsvæðum og víða um land var dregið úr annarri ræktun á ávöxtum til að ryðja ábatasamari vínræktinni rúm .
Vinnuafl er sömuleiðis ódýrt og framboðið mikið þannig að hægt var að tryggja betri gæði en ella með handtínslu rétt eins og um betri vín Evrópu væri að ræða .
Með tímanum veltu hins vegar margir því fyrir sér hvert Chile myndi stefna í vínframleiðslunni .
Allir vissu að í Chile væri hægt að búa til ódýr vín úr Cabernet Sauvignon , Chardonnay og Sauvignon Blanc en gat vínræktin þar syðra stefnt hærra ? Myndi hún kannski staðna og Chile-vínin aldrei ná út úr tilboðshorninu í stórmörkuðum Vestur-Evrópu og Bandaríkjanna ? Þegar horft er til þeirrar þróunar sem átt hefur sér stað á svæðum á borð við Casablanca og Colchagua er hins vegar ekki ástæða til annars en að horfa björtum augum til framtíðarinnar .
Í Casablanca fundu menn kjöraðstæður til að rækta fersk og ávaxtamikil hvítvín , í Colchagua náðu hins vegar rauðu þrúgurnar óþekktum stærðum í landinu og sýndu fram á hvað hægt var að gera með Cabernet Sauvignon , Merlot og Syrah .
Í Casablanca voru það t.d. Morande , Carmen og Veramonte sem vörðuðu leiðina .
Í Colchagua – nánar tiltekið á Apalta-svæðinu – Montes og Casa Lapostolle .
Það sem slær mann mest þegar maður ferðast um Chile og smakkar það sem landið hefur upp á að bjóða í dag er hversu frjór , spennandi og glaður víniðnaðurinn er .
Alls staðar eru menn að uppgötva ný svæði , möguleika einstakra þrúgna og nýja stíla .
Möguleikarnir virðast nefnilega nær óþrjótandi .
Þar kemur þrennt til .
Í fyrsta lagi gamalgróin víngerð þar sem nokkur aldagömul og fjárhagslega öflug fyrirtæki hafa sterka fótfestu .
Í öðru lagi að því er virðist endalausir landfræðilegir möguleikar á nýsköpun og í þriðja lagi hin unga , alþjóðlega , áhugasama og hæfileika kynslóð – jafnt í víngerð , viðskiptum og fjármálalífi – sem er að ryðja sér til rúms .
Horfum til landafræðinnar sem er eflaust helsta trompið sem Chile hefur .
Landið er afskaplega langt ( um 3.400 kílómetrar ) og mjótt og nær frá svæðinu rétt sunnan við miðbaug suður til svæða sem helst má líkja við Ísland hvað loftslag varðar .
Austanmegin eru Andesfjöllin sem tryggja vatn og vestanmegin er Kyrrahafið þar sem kaldur Humboldt-straumurinn hefur veruleg áhrif á loftslagið .
Þarna má finna nær allar aðstæður .
Nöfn á borð við Limari , Bio Bio og Leyda eiga eftir að sjást á fleiri flöskumiðum á næstu árum og aukin fjölbreytni ræktunarsvæða á eftir að endurspeglast í athyglisverðari og meira spennandi vínum .
Annað tromp Chile er síðan þrúgan Carmenere .
Hún er ein af Bordeaux-þrúgunum en var að mestu gleymd um allan heim þar til vínbændur í Chile áttuðu sig á því að mikið af því sem þeir töldu að væri Merlot-vínviður var í raun Carmenere .
Smám saman hafa menn verið að átta sig betur á duttlungum þrúgunnar og ná betri tökum á ræktun hennar – oft með frábærum árangri .
Carmenere getur gefið Chile þá sérstöðu sem landið þarf í vínheiminum .
Næst : Argentína 