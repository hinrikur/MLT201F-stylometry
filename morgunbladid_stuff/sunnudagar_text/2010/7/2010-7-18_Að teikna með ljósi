Hann var ungur gefinn náttúrunni .
Rafn Hafnfjörð missti móður sína átta ára gamall og leitaði skjóls í faðmi náttúru þessa lands , leynt og ljóst .
" Ég hef alla tíð verið mikið náttúrubarn , " segir hann .
" Ólst upp undir Hamrinum í Hafnarfirði og gleymdi mér heilu dagana í hrauninu og náttúrunni .
Í hrauninu voru kartöflugarðar í hverri lautu og hreiður í hverjum hól .
En svo kom stóra jarðýtan sem ég kallaði jarðætu og át megnið af hrauninu , þannig að nú eru þar bara hús og götur .
Þeir sem þetta frömdu töldu það víst einhverja sárabót að skíra göturnar fuglanöfnum eins og Þrastarhraun , Svöluhraun , Mávahraun , Arnarhraun o.s.frv. Og þá flutti ég úr Hafnarfirði .
Rafn smitaðist líka ungur af veiðidellu sem ekki verður læknuð .
" Það tekur því ekki úr þessu , " segir hann hlæjandi .
" Ég byrjaði í læknum í Hafnarfirði átta ára og gekk í Stangaveiðifélag Reykjavíkur árið 1951 .
Ég hef veitt í öllum helstu ám landsins gegnum tíðina , með veiðistöngina á annarri öxlinni en myndavélina á hinni .
Í gamla daga var ég eini maðurinn sem tók myndir í veiðitúrum , veiðileyfin voru svo dýr að menn tímdu ekki að eyða tíma í að taka ljósmyndir .
" Rafn hefur lagt til ljósmyndir í ófáa bæklinga ætlaða veiðimönnum gegnum árin .
" Ég hef alltaf jafngaman af því að veiða veiðimenn , " segir hann sposkur .
Rafn kveðst líka lengi vel hafa verið eini ljósmyndarinn sem myndaði íslenska náttúru að einhverju marki ásamt Hjálmari Bárðarsyni siglingamálastjóra .
" Að vísu höfðu þeir Þorsteinn Jósepsson og Páll Jónsson myndað töluvert en báðir í frístundum frá annarri vinnu , en það var allt í svart hvítu .
Þá kom hingað einn og einn erlendur ljósmyndari .
Þeir stöldruðu yfirleitt stutt við .
Það var ekki fyrr en strákar eins og Raxi , Palli Stefáns og Golli komu til sögunnar að náttúruljósmyndurum fjölgaði .
En þú athugar að enginn þeirra var fæddur þegar ég var að byrja .
" Þræddi málverkasýningar Ljósmyndaáhugann segir Rafn hafa magnast á málverkasýningum þegar hann var ungur .
" Ég byrjaði að sækja málverkasýningar sextán ára gamall og fór á hverja einustu sýningu árum saman , oft á sumar .
Þetta hafði mikil áhrif á mig í sambandi við myndbyggingu .
Ljósmyndir og málverk eiga líka margt sameiginlegt , eða eins og Kínverjar segja : Ljósmynd er að teikna með ljósi .
" Ljósmyndir Rafns eru af tvennum toga , annars vegar dæmigerðar ferðamyndir og hins vegar listrænar myndir .
Hann hefur haldið fjölda sýninga á síðarnefndu gerðinni af myndum , meðal annars á Kjarvalsstöðum árið 1979 .
" Hún stóð bara í viku en það var sneisafullt allan tímann .
Ég var skammaður fyrir að hafa hana ekki lengur , " rifjar hann upp .
Ekki átti Rafn alltaf heimangengt þegar mikið lá við enda rak hann prentsmiðjuna Litbrá í 54 ár og hafði skuldbindingar gagnvart henni .
" Mér leið illa hvað ég komst sjaldan þegar Hekla var að gjósa 1970 og ég varð að vera í Reykjavík vegna vinnu .
En svona er lífið , maður þarf að standa við sínar skuldbindingar .
" Landkynning í 55 ár Rafn hóf að vinna að kynningu á Íslandi erlendis árið 1955 , með því að leggja til ljósmyndir í fyrstu landkynningarbæklingana sem Loftleiðir létu gera , í samvinnu við Sigurð Magnússon , kynningarfulltrúa flugfélagsins .
" Þegar Loftleiðir hófu að selja ódýr fargjöld milli Ameríku og Evrópu og síðar með " Stop over " á Íslandi voru það ljósmyndirnar af fossunum , fjöllunum , jöklunum , hverasvæðunum og reyklausu höfuðborginni sem virkuðu .
Þetta vakti mikla athygli , " segir hann og bætir við að Sigurður hafi lagt mikinn metnað í allt efni sem birtist í nafni Loftleiða .
Allar götur síðan hefur Rafn lagt til ljósmyndir í nokkra tugi landkynningarbæklinga sem prentaðir hafa verið í hundruðum þúsunda eintaka .
Fjölmörg erlend tímarit hafa birt myndir eftir hann , eins og GEO Magazine , Canon Cronicle , Ford Continental Magazine , Swarovski , EX magazine for nordic airport passengers , Guest Visitor Information Iceland o.fl. Rafn hefur einnig gert sjö hundruð tegundir póstkorta sem prentuð hafa verið í mörgum milljónum eintaka .
32 myndir á 20 milljón kaffirjómabox sem dreift var á hótel , veitingastaði og í flugvélum um alla Evrópu .
Ljósmyndir í fjölda bæklinga fyrir Ferðamálaráð í samvinnu við Rögnu Samúelsson , sem starfaði þar til fjölda ára .
Einnig fjölda dagatala fyrir Eimskip í samvinnu við Sigurlaug Þorkelsson og fleiri .
Einnig gaf hann út bókina This is Iceland , sem seldist í 25 þúsund eintökum og smáritið Iceland mini photo album í 40 þúsund eintökum .
Íslandsdeildin á Heimssýningunni í Montréal 1967 var að mestu byggð á ljósmyndum Rafns og myndirnar síðan notaðar í útstillingar hjá Macy ' s-verslunarkeðjunni í Bandaríkjunum .
Í riti Sameinuðu þjóðanna Og Rafn er hvergi nærri hættur .
Fyrr í þessum mánuði var opnuð Íslandskynning í Strassborg þar sem hann á níu ljósmyndir og margar myndir á geisladiskum í sambandi við sýninguna .
Einnig er þar sýnd kvikmynd sem sýnir Rafn að ljósmynda úti í náttúrunni .
Nú fyrir skemmstu var einnig birt stór ljósmynd ( A3 ) eftir Rafn af gosinu í Eyjafjallajökli í tímariti Sameinuðu þjóðanna , UN Special , sem dreift er um heim allan .
" Þetta kom þannig til að Christian David , ritstjóri tímaritsins , kom hingað til lands til að sjá gosið .
Veðurskilyrði voru hins vegar slæm og hann náði engum almennilegum myndum .
Á hótelinu hitti hann ágæta franska vinkonu mína , Catherine Ulrich , sem benti honum á mig .
" Þegar ritstjórinn hafði samband við Rafn lét hann honum myndir fúslega í té en auk stóru myndarinnar á Rafn tvær smærri myndir í tveggja opnu umfjöllun UN Special um Ísland .
" Ég var ekkert að tala um þóknun við hann enda lít ég fyrst og fremst á þetta sem viðurkenningu og landkynningu .
" Tugþúsundir mynda Árið 2008 kom út landkynningarbókin Focus on Iceland , sem bókaútgáfan Salka gaf út , með 600 ljósmyndum eftir Rafn og texta eftir Ara Trausta Guðmundsson .
Bókin hefur nú verið þýdd á þýsku og frönsku .
Núna er Rafn að vinna að sex smáritum um helstu sérkenni landsins : Land of Lava , Land of Volcanos , Land of Northern lights , Land of Geysers , Land of Waterfalls og Land of Glaciers , sem væntanlega koma út á næstunni .
Eða eins og Rafn orðar það : " Ef einhver styrkur fæst til þess , t.d. hjá þeim aðilum sem hafa tekist á hendur þá ábyrgð að úthluta þeim 700 milljónum króna sem nýlega voru veittar til aukinnar landkynningar .
" Rafn tekur allar myndir stafrænt núorðið og hefur skannað inn feikilegt magn af eldri myndum .
Hann á því dágott safn á tölvutæku formi .
Spurður hvað hann eigi margar myndir brosir hann í kampinn .
" Á því hef ég ekki tölu .
En þær hlaupa örugglega á tugum þúsunda .
" 