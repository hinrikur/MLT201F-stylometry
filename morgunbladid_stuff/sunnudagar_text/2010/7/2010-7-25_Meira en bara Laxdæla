Heimsóknir okkar hjóna í Dalina í sumar hafa orðið til þess að við höfum áttað okkur á því að það er meira í Dalina spunnið en Laxdæla og aðrar merkar , fornar sögur .
Þarna er gríðarlega fallegt og mikil matarhefð , maður veltir strax fyrir sér ostagerð enda kannast flestir við Mjólkurbúið í Búðardal , þar sem Dalabrie , Dala-feti , Höfðingi og fleiri ostar urðu til , en hefðin er miklu eldri .
Til eru heimildir um ostagerð bæði úr kúa- og sauðamjólk í Búnaðarskólanum í Ólafsdal sem stofnaður var árið 1880 og var fyrsti bændaskólinn á Íslandi , stofnaður og rekinn af Torfa Bjarnasyni og konu hans Guðlaugu Zakaríasdóttur .
En dóttir þeirra Ragnheiður lærði ostagerð í Kaupmannahöfn og lagði sig sérstaklega eftir gerð dýrari osta eins og Roquefort- osta úr sauðamjólk og gorgonzola-osta úr kúamjólk .
Ansi mikil mjólkurframleiðsla var í skólanum , skyr þó einungis til heimabrúks en smjör og ostar seldir til Reykjavíkur .
Það var ótrúlega mögnuð stund að standa aleinn með gamla skólahúsinu sem gert hefur verið upp sem safn , upplifa sögu staðarinns um leið og maður horfði yfir gullfallegan matjurtagarð sem Ólafsdalsfélagið hefur endurvakið í minningu Guðlaugar og Torfa , en þau ræktuðu einnig mikið magn matjurta í tíma skólans .
Við viljum þakka Rögnvaldi Guðmundssyni og öðrum meðlimum Ólafsdalsfélagsins fyrir að leyfa okkur að njóta þessa góða , lífræna grænmetis ásamt gestum okkar á Hótel Eddu á Laugum í Sælingsdal .
Mjólkur- og ostagerð er þó ekki aldeilis ekki á undanhaldi á svæðinu þar sem MS í Búðardal er enn einbeitt í að gera góða spariosta , sem við Íslendingar ættum að vanda okkur við að setja í körfuna okkar , reyndar sakna ég litlu skemmtilegu ostabúðarinnar sem var þarna í Mjólkursamlaginu .
Svo höfum við náttúrulega rjómabúið á Erpstöðum sem framleiðir skyr , rjóma , osta og ís .
En þangað er hægt að kíkja í heimsókn og skoða skepnurnar og smakka á framleiðslunni .
Undanfarin ár hef ég kynnst Höllu í Fagradal sem hefur verið að framleiða svokallað hvannarlamb sem fellst í því að lömbunum er beitt á hvannarbreiður áður en þeim er slátrað á haustin .
Þetta er frábær nýjung sem fær okkur líka til að átta okkur á því að lamb er ekki bara lamb , og ýmis atriði í náttúrunni geta haft áhrif á bragð og áferð kjötsins .
Ekki skemmir fyrir að geta eldað lambið í leirpotti sem gerður er úr íslenskum leir frá Ytri-Fagradal , sem hannaður er af Brynhildi og Guðfinnu og unninn af Sigríði Erlu Guðmundsdóttur leirlistarkonu í Stykkishólmi .
Það er ótrúlega gaman að anda að sér umhverfi og náttúrufegurð í Sælingsdal og maður kemst ekki hjá því að hugsa til Guðrúnar Ósvífursdóttur sem þótti kvenkostur mikill , bæði vel gefin og falleg .
Ekki skemmdu breiðurnar af villimintu sem vaxa í hlíðinni fyrir ofan Guðrúnarlaug fyrir en þær voru kærkomin viðbót í matargerðina .
Þegar í Dalina er komið er nú alveg þess virði að kíkja í Stykkishólm sem er einn af fallegri bæjum landsins að mínu mati og skartar nokkrum veitingastöðum þar sem Narfeyrarstofa fer fremst .
Þar er einnig fjöldinn allur af afþreyingarmöguleikum og bjórinn Jökull .
Af þessu tilefni mælist ég til þess nú þegar við ferðumst sem aldrei fyrr á heimaslóðum að við gefum okkur tíma til að stoppa hjá þeim bændum og framleiðendum sem tilbúnir eru að taka á móti gestum .
Íslenskt hvannarlamb með bankabyggi fyrir 6 manns 800-1000 g súpukjöt með beini eða beinlaust filet eða læri af hvannarlambi frá Fagradal 2 laukar 1 íslensk gulrófa 4-5 íslenskar gulrætur 2 meðalstór íslensk hnúðkál l3 lárviðarlauf bolli af íslensku bankabyggi , látið liggja í köldu vatni í 2 klukkustundir 1 væn rósmaríngrein hvítlauksrif , 100 g íslenskt smjör salt og pipar ½ lítri lambasoð Fáfnisgras Bleytið pottinn undir rennandi vatni .
Grænmetið flysjað og brytjað gróft , hvítlaukurinn skorinn í þunnar sneiðar .
Hellið vatninu af bankabygginu og blandið kjöti og grænmeti vel saman við , kryddið með salti og pipar , lárviðarlaufi og þyrnunum af rósmarínstilknum .
Setjið í leirpottinn , hellið lambasoðinu yfir og setjið smjörið á toppinn , lokið , setjið í kaldan ofn og bakið í 160°C í 2 til 2½ klukkutíma .
Hrærið reglulega í á meðan og stráið svo fáfnisgraslaufunum yfir og lokið áður en borið er fram .
