Mikilvæg lífsregla kennara – en oft gleymd – er að börn læra betur af fyrirmyndum en fyrirmælum .
Hinn 29. júní síðastliðinn voru 30 ár liðin frá því Íslendingar urðu fyrstir þjóða til að velja konu í embætti forseta í lýðræðislegum kosningum .
Af því tilefni var efnt til sérstaks hvatningarátaks undir kjörorðinu ' Til fyrirmyndar ' .
Tungumál hafa skipað sérstakan sess í starfi Vigdísar , ekki aðeins íslenska , heldur öll tungumál .
Hún hefur lagt áherslu á að Íslendingar ræktuðu sitt eigið mál af kostgæfni og lærðu erlend mál eftir föngum , ekki bara ensku .
Á sumrin flykkjast útlendingar landsins , margir til starfa í ferðaþjónustu yfir sumartímann .
Þetta er yfirleitt ungt skólafólk að hleypa heimdraganum í leit að lífsreynslu og þekkingu .
Þetta fólk langar til að læra eitthvað nýtt , kynnast fólki , og er á þeim aldri að það getur lært .
Það er dapurlegt að koma á hótel eða veitingahús á Íslandi í ágúst og fá þau svör hjá ungu og greindarlegu starfsfólki að það geti því miður ekki skilið eða talað íslensku .
Hið dapurlega er að þetta unga fólk , sem komið var um langan veg til að afla sér lífsreynslu og þekkingar , hefur farið á mis við þá undursamlegu reynslu að læra nýtt tungumál og þau tækifæri sem íslenskukunnátta hefði gefið því til að kynnast landi og þjóð , nýjum hugsunarhætti , nýrri menningu .
Í stað þess hefur það orðið að sætta sig við sama leikritið og fram fer á bjagaðri ensku um allan heim .
Vandamálið er viðhorf okkar Íslendinga – eða vanmat á hæfileikum manneskjunnar til að læra tungumál og nota tungumál .
Við teljum sjálfum okkur og útlendingum trú um að íslenska sé erfiðara tungumál en önnur .
Hið sama telja nálega allar aðrar þjóðir að gildi um sitt tungumál .
Það unga fólk sem hingað er komið kann ýmislegt fyrir sér í tungumálum og hér getur það lært íslensku við bestu aðstæður , í samskiptum við fólk með íslensku á allar hliðar .
Ef Vigdís forseti réði þetta unga fólk til vinnu mundi það læra allan orðaforða sem þarf til að geta afgreitt á kassa í stórmarkaði á einum degi , allan orðaforða sem þarf til að geta afgreitt í bakaríi á tveimur dögum , og allan orðaforða sem þarf til að geta þjónað á veitingahúsi á fimm dögum .
Ung manneskja með fullu viti frá Færeyjum getur lært að tala og lesa íslensku sér til gagns á viku .
Ung manneskja frá Norðurlöndum getur lært að tala og lesa íslensku sér til gagns á mánuði , frá ensku- eða þýskumælandi landi á tveimur til þremur mánuðum og frá öðrum evrópskum málsvæðum á þremur til fimm mánuðum .
Í ágúst er engin afsökun fyrir að kunna ekki íslensku .
Ástæðan er ekki að íslenska sé erfitt tungumál , heldur hugsunarháttur þeirra Íslendinga sem ráða þetta unga fólk til vinnu .
Samkennari Vigdísar í Hamrahlíð , Jón Böðvarsson , opnaði töfraheim íslenskra fornbókmennta fyrir nemendum sínum , og síðar þjóðinni allri , með þeim hætti að aldrei gleymist .
Jón hafði sérstakar mætur á Njáls sögu og kannski ekki að undra að þegar hann lést í vor hófst gos í Eyjafjallajökli .
Þau Vigdís og Jón hafa með fordæmi sínu sýnt hvers auðugt tungutak er megnugt til að hafa áhrif á fólk og gera jafnvel óárennileg fræði að heillandi viðfangsefni .
Þau ættu að vera fyrirmyndir okkar allra , einkum kennara .
