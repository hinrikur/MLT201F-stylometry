Ég hef nú oft verið duglegri við að lesa en undanfarnar vikur .
Ég er því með dágóðan bunka á náttborðinu sem ég er að fara í gegnum .
Þar eru óvenjumargar franskar bækur að þessu sinni en ég reyni að halda frönskunni við með því að lesa .
Ég var að byrja á einni eftir Eric-Emmanuel Schmitt en sá höfundur hefur verið í uppáhaldi hjá mér , bæði skáldsögur , smásögur og leikrit eftir hann .
Þessi bók heitir Odette Toulemonde .
Þetta er smásagnasafn og er ein sagan , " Odette Toulemonde " , upphaflega gerð sem kvikmyndahandrit og kom kvikmyndin út árið 2007 .
Ég hlakka til að halda áfram með hana enda fær maður strax góða tilfinningu fyrir henni .
Ég les allajafna eina bók í einu og á erfitt með að ljúka ekki bók sem ég hef byrjað á og það er sennilega ástæðan fyrir því að ég kláraði nýverið Veginn eftir Cormac McCarthy .
Það er ekki beinlínis hægt að segja að sú bók sé mikill skemmtilestur .
Hún fjallar um heim sem vart er byggilegur .
Heimsendir hefur orðið en þó lifa nokkrar manneskjur eftir , þar á meðal feðgar tveir sem ferðast um og reyna að halda lífinu hvor í öðrum .
Maður veltir fyrir sér til hvers .
Það er erfitt að lesa þessa bók en hún heldur manni samt , hefur áhrif á mann og vekur upp ýmsar spurningar .
Ég glugga af og til í ljóðabækur sem mér finnst ágætt að hafa við höndina .
Nú síðast hef ég verið að lesa ljóð eftir Ingunni Snædal , Í fjarveru trjáa – vegaljóð .
Sennilega fín bók í ferðalagið .
Svo hef ég líka verið að lesa aðeins í bók sem heitir Home eftir Yann Arthus-Bertrand .
Margir þekkja manninn sem ljósmyndara en hann skrifaði bók og gerði heimildarmynd um jörðina sem heimili okkar mannanna og stöðu hennar sem slíkrar .
Ekki alltaf gaman að lesa staðreyndirnar en holl lesning og þörf , enda getur maður lært heilmargt af henni .
Að lokum var ég að ljúka við nokkrar sögur um Benedikt búálf og vini hans í Álfheimum .
Alveg prýðilegar sögur sem ég hafði jafngaman af að lesa og fjögurra ára dóttir mín .
