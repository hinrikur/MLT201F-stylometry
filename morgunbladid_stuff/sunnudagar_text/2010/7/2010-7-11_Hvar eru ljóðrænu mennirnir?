Hvert hefur hún farið ljóðræna taugin sem bærðist í brjósti flestra karlmanna hér áður fyrr ? Voru íslenskir karlmenn ekki frægir fyrir þá list að þylja blaðlaust heilu bálkana af rándýrum kveðskap með djúpri tilfinningalegri merkingu ? Túlkandi innihaldið með rafmögnuðu augnaráði , dreyminni handarhreyfingu eða þöndum brjóstkassa .
Af vörum þeirra hrundu svo skáldleg orð að konur lágu marflatar fyrir fótum þeirra .
Hvar er sú fornaldarfrægð ? Nútímakonur sakna svoleiðis manna , með andagift í bílförmum í farteskinu .
Þeir sjást ekki lengur nema þá helst í bíómyndum sem gerast í breskri sveit fyrir áratugum ef ekki árhundruðum .
Hvers vegna hvísla menn ekki lengur ljóðrænum setningum í eyru kvenna til að heilla þær upp úr skónum ? Getur verið að þar sé um að kenna einhverjum ótta ? Ótta við að verða aðhlátursefni .
Ótta við að vera álitinn skrýtinn .
Ótta við að vera vælandi kerling .
Ég hvet hér með karlmenn til að vekja upp í sér væmnina , ljóðin fögru og myndlíkingarnar .
Af því ég hef enn mikla trú á karlmönnum .
Ég vil trúa því að í þeim leynist þessi hárómantíska hugsun sem fær hverja konu til að nötra eins og strá í vindi .
Ég vil trúa því að þarna úti leynist ótal Einarar Ben ( þ.e.a.s með sambærilega skáldgáfu en kannski síður sambærilega drykkjuhæfileika ) .
Og það hljóta líka að vera til nokkrir Jónasar Hallgrímssynir sem þrá að greiða lokka við Galtará og kunna að breyta augum ástarinnar sinnar í sjónstjörnur og munni hennar í blómvarir .
Geysist nú fram á völlinn allir Tómasar Guðmundssynir þessa lands , ekki endilega ritvöllinn heldur fyrst og fremst inn á tilfinningasvið kvenna , og losið um ljóðið sem kraumar innan í ykkur .
Og vitið til , stelpurnar , stúlkurnar , konurnar , kerlingarnar , þær munu blómgast með það sama , ljóma eins og jólatré á Austurvelli , svo vitnað sé í einn af snillingum orðsins , meistara Megas .
Brestið ófeimnir í söng , því orðanna galdur verður miklum mun magnaðri ef hann er sunginn með djúpri bassarödd eða látinn fljúga á táhreinum tenórvængjum .
