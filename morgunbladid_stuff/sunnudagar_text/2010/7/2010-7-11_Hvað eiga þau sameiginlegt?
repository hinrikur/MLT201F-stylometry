Hvað geta Friðrik I Prússakonungur , John Quincy Adams , sjötti forseti Bandaríkjanna , Hollywoodstjarnan Yul Brynner , ítalski tískuhönnuðurinn Giorgio Armani , gítarleikarinn Richie Sambora , söngkonan Lil ' Kim og Hermann okkar Hreiðarsson mögulega átt sameiginlegt ? Jú , þið eigið kollgátuna , þau fæddust öll á þessum degi .
Friðrik I er elstur af þessu fólki , fæddur 1657 .
Hann var , eins og gjarnt er með kónga , ákaflega vel ættaður , af svonefndu Hohenzollern-kyni .
Hann krýndi sjálfan sig konung yfir Prússlandi árið 1701 eftir að hafa sannfært Leópold I , erkihertoga af Austurríki , um að Prússland væri þess umkomið að vera sjálfstætt konungdæmi .
Hann ríkti til dauðadags árið 1713 .
Sonarsonur hans , Friðrik mikli , sagði eitt sinn um afa sinn : " Hann var stór í litlu málunum en lítill í stóru málunum .
" John Quincy Adams fæddist árið 1767 , sonur Johns Adams , annars forseta Bandaríkjanna .
Hann fetaði í fótspor föður síns árið 1825 .
Adams hafði metnaðarfull áform þegar hann tók við forsetaembættinu en þingið reyndist hinum erfiður ljár í þúfu og hrökklaðist hann frá eftir aðeins eitt kjörtímabil í Washington .
Julíj Borisovic Briner , betur þekktur undir leikaranafni sínu Yul Brynner , fæddist árið 1920 í Sovétríkjunum .
Eftir að faðir hans yfirgaf fjölskylduna flutti hann með móður sinni til Kína og síðar Frakklands , þar sem hann hóf ungur að leggja stund á módelstörf og leiklist .
Brynner var með svipmeiri Hollywoodleikurum á sinni tíð , með dimma rödd og beran skallann , löngu áður en það komst í tísku .
Hann er líklega best þekktur fyrir túlkun sína á Mongkut , konungi Síam , í Rodgers og Hammerstein-söngleiknum The King and I , bæði á sviði og hvíta tjaldinu , auk þess að leika eftirminnileg hlutverk í The Ten Commandments og The Magnificent Seven .
Yul Brynner andaðist úr lungnakrabbameini árið 1985 , sama dag og önnur goðsögn , Orson Welles .
Giorgio Armani fæddist árið 1934 og fagnar því 76 ára afmæli sínu í dag .
Hann er ókrýndur tískukóngur Ítalíu , einkum þekktur fyrir hönnun fyrir karla , metinn á meira en fimm milljarða Bandaríkjadala .
Armani er frægur fyrir andúð sína á fyrirsætum sem eru að farast úr hor og setur ákveðin viðmið í þeim efnum , tekur ekki stúlkur undir ákveðnum fjölda kílógramma inn í sýningar sínar .
Hann er mikill íþróttaáhugamaður , styður Evrópumeistara Internazionale á knattspyrnuvellinum og hefur í tvígang hannað búninga fyrir enska landsliðið .
Richie Sambora , gítarleikari hinnar lífseigu rokksveitar Bon Jovi , fæddist árið 1959 .
Hann hefur frá upphafi verið máttarstólpi og helsti lagasmiður sveitarinnar , sem selt hefur meira en 130 milljónir platna um heim allan , ásamt söngvaranum Jon Bon Jovi .
Sambora hefur annað veifið komist í fréttirnar vegna kvennamála og vímuefnavandræða .
Hann var um tíma giftur leikkonunni Heather Locklear og hefur slegið sér upp með ekki ómerkari konum en Cher og Denise Richards .
Rappdrottningin Kimberly Denise Jones , eða bara Lil ' Kim , fæddist árið 1975 .
Hún var ung rekin að heiman og bjó árum saman á götunni .
Lil ' Kim sló í gegn með hljómsveit sinni Junior M.A.F.I.A .
árið 1995 og hefur átt farsælan tónlistarferil síðan .
Fyrir fimm árum kom þó babb í bátinn þegar stúlkan var dæmd til fangavistar fyrir að bera ljúgvitni og vera vitorðsmaður kærasta síns í skotárás fjórum árum áður .
Hún sat inni í eitt ár .
Síðast en ekki síst ber að nefna fyrirliða íslenska landsliðsins í knattspyrnu , Hermann Hreiðarsson , sem leit fyrst dagsins ljós á þessum degi fyrir 36 árum .
Hermann , sem er á mála hjá Portsmouth í Englandi , er ein mesta fyrirmynd ungra íþróttamanna sem fram hefur komið hér á landi , staðfastur og uppbyggilegur til orðs og æðis enda þótt hann þyki á köflum heldur harðhentur .
Til hamingju með daginn , Hermann og þið hin ! orri@mbl.is 