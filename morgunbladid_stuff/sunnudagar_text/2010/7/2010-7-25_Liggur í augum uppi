Sannleikurinn er oft lyginni líkastur .
Það á vissulega við þegar kemur að glæpum , mannskepnunni virðast fá takmörk sett þegar kemur að ódæðisverkum og sum þeirra eru svo svakaleg að maður á erfitt með að trúa því að þau hafi verið framin .
Þeir sem lesið hafa refsirétt í lögfræðinámi hér á landi furða sig oft á því hversu hroðaleg ódæðisverk hafi verið framin hér á litla , saklausa Íslandi .
En mannskepnan er til alls líkleg , hvað svo sem veldur því að hún fer yfir mörk hins leyfilega og fremur hryllilega glæpi .
Og skýringarnar á þessari hegðun eru margvíslegar og oft aðrar en menn ætla .
Hver er t.d. skýringin á því að maður sem alla tíð hefur verið hinn vingjarnlegasti tekur upp á því að myrða eiginkonu sína með öxi ? Þýski lögfræðingurinn Ferdinand von Schirach kann svarið við því en hann er höfundur bókarinnar Glæpir sem er sú nýjasta í bókaflokknum neon .
Schirach hefur sótt og varið mál fyrir þýskum dómstólum í yfir tuttugu ár og hefur margar merkilegar sögur að segja , sögur sem finna má í fyrrnefndri bók sem til stendur að kvikmynda .
Sögurnar minna mann enda oft á kvikmyndir eða glæpaþætti af bestu gerð en það sem gerir lestur bókarinnar enn áhugaverðari en skáldaðrar glæpasögu er að sögurnar eru sannar .
Og Schirach er ekkert að færa í stílinn , frásögnin er hrein og bein .
Schirach bendir lesandanum á að oftast megi finna eðlilegar skýringar á gjörðum þeirra sem glæpina fremja en í mörgum tilfellum er vart hægt að kalla þá glæpamenn .
" Mál snúast alltaf um raunverulegan ásetning sakborningsins , " skrifar Schirach og minnir lesandann á að lögreglan gangi út frá því í allri rannsóknarvinnu að ekkert sé tilviljunum háð .
" Í glæpasögunum játar afbrotamaðurinn þegar lögreglan æpir á hann , en aðstæður í raunveruleikanum eru eilítið flóknari .
Á hinn bóginn lítur lögreglan svo á að morðinginn sé yfirleitt sá sem stendur yfir líki með blóðugan hníf í hendi .
Enginn vitiborinn lögreglumaður fengist til þess að kvitta upp á það að maður hafi bara gengið fram á hinn látna og viljað rétta hjálparhönd með því að draga hnífinn úr sárinu .
Sú staðhæfing glæpasögunnar að lausnin geti aldrei verið einföld er bara uppspuni .
Líklegast er að lausnin liggi í augum uppi .
Og það er yfirleitt þannig , " segir reynsluboltinn Schirach .
Og það er auðvitað lyginni líkast .
