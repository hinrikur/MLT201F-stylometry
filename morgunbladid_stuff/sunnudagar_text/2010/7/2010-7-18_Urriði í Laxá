Tíminn er eins og vatnið , sagði skáldið .
Það hangir mynd í veiðihúsinu við Laxá í Laxárdal af urriða með fjóra andarunga sér við hlið .
Þeir voru teknir úr maganum á fiskinum .
Þetta er ótrúleg mynd , en einn af veiðimönnunum vottar að hún á við rök að styðjast , því hann var sjálfur í hollinu .
Hann segir að þetta gerist stundum þegar fiskar séu orðnir gamlir og eigi skammt eftir ólifað , enda geti fjaðrirnar stíflað meltingarveginn .
Blaðamaður veltir því hins vegar fyrir sér , fyrst urriðinn hafði gleypt fjóra andarunga , hvers vegna hann lét sér það ekki nægja , en fór að eltast við flugu .
En þetta kveikir sögur í veiðikofanum .
Annar veiðimaður segir frá því að hann hafi veitt urriða með skógarþresti í maganum .
Það birtist raunar frétt um það í Morgunblaðinu þegar það gerðist .
Það kom líka frétt um það í Mogganum þegar urriði var með minkahvolp í maganum .
Enn annar rifjar upp er hann ók fram á haltrandi andarunga á veginum og konan hans hélt nærgætnislega á unganum litla niður að ánni , þar sem hann gæti þó bjargað sér á sundi .
Skömmu síðar heyrði hann óp. Hann hljóp þegar niður að bakkanum og þegar hann kom þangað var konan hans í miklu uppnámi .
Hún hafði látið veslings andarungann út í ána og horft á hann svamla af stað , en skyndilega kom urriði upp úr kafinu og gleypti hann – í einum bita .
Ferjuflói er ekki árennilegur veiðistaður – allt þetta flæmi .
Þar til urriðinn fer að stökkva .
" Faster , Pussycat ! Kill ! Kill ! " urrar veiðimaður og veður út í miðja ána .
Tvær rollur með þrjú lömb fylgjast með honum , rölta svo niður að árbakkanum , svolgra í sig vatnið og koma sér loks fyrir í helli uppi í klettunum .
Eflaust til að fá betra útsýni yfir veiðina .
" Pétur ! " er skyndilega kallað .
Það dansar urriði í kringum veiðimanninn .
Hann byrjar að mjaka sér varfærnislega í land með bogna stöng og spriklandi fisk á línunni .
En skyndilega fellur allt í dúnalogn .
Púpan er bara einkrækja og það sleppa jafnmargir fiskar og landað er .
Blaðamaður fær því að lúra áfram á árbakkanum .
Það jafnast ekkert á við að liggja í mosanum , léttur úði á andlitinu , himinninn grár niður í miðjar hlíðar , ilmur af lyngi og fuglasöngur sem rennur saman við niðinn í ánni .
Hér stendur tíminn í stað .
Þannig er það raunar í bókstaflegri merkingu á Ljótsstöðum , þar sem flest er eins og það var daginn sem bóndinn féll frá .
Þá var þetta eitt myndarlegasta býlið í dalnum .
Vegfarendum og veiðimönnum býðst að skoða sig um , jafnvel leggja sig eða grípa góða bók – til dæmis ljóðin hans Ezra Pound eða Þjóðviljann .
En það er gegn því að þeir gangi frá öllu eins og það var .
Það má ekki hrófla við tímanum .
pebl@mbl.is 