Annars staðar á hnettinum finnst fólki það vera hreinasta brjálæði að ætla foreldrum að sjá hjálparlaust um uppeldi barna sinna , segir bandaríski barnasálfræðingurinn dr. Harvey Karp .
Melkorka Mjöll Kristinsdóttir hefur kynnt sér kenningar hans en hún er móðir tveggja drengja .
Bergþóra Njála Guðmundsdóttir ben@mbl.is Það þarf heilt þorp til að ala upp barn , ku vera málsháttur upprunninn frá Afríku .
Þótt Vesturlandabúar grípi gjarnan til þessara orða á tyllidögum má deila um hversu mikið þeir fara eftir þeim í daglegu lífi – í öllu falli hefur áherslan á kjarnafjölskylduna stöðugt aukist undanfarna öld í hinum vestræna heimi .
Sú skoðun hefur orðið æ almennari að ekkert komi í staðinn fyrir samveru barna með foreldrum sínum og því er ekki að undra að margir þeirra glíma við stöðugt samviskubit – ef ekki yfir því að hafa ekki nægan tíma með börnunum sínum þá jafnvel yfir því að vilja ekki vera jafn mikið með börnunum sínum og raun ber vitni .
Ein þeirra síðarnefndu er Melkorka Mjöll Kristinsdóttir , sem er heimspekimenntaður bóndi og bústýra að Keldum í Rangárþingi .
Hún var með nokkuð ákveðnar hugmyndir um barnauppeldi þegar hún átti eldri son sinn fyrir tæplega fjórum árum .
" Ég ætlaði að vera heimavinnandi og var mjög á móti leikskólum enda var ég alveg hörð á því að svona lítil börn þyrftu ekki menntun heldur fyrst og fremst ást og umhyggju .
Þar fyrir utan hef ég alltaf verið heimakær og fundist gaman að eldamennsku og slíku þannig að mér fannst mjög eftirsóknarvert hlutskipti að vera húsmóðir .
" Þetta viðhorf breyttist nokkuð eftir að sonur hennar kom í heiminn .
" Drengurinn var lagður á brjóst við minnsta kvart .
Hann sofnaði þegar hann var orðinn þreyttur og var borinn um heimilið nánast eins og hann væri hluti af mjöðmum móður sinnar , " segir hún og bætir því við að hún hafi verið mjög sannfærð um ágæti slíkra aðferða , að minnsta kosti til að byrja með .
Málin vönduðust þó þegar á leið .
" Ég fékk tennisolnboga af öllum burðinum en verra þótti mér að geta örsjaldan farið ein á klósettið , fyrst vegna þess að ég gat ekki skilið barnið eitt eftir frammi en síðar vegna óbilandi áhuga hans á að koma með .
Og eftir því sem drengurinn stækkaði urðu næðisstundirnar sífellt færri .
" Vildi meira en Bóbó bangsa Að auki upplifði Melkorka mikla einangrun af því að vera ein á heimilinu yfir daginn með barnið .
" Allur dagurinn fór í að kubba og horfa á Bóbó bangsa og ég hreinlega nennti því ekki .
Mig vantaði félagsskap og verkefni við hæfi .
" Hún segir að vissulega sé frábært að hafa tækifæri til að vera mikið með barninu sínu , en öllu megi ofgera .
" Maður heyrir oft að fólk vildi óska þess að það gæti eytt meiri tíma með fjölskyldunni sinni .
Á tímabili var minn draumur hins vegar að vera minna með fjölskyldunni .
" Að lokum ákvað Melkorka að setja drenginn á leikskóla hálfan daginn , en þá var hann orðinn 19 mánaða .
" Ég lenti í svolitlu stríði við sjálfa mig um það hvort mér væri stætt á því að vera ekki úti á vinnumarkaðinum þótt barnið væri á leikskólanum .
Ég fann líka fyrir því að fólk spurði hvort ég væri ekki að fara að vinna .
Þá varð ég fyrst í stað svolítið vandræðaleg og fann fyrir samviskubiti en á endanum komst ég að þeirri niðurstöðu að ég væri ekki hætt að vera heimavinnandi þó barnið væri í leikskóla hluta úr degi .
Auk þess trúi ég því að hlutverk foreldra sé fullt starf og einmitt þess vegna þurfi foreldrar frí frá því á einn eða annan hátt .
Sumir foreldrar fara t.d. að líta á vinnuna sína sem tímabundið frí frá heimilinu og ég sýni því fullan skilning .
" " Fá þú þér bara kaffi " Efasemdir um þetta fyrirkomulag létu Melkorku þó ekki í friði fyrr en hún kynntist hugmyndum bandaríska barnasálfræðingsins dr. Harveys Karp .
" Ég var að horfa á Dr. Phil í sjónvarpinu þar sem hann var gestur og skyndilega upplifði ég skilning á aðstæðum mínum sem ég fékk ekki hjá vinkonum mínum sem áttu eldri börn en ég .
" Í þættinum ræddi dr. Karp um að einangrun kjarnafjölskyldunnar væri bundin við Vesturlönd .
" Hann benti t.d. á að það væri nýlegt og mjög ónáttúrulegt fyrirbæri að kjarnafjölskyldan byggi svona út af fyrir sig .
Áður bjó stórfjölskyldan saman og deildi bæði vinnunni og gleðinni sem fylgir börnunum og ef maður horfir enn lengra aftur í tímann þá bjuggu nokkrar fjölskyldur saman .
Í öðrum heimsálfum er kjarnafjölskyldan enn hluti af stærri heild þar sem ekki eru bara afar og ömmur heldur frænkur , frændur og jafnvel fólkið í þorpinu .
Í einum þjóðflokk í Afríku ganga ungabörnin t.d. á milli nánast eins og poppkorn í bíó svo stundum halda yfir 20 manns á litlu barni á einum degi .
Annars staðar hjálpast systur móðurinnar að við að hugsa um börn hennar .
" Sjálf hefur Melkorka kynnst slíku viðhorfi á eigin skinni .
" Ég kynntist fólki frá Filippseyjum í messu sem við fjöskyldan sóttum .
Í messukaffinu var viðbúið að ég myndi þurfa að halda á yngri stráknum okkar sem var þá 14 mánaða á meðan ég reyndi að fá mér kökubita með annarri hendinni .
Þá kom til mín þessi filippeyska kona sem ég hafði aldrei hitt áður og sagði mér að fara bara að fá mér kaffi , hún skyldi halda á barninu .
Hún tók við honum og hann var alveg til í að fara með henni , sem við vorum steinhissa á því hann fer yfirleitt að gráta þegar einhver ókunnugur tekur hann .
Þegar við fórum að huga að honum stuttu síðar var hann kominn í hendurnar á annarri asískri konu og gekk þannig á milli .
Á meðan gátum við drukkið kaffi í ró og næði , sem var bara æðislegt .
" Kenningar Karps höfðuðu það vel til Melkorku að hún ákvað að verða sér úti um bók hans , The Happiest Toddler on the Block .
" Þar lýsir hann m.a. því umhverfi sem mætir börnum þegar þau koma í heiminn .
Þau búast ekki við því að lifa innan fjögurra veggja með mömmu sinni allan daginn .
Þau eiga von á náttúrulegra umhverfi þar sem fólk býr útivið innan um fullt af dýrum , öðrum börnum og fullorðnu fólki og heyrir vindinn gnauða í trjánum .
Eins konar ævintýraveröld .
" Pössun af litlu tilefni " Eftir að ég las þetta fór ég að hugsa um leikskólana á annan hátt : þar er fullt af börnum og margir fullorðnir , tré og garður og kisur bæjarins koma þar við .
Leikskólar eru því síður en svo ónáttúrulegir eða einhver geymslustaður , heldur líkjast einmitt á margan hátt eðlilegu umhverfi fyrir börn .
Í dag er ég sannfærð um að leikskólar séu góðir fyrir börn og foreldra í ákveðnum mæli .
" Hún tekur undir að kenningar sem leggja ofuráherslu á mikla samveru og nánd barns og foreldra geti orðið til þess að ýta undir samviskubit foreldra .
, , Ég held að um sé að ræða ákveðinn misskilning .
Það er mikilvægt fyrir börn að tengjast sínum nánustu traustum böndum en það vinnuumhverfi sem heimavinnandi konum síðastliðin 60 – 100 ár hefur verið boðið upp á er mjög ólíkt því umhverfi sem kynsystur okkar frá upphafi hinna fyrstu nútímamanna bjuggu við .
Þær eru einar og þær búa innan fjögurra veggja heimilisins .
Harvey Karp segir að verkefni foreldra í dag sé að koma í stað hinna barnanna , hins fullorðna fólksins , trjánna , dýranna og vindsins svo eitthvað sé nefnt .
Og það er auðvitað óraunhæft .
" Melkorka bætir því við að leikskólar séu ekki fullkomið úrræði fyrir fjölskyldur .
" En við verðum að spila úr því sem við höfum og ég held að stórfjölskyldan muni ekki taka við af kjarnafjölskyldunni á næstunni .
" Drengirnir eru í dag orðnir tveir og sá yngri fer á leikskóla í ágúst .
" Við hjónin skiptumst líka á um að vera með börnin eða vera í útiverkunum .
Eldri strákurinn er farinn að geta verið í fjósinu með okkur og sá yngri er svo rólegur að hann er bara sáttur að sitja í kerrunni sinni og fylgjast með .
Á hinn bóginn erum við líka farin að nýta okkur meira pössun hjá ömmum , án þess að fá samviskubit .
Og það þarf ekki að vera neitt merkilegt sem við ætlum að gera , stundum bara að taka til , hvíla okkur eða fara saman í verslunarferð .
Ég neita að taka þátt í því að eina leiðin til að fá aðstoð liggi í vinnuna .
" Glaðasti krakkinn í hverfinu Eftirfarandi textabrot eru úr bók Karps , The Happiest Toddler on the block : * , , Vissir þú að kjarnafjölskyldan ( heimili sem samanstendur aðeins af foreldrum og börnum þeirra ) er nýleg uppfinning ? Í raun er þetta ein stærsta og ónáttúrulegasta tilraun mannsins frá upphafi ! " * , , Nútíma vestræn menning kennir að það sé , , eðlilegt " að við sjáum um börnin okkar án nokkurrar hjálpar ...
" , , Annars staðar á hnettinum finnst fólki þetta vera hreinasta brjálæði .
" * , , Að hugsa um ungt barn er mikil vinna .
Ef við höldum að við getum – eða ættum – að sjá um alla vinnuna sjálf þá erum við orðin firrt og algerlega úr takti við sögu mannsins .
" * Að ala upp barn er sannarlega verkefni fyrir heilt þorp – en hvar getur þú fundið slíkt þorp ef þú býrð á Manhattan ( eða hvar svo sem þú býrð í hinum vestræna heimi ) ? Opnaðu augun , það er allt í kringum þig : – Vingastu við einhvern sem á barn á svipuðum aldri .
– Vingastu við nágrannana .
– Skráðu barnið þitt í leikskóla .
( Tveggja ára börn eru ekki of ung .
) – Taktu þátt í líkamsrækt eða félagi þar sem foreldrar og börn hittast .
– Taktu þátt í eða stofnaðu leikjahóp eða félag mæðra sem passa hver fyrir aðra .
– Bjóddu eldri nágranna að heimsækja barnið þitt .
– Taktu þátt í kirkjustarfi eða öðru starfi trúfélaga .
– Flyttu nær skyldmennum þínum eða flyttu þau nær þér .
Sveigjanleikinn mikilvægur Það er engin ein uppskrift að góðu uppeldi , " segir Guðrún Hannesdóttir , MA í uppeldis- og menntunarfræði , " ekki frekar en að öðru í lífinu .
" Fyrir nokkrum árum , nánar tiltekið árið 2003 , gerði hún rannsókn þar sem hún ræddi við foreldra um hvernig þeim gengi að samræma fjölskyldulíf og atvinnuþátttöku .
Niðurstöður hennar sýndu meðal annars að fólki þótti það erfitt verkefni að samræma fjölskyldulíf vinnunni en jafnframt að almennt voru foreldrar ekki mjög þjakaðir af samviskubiti gagnvart börnum sínum .
" Þá voru svolítið aðrir tímar en nú en mín niðurstaða var að fólk sefaði samviskubitið með ýmsum rökum , s.s. að krakkarnir væru svo ánægðir , eða að þeir keyptu hluti eða aðstoð til heimilisins til að draga úr álaginu á það .
Eftir á að hyggja finnst mér mikil synd að það hafi þurft að róa þetta samviskubit .
Það er greinilega eitthvað í þjóðfélaginu sem kemur þessu samviskubiti inn hjá foreldrum , og þá sérstaklega mæðrum .
" Fámennið í kjarnafjölskyldunni Eitt af því sem ýtir undir samviskubit foreldra er án efa umtal um að leikskólar séu eins konar geymslustaðir fyrir börn .
" Ég skil ekki hvað það er lífseigt viðhorf , " segir Guðrún .
" Vissulega geta þetta verið langir dagar fyrir litla krakka og því finnst mér muna miklu hvort barn er sótt klukkan þrjú eða fjögur – eða þá ekki fyrr en um sexleytið .
Ef leikskólinn er góður og barnið heilbrigt ætti maður ekki að hafa áhyggjur .
Það skiptir mestu máli að það sé gott fólk sem er með barnið .
" Guðrún segir þvert á móti mikilvægt fyrir barnið að alast upp í stærra samfélagi , en bara hjá kjarnafjölskyldunni , ekki síst þar sem nútíma kjarnafjölskyldur eru flestar fámennar .
" Í dag eru bara eitt til tvö börn í kjarnafjölskyldunni – þrjú börn þykja bara mikið .
Og þegar börnin umgangast bara eitt eða tvö foreldri , e.t.v. eitt systkin auk afa og ömmu sem koma kannski fyrst og fremst til að dekra við þau , geta þau ekki lært að taka tillit til annarra eins og æskilegt er .
Ég held að það sé ekki gott upp á félagsþroska .
Það reynir allt öðruvísi á þegar systkinahópurinn er svona lítill , þau þurfa minna að taka tillit til annarra og á móti eru árekstrarnir meiri því það getur farið meira púður í hvert atvik .
" Og það er fleira sem börnin læra í stærri hópum .
" Krakkar í stærri systkinahópum eru oftar látnir gera meira á heimilinu , en þegar systkini eru bara tvö því þá er oft fljótlegra fyrir foreldrana að gera hlutina sjálfir í stað þess að fá börnin til að taka þátt .
Í góðærinu , þegar fólk var gjarnan að vinna á daginn og í skóla á kvöldin , var líka algengt að fá einhvern inn á heimilið til að þrífa svo verkálag á krakka var ekkert .
Þau þurftu ekkert frekar að aðstoða við heimilisstörfin .
" Púsluspilið erfitt Rannsókn Guðrúnar leiddi í ljós að foreldrar upplifa almennt mikið púsluspil í því að láta vinnudaginn og barnauppeldi fara saman .
" Það er einfaldlega erfitt að vera með heimili og börn og vinna frá átta til fimm .
Það eru ákveðnir hlutir sem þarf að gera , eins og að þrífa , sjá um þvottinn , kaupa inn , fara til tannlæknis og klippingu og þetta allt saman .
Þetta er mikið álag .
Svo þegar krakkarnir eru komnir í íþróttir bætist við að skutla þeim fram og til baka eftir vinnu , eða jafnvel að fá að skjótast frá í vinnutímanum til að sinna þessu skutli , sem bætir enn á stressið , " segir hún og tekur undir að skutl í tómstundir sé einmitt dæmi um verk sem samfélagið – þorpið – gæti reynt að annast í sameiningu .
" Reyndar virðist oft vera vilji til þess hjá fólki að hjálpast að við þetta skutl en stundum verður það einhvern veginn of flókið í framkvæmd .
Og svona er þetta búið að vera í mörg ár og virðist ekkert vera að breytast .
Furðulegt það .
" Sveigjanlegur vinnutími er gott tæki til að vinna á móti því álagi sem fylgir slíku amstri .
" Þegar ég gerði rannsóknina var hugmyndin um " Hið gullna jafnvægi " mikið í tísku .
Þá var farið að koma til móts við fólk í vinnu þannig að það mátti fara með góðri samvisku úr vinnunni ef það þurfti og vinna það upp á öðrum tímum og slíkt fyrirkomulag varð nokkuð algengt .
Núna þegar þrengst hefur um á vinnumarkaði er maður hræddur um að þetta fari í handbremsu og fólk þori ekki að biðja um þennan sveigjanleika .
En það er ákaflega mikilvægt að hafa hann engu að síður .
" 