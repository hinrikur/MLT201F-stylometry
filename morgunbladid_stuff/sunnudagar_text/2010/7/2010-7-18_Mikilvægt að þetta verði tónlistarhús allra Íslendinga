Mér líður svolítið eins og ég hafi unnið í happdrætti og ekki vitað að ég ætti miða , " svarar Steinunn Birna Ragnarsdóttir , píanóleikari og fyrsti tónlistarstjóri tónlistarhússins Hörpu , spurð að því hvernig nýja starfið leggist í hana .
" Þetta er auðvitað mjög góð tilfinning og mikil tilhlökkun , sérstaklega vegna þess hvað það er spennandi tækifæri að koma að uppbyggingu og mótun þessa húss sem búið er að vera draumur tónlistarmanna svona lengi .
Það er hátt í heil öld frá því hugmyndir létu fyrst á sér kræla um það og bjartsýnismenn fóru að sjá í hillingum að hægt væri að byggja tónlistarhús á Íslandi .
Það er eiginlega alveg ótrúlegt hvað þetta er þó búið að taka langan tíma , " segir Steinunn Birna .
Það sé í raun með ólíkindum hversu gott tónlistarlíf við eigum þrátt fyrir að aldrei hafi verið byggt yfir listgreinina veglegt tónleikahús .
Í hennar huga sé tónlistarhúsið Harpa birtingarmynd þess að draumar geti ræst .
Þeir sem hafa sýn vilja hafa áhrif Búast má við því að miklar væntingar verði gerðar til Steinunnar Birnu í starfi sínu sem fyrsti tónlistarstjóri hússins .
Hún segir starfið vissulega fela í sér mikla ábyrgð en bendir á að þeir sem hafi ákveðna sýn og sannfæringu vilji jafnframt hafa áhrif .
" Það er vissulega það sem maður tekur með sér í svona starf ; að hafa áhrif til góðs samkvæmt sinni sýn .
Ég hef haft tækifæri til að láta reyna svolítið á mig á Reykholtshátíðinni og fengið þar þjálfun í hvernig það er að standa undir ábyrgð og taka hæfilega áhættu .
Að byrja með tvær hendur tómar og standa með eigin hugmyndum þannig að þær gangi upp , " segir Steinunn Birna en hún hefur stýrt Reykholtshátíð frá því stofnað var til hennar 1997 .
" Ég hef gaman af því að fara ótroðnar slóðir og hef hugsanlega verið forystusauður í fyrra lífi eða í það minnsta að langfeðgatali .
Ef maður ber ábyrgð á einhverju þá er mikilvægt að gera það með ánægju og tilliti til hinna , þ.e. þeirra sem nota húsið og einnig þeirra sem eiga eftir að sækja það sem ég vona að verði sem flestir því það er mjög mikilvægt að þetta verði tónlistarhús allra Íslendinga .
Og það er náttúrlega frábært að við eigum þetta hús saman .
" Áhersla á faglegan metnað – Nú er tónlistarlegur bakgrunnur þinn í klassískri tónlist .
Munt þú draga taum hennar eða gera öllum tónlistargreinum og -tegundum jafn hátt undir höfði ? " Ég hef auðvitað mestu innsýnina í sígildu tónlistina og er sprottin úr þeim jarðvegi en ég finn mjög mikið til þeirrar ábyrgðar að gera þetta að fjölbreyttu tónlistarhúsi þar sem allar tónlistarstefnur eiga heima og spannar allt litrófið í íslensku tónlistarlífi .
Ég verð að hafa yfirsýn og breidd , til þess að því markmiði sé náð að þetta hús hafi fjölbreytni og sé tónlistarhús allra Íslendinga .
" Nú stóð í upphafi til að ráða listrænan stjórnanda við húsið en staða tónlistarstjóra var sett inn í staðinn , að svo stöddu , að sögn Steinunnar Birnu .
Hún mun hins vegar hafa verkefnastjóra sér til aðstoðar sem á eftir að ráða .
Steinunn Birna segir stærstu föstu notendur hússins , Sinfóníuhljómsveit Íslands og Íslensku óperuna , koma með sín verkefni fullmótuð inn í húsið .
Þeirra listræna stefna sé þegar mótuð .
" En ég kem auðvitað til með að hafa mikið samstarf við þessa aðila auk annarra sem koma fram í Hörpu og koma að dagskrárgerð annarra tónlistarviðburða , " útskýrir hún .
" Það eru mismunandi rekstrarform á tónlistarhúsum en þetta á auðvitað allt eftir að móta .
" Aldrei of mikið af því góða – Þú skrifaðir grein í Morgunblaðið fyrir nokkrum árum þegar þú hvattir til þess að Austurbæjarbíó yrði gert á ný að lista- og menningarmiðstöð .
Einhverjir túlkuðu orð þín svo að þú hefðir horn í síðu tónlistarhússins .
Var það svo ? " Alls ekki , ég skil ekki alveg hvernig nokkrum gat dottið það í hug .
Það sem ég var að benda á þar var að það væri full þörf fyrir Austurbæjarbíó þrátt fyrir að við ættum von á tónlistarhúsi því þessi tvö hús myndu hafa ólík hlutverk , t.d. varðandi Sinfóníuna o.fl. Austurbæjarbíó með alla sínu merkilegu menningarsögu gæti haft mjög mikilvægt hlutverk sem nú hillir undir að verði að veruleika sem ég er mjög sátt við .
Það er auðvitað aldrei of mikið af því góða .
Ég var náttúrlega bara að tala fyrir því að Austurbæjarbíó fengi að standa og er mjög ánægð með þá niðurstöðu , að verið sé að hefja það til vegs og virðingar og koma þar aftur inn menningarstarfsemi , því það er frábært hús .
En það kemur ekki í staðinn fyrir Hörpu og öfugt .
" Í sama ferðalaginu – Nú hefur þú lengi barist fyrir bættum kjörum tónlistarkennara og -manna og viljað efla tónlistarkennslu .
Munt þú sinna þeirri baráttu áfram ? " Þetta starf kemur ábyggilega til með að taka mikinn hluta af mínum tíma og kröftum , það liggur í hlutarins eðli .
En ég tel mig samt vera í sama ferðalaginu , að leggja mitt af mörkum til að stuðla að góðu tónlistarlífi í landinu , hvort sem það hefur beinlínis með tónlistarmenntun að gera eða tónleikahald í tónlistarhúsinu okkar .
Ég hef óbilandi áhuga á íslensku tónlistarlífi og tröllatrú á okkar tónlistarfólki sem ég veit að á eftir að fylla tónlistarhúsið af góðri tónlist áður en langt um líður , " svarar Steinunn Birna .
– Þú hefur störf 1. ágúst og ferð þá væntanlega að skipuleggja fyrsta rekstrarár Hörpu ...
" Já , mér finnst líklegt að það bíði mín nokkur verkefni , " skýtur Steinunn Birna inn í .
– ...
er hægt að spyrja að því hvert verði þitt fyrsta verk ? Nú skellihlær Steinunn Birna og blaðamaður hálfskammast sín fyrir spurninguna .
" Ég fæ svo mörg misvel heppnuð svör upp í hugann að ég veit ekki hvert þeirra ég á að velja , " svarar hún og hlær enn en segist svo vonast til þess að hún finni stól til að sitja í á skrifstofu rekstrarfélags Hörpu og kannski líka kaffikrús með nafninu sínu á .
" Nei , án gríns , ætli ég byrji ekki á því að skoða stöðuna , í bókstaflegri merkingu , bretta síðan upp ermar og hefjast handa , " segir tónlistarstjórinn að lokum .
