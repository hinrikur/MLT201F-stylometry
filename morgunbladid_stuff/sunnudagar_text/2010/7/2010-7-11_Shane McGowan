Pogues var á sviðinu tilbúin að spila .
Húsið var fullt en hún var samt ekki byrjuð .
Þá staulaðist einhver náungi inn um dyrnar og niður stigann .
Ég hugsaði : " Jesús , ekki ætla þeir að hleypa þessum inn ? " Síðan gekk hann upp á sviðið .
Þessi náungi var Shane McGowan .
" Þannig lýsir samtímamaður Shanes McGowans , írskættaða söngvarans snoppufríða , upplifun sinni af tónleikum með hljómsveit hans The Pogues á sínum tíma en með henni gerði McGowan það gott á níunda áratuginum með pönskotinni þjóðlagatónlist .
Eins og sagan hér á undan ber með sér var McGowan alræmd fyllibytta og eiturlyfjafíkill sem var frægur fyrir að vera sótölvaður á sviði .
Svo drykkfelldur var hann að oft kom það fyrir að hann náði ekki að klára tónleika áður en ölvunin bar hann ofurliði .
Hann hefur þó alltaf haldið því fram að áfengið smyrji tannhjól sköpunargáfu hans og miðað við lögin hefur hann sitthvað til síns máls .
Árið 1991 fengu hinir meðlimir The Pogues loks nóg af sukki McGowans og ráku hann úr sveitinni .
Eftir brottreksturinn stofnaði McGowan hljómsveitina The Popes sem spilaði blöndu af rokki og írskri þjóðlagatónlist við takmarkaðar vinsældir .
Þá vann McGowan talsvert með Íslands- og Vesturportsvininum Nick Cave eftir að Pogues lagði upp laupana .
Hann var einn gestasöngvara í laginu Death is not the end á Morðballöðum Caves sem komu út árið 1996 , og var þar í félagsskap ekki ómerkara tónlistarfólks en Kylie Minogue og PJ Harvey .
Þá sungu þeir kumpánar dúett í laginu What a wonderful world sem Louis Armstrong gerði frægt .
Árið 2001 ákvað The Pogues að koma aftur saman á uppseldum túr og hefur hljómsveitin farið nokkuð reglulega í tónleikaferðalög síðan þar sem hún spilar gamalt efni .
Ekki að endurkoman þýddi að McGowan hefði loks látið af saurlífi sínu .
Í september árið 2002 komst hann í fréttirnar eftir tónleika í Dyflinni .
Söngvarinn , sem var í hjólstól vegna fótbrots , hafði drukkið stíft fyrir tónleikana og endaði á að selja upp yfir áhorfendur næst sviðinu .
Eftir að jarðskjálftinn mikli reið yfir Haítí í vetur lagði McGowan sitt af mörkum og smalaði saman gömlum pönkstjörnum til þess að taka upp Screamin ' Jay Hawkins ' -smellinn " I put a spell on you " .
Ágóðinn rann til hjálparsamtaka í Dyflinni til stuðnings Haítíbúum en á meðal þeirra sem McGowan fékk til liðs við sig voru þau Chrissie Hynde úr The Pretenders , áðurnefndur Nick Cave og Mick Jones úr The Clash .
Stórleikarinn og sjóræninginn Johnny Depp lék svo undir á gítar .
Tanngarður McGowans , eða öllu heldur skortur á honum , hefur einnig verið mikið á milli tannanna á fólki í gegnum tíðina .
Söngvarinn var þekktur fyrir tannleysi sitt , þær fáu tennur sem hann átti eftir voru brenndar og brotnar eftir áratugalangt sukk og svínarí .
Rjúkandi rústirnar , sem tanngarður hans var , urðu að nokkurs konar vörumerki McGowans þótt ekki hafi allir verið eins hrifnir af útliti hans .
Bandarískt útgáfufyrirtæki sem gaf út plötur Pogues lét fótósjoppa tennur í McGowan á mynd á plötuumslagi til þess að hræða ekki frá viðkvæma bandaríska plötukaupendur .
Á vormánuðum 2009 var sagt frá því í breskum fjölmiðlum að McGowan hefði farið til Spánar í viðamikla tannaðgerð þar sem hann fékk glænýtt og glansandi stell .
Í mars síðastliðnum lét McGowan svo hafa eftir sér við tímaritið Q að hann hefði týnt nýju tönnunum .
Þar var kjaftur sem ekki hæfði skel .
kjartan@mbl.is 