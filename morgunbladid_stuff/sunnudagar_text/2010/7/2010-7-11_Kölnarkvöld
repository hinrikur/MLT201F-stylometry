Bæjarar eru höfðingjar heim að sækja .
Ekki þeir sem hneigjast til beggja kynja , heldur þeir sem búa í Bæjaralandi .
Ég er í þann mund að ljúka dýrindiskvöldverði ásamt föruneyti á veitingastað á hinum framúrstefnulega flugvelli þeirra Münchenar-búa .
Langur dagur er að baki , ferð alla leið upp á tind hæsta fjalls Þýskalands , Zugspitze – með tilheyrandi bíl- , lestar- og kláfferðum – og heimsókn í höll spjátrungsins Lúðvíks II Bæjarakonungs í Linderhof .
Loks skoðunarferð um undraheim flugvallarins og téður málsverður .
Formlegri dagskrá er lokið og ég hlakka til að komast heim á hið mjög svo vistlega Ibis-hótel í vesturbænum .
Sporðrenna kannski einum hvítbjór fyrir svefninn á stílhreinum og nútímalegum barnum .
Skemmtilega ljúffengur þessi hvítbjór en örugglega ömurlegur fyrir línurnar .
Tækla þann vanda síðar .
En gestgjafar mínir hafa önnur áform , hinar galvösku Corinna og Vivian .
Nú á að draga mig út á lífið .
Nei , nei , hvaða vitleysa , segi ég , kurteisin uppmáluð að vanda .
" Jú , við krefjumst þess , " segja þær einum rómi .
Á því augnabliki sé ég sæng mína upp reidda – þeim verður ekki haggað .
Ég bið auðmjúklega um leyfi til að koma við heima á Ibis og fara úr fjallagallanum .
Enginn tími til þess .
" Þú getur alveg farið á klúbbarölt í þessum fötum , " segja stöllurnar .
Einmitt það .
Bílstjórinn sem fylgt hefur okkur frá dagrenningu bíður fyrir utan , hér er örugglega verið að brjóta einhver vökulög en kappinn er orðinn 75 ára gamall .
Það er önnur saga .
Brunað er í bæinn .
Fyrsti klúbburinn er ómögulegur enda er þar ungmennateiti .
Útilokað að fara með mig þangað .
Næsti klúbbur er betri , hvorki meira né minna en Kölnarkvöld í gangi .
Við vippum okkur út úr bílnum , ég í strigaskóm , vatnsheldum buxum úr einhverju plastkenndu efni sem ég kann ekki að nefna , flíspeysu úr Rúmfatalagernum ( börnin mín ganga alltaf tíu metrum á eftir mér þegar ég er í henni ) og vopnaður tannkremi í þokkabót , keyptu í hinum rómaða fjallabæ Garmisch-Partenkirchen ( heyri alltaf röddina í Bjarna Fel .
þegar ég skrifa það nafn ) .
Til allrar hamingju er ferðafélagi minn , Magnús Geir Eyjólfsson , blaðamaður á Pressunni , með skjóðu á öxlinni og ég fæ að smeygja tannkreminu ofan í hana .
Bráðsnjöll hugmynd að draga mig þarna inn , ef ekki væri fyrir þá staðreynd að ég steig síðast fæti inn á diskótek árið 1995 .
En maður styggir ekki gestgjafa sína .
Corinna og Vivian eru líka með " agenda " , þær vilja sýna okkur , sem komum úr höfðuðvígi næturlífsins í hinum vestræna heimi , hina hliðina á Þjóðverjum .
Þeir kunna nefnilega líka að skemmta sér .
" Margir halda að við séum afskaplega stíf og leiðinleg þjóð , " segja þær .
" Það er misskilningur , við kunnum líka að sletta úr klaufunum .
" Heldur betur .
Geirmundsk stemning er í klúbbnum þetta kvöld en það er helgað brottfluttum Kölnarbúum .
Menn taka hraustlega á ölinu , sem borið er fram í pínulitlum glösum , og dansinum .
Hamingjan sanna .
Sungið er með hverjum frasa .
Um hvað eru menn að syngja ? spyr ég tómum augum .
" Hef ekki hugmynd , skil ekki mállýskuna sem þeir tala þarna upp frá , " svarar Corinna og ypptir öxlum .
Jæja , það eru þá fleiri en ég utan gátta á þessum annars elskulega klúbbi .
orri@mbl.is 