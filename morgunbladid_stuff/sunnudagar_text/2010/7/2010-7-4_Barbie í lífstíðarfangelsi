Þegar ég stend við fótskör Guðs kem ég til með að verða lýstur sýkn saka .
" Þessi fleygu orð lét nasistinn Klaus Barbie falla meðan á réttarhaldi yfir honum stóð í Lyon í Frakklandi en hann var fundinn sekur um glæpi gegn mannkyninu á þessum degi fyrir 23 árum og dæmdur í lífstíðarfangelsi .
Engum sögum fer af því hvernig almættið tók á móti Barbie en hann lést úr hvítblæði í fangelsi fjórum árum síðar , 77 ára að aldri .
Hæpið verður þó að teljast að Barbie gegni trúnaðarstörfum í himnaríki enda er hann talinn hafa borið ábyrgð á dauða allt að fjögur þúsund manna meðan á heimsstyrjöldinni síðari stóð .
Barbie fæddist í Bad Godesberg árið 1913 .
Hann ólst upp á kristnu heimili en heimildir herma að faðir hans hafi bæði verið drykkfelldur og ofbeldishneigður .
Hann lést þegar Barbie var aðeins tvítugur og um leið runnu áform unga mannsins um að nema guðfræði út í sandinn .
Hann þurfti að leita sér að vinnu og skráði sig hjá Verkamannaþjónustu ríkisins , sem var stofnun sem sett var á laggirnar til að stemma stigu við atvinnuleysi .
Hann fór fljótlega að gegna trúnaðarstörfum fyrir nasistaflokkinn .
Barbie var skipaður yfirmaður Gestapo , hinnar alræmdu leynilögreglu Þjóðverja á tímum Þriðja ríkisins , í Lyon síðla árs 1942 .
Hann þótti sérstaklega óvæginn í aðgerðum sínum og sönnunargögn benda til þess að hann hafi pyntað fanga með eigin höndum .
Frægasta tilvikið er líklega franski andspyrnumaðurinn Jean Moulin sem var handtekinn og pyntaður af Barbie .
Þá er sannað að Barbie gaf fyrirmæli um að senda skyldi 44 börn gyðinga frá munaðarleysingjahæli í Izieu til útrýmingarbúðanna í Auschwitz .
Það er engin tilviljun að Barbie hlaut viðurnefnið " Slátrarinn í Lyon " .
Eftir að hann yfirgaf Lyon árið 1944 bar hann líka ábyrgð á fjöldavígum í Rehaupal-héraði í Frakklandi .
Barbie slapp undan bandamönnum í stríðslok .
Raunar er hermt að hann hafi starfað við gagnnjósnir fyrir Bandaríkin á árunum 1947 til 1951 .
Þá flúði hann til Argentínu , þar sem Juan Perón réð ríkjum , að því er talið er fyrir atbeina Bandaríkjamanna og króatíska prestsins Krunoslavs Draganovic , sem var yfirlýstur fasisti og félagi í andspyrnuhreyfingunni Ustaše í Júgóslavíu .
Frá Argentínu flutti Barbie til Bólivíu og bjó þar um árabil undir dulnefninu Klaus Altmann .
Heimildir herma að hann hafi átt þátt í " kókaínbyltingunni " þar í landi árið 1980 þegar Luis García Meza Tejada komst til valda .
Einnig leikur grunur á því að Barbie hafi lagt á ráðin um útrýmingarbúðir , pyntingar og kúgun meðan García Meza var á valdastóli þar syðra .
Aðrar heimildir benda til þess að Barbie hafi hugsanlega lagt á ráðin með Bandaríkjamönnum um að ráða argentínska uppreisnarmanninn Che Guevara af dögum í Bólívíu árið 1967 .
Ekkert er þó staðfest í þeim efnum .
Kunnugir segja þó að Barbie hafi haft skömm á Guevara og kallað hann " aumkunarverðan ævintýramann " .
Í heimildarmynd breska leikstjórans Kevins Macdonalds frá 2007 segir blaðamaðurinn Kai Hermann , sem þekkti Barbie , eftirfarandi : " Hann [ Barbie ] grobbaði sig alltaf af því – enda þótt ég geti ekki sannað það – að hafa skipulagt morðið á Che Guevara .
" Menn báru fyrst kennsl á Barbie í Bólivíu árið 1971 en fengu hann ekki framseldan til Frakklands fyrr en tólf árum síðar .
Réttarhöldin , sem fóru fram vorið 1987 , voru kvikmynduð vegna sögulegs mikilvægis þeirra .
Þá var komið upp viðbótarrými fyrir dómsgesti sem tók samtals sjö hundruð manns í sæti .
Barbie kannaðist við réttarhaldið ekki við neinar af þeim sökum sem á hann voru bornar .
Fullyrti að hann héti Klaus Altmann og framsal hans væri ólögmætt .
Á það var ekki hlustað .
orri@mbl.is 