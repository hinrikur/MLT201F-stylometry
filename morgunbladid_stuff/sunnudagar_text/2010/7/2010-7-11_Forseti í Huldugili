Bara ef það er Akureyri , þá er ég sáttur .
Það er gott fyrir ungt fólk að fara eitthvað og sjá heiminn í nýju ljósi og um tíma bjó fjölskyldan í Reykjavík og svo í Danmörku þar sem við vorum við nám .
Síðan lá leið okkar aftur norður árið 2007 og hér í Huldugili erum við alsæl satt að segja , " segir Geir Kristinn Aðalsteinsson , forseti bæjarstjórnar á Akureyri , sem býr við Huldugil þar í bæ .
Giljahverfið á Akureyri byggðist á árunum upp úr 1990 og er því í dag orðið vel gróið og skjólgott .
Nærri 200 manns búa í Huldugili , þar sem eru bæði einbýlis- og raðhús .
Eitt af því sem vekur athygli fólks sem um hverfið fer er það frjálslyndi sem ríkti þegar húsin þar voru máluð .
Þau eru í öllum litum regnbogans og rösklega það ; gul , rauð , græn , blá , hvít og þannig má áfram telja .
Þetta sýnir ef til vill fjölbreytileika mannlífsins í hnotskurn því íbúarnir í Huldugili eru á öllum aldri ; hinir elstu um og yfir sjötugt enda þótt kjarninn sé ungt fjölskyldufólk með börn .
Og slíku fylgir auðvitað að oft er þar fjörlegt í meira lagi ! " Við Linda Guðmundsdóttir , konan mín , byrjuðum okkar búskap í íbúð í Snægili og vorum seinna í Merkigili um tíma .
Sjálfur á ég mínar rætur í Síðuhverfinu og Linda á Brekkunni .
Því getum við sagt að farið sé bil okkar beggja .
Mér finnst afskaplega gott að vera hér í Huldugilinu þar sem við erum innst og efst í botnlanga og hér er því alveg sáralítil umferð og rólegt sem er mikill kostur .
Eitt af því sem við féllum fyrir þegar við keyptum þetta hús var tún sem er hér baka til .
Fyrir strákana okkar tvo og félaga þeirra er þetta frábært enda geta þeir verið þarna í fótbolta frá morgni til kvölds , eins og núna yfir sumartímann .
Og sjálfur er ég líka mjög sáttur með þetta því þarna á túninu get ég æft mig í golfinu sem ég stunda af sífellt meira kappi , " segir Geir Kristinn .
Huldugil stendur nokkuð hátt uppi í brekku og fyrir vikið er þar ágætt útsýni , sem Geir telur mikil hlunnindi .
" Héðan er gott útsýni til suðurs fram í Eyjafjarðarsveit og þá sést einnig út Eyjafjörð þar sem Kaldbakur við mynni fjarðarins austanvert blasir við .
Hér sést líka vel til austurs í Vaðlaheiði og upp í Hlíðarfjall , sem er ekki ónýtt ætli maður á skíði .
Útsýnið má tvímælalaust telja einn af kostum þess að búa í Huldugili en það sem gerir Akureyrarbæ hvað bestan er samt hvað allar vegalengdir hér innanbæjar eru stuttar .
Fyrir krakkana er örstutt í skóla , á íþróttaæfingar eða annað .
Þurfi maður að fara eitthvað á bíl hér innanbæjar er þetta sjaldnast meira en fimm mínútna akstur .
Nýja Borgarbrautin sem lögð var fyrir nokkrum árum færði Giljahverfið nánast niður í bæ .
Ég er ekki nema tvær til þrjár mínútur að keyra til vinnu minnar niðri á Glerártorgi og ámóta langt er á golfvöllinn á Brekkunni .
Þó það sé gott að vera í Giljahverfinu er mér samt ekki fast í hendi að vera þar um alla framtíð þó ég vilji vera hér meðan strákarnir mínir eru ungir .
Öll hverfi bæjarins hafa hvert á sinn hátt ákveðna kosti og eru heillandi á einhvern máta ; til dæmis Innbærinn með gömlu húsunum í fjörunni undir brekkunni .
Mörgum finnast dönsk áhrif á Akureyri þar vera mjög greinileg .
Að þessu öllu sögðu má kannski ráða hverjir eru kostir Akureyrar og hvers vegna leiðin hefur alltaf legið aftur norður , hvert svo sem fjölskyldan hefur flutt og búið um skemmri tíma .
Akureyri er í blóðinu .
" sbs@mbl.is Uppáhaldsstaðir 1 .
Gleráin klýfur Akureyri í tvennt þar sem hún fellur í giljum ofan úr dal á eyrunum fram til sjávar .
Það er gaman að labba með ánni frá háskólasvæðinu að Sólborg og áfram niður í fjöru .
Þetta er mjög fallegt umhverfi þar sem nú liggur markaður göngustígur sem gerir svæðið öllum greiðfært .
2 .
Hér á Akureyri er sterk trillu- og smábátamenning og allstór hópur karla stundar útgerð í Sandgerðisbótinni svonefndu .
Mér finnst gaman að fara um það svæði og tala við karlana .
Ekki langt norðan við bótina er klettur sem heitir Sílabás og þar fór ég oft sem strákur , kastaði út færi enda var oft hægt að veiða þar þorsk eða einhverja smáfiska .
Og sagan endurtekur sig alltaf því stundum – en þó alltof sjaldan – er ég að fara á þessar sömu slóðir að veiða með strákunum mínum , þeim Viktori Erni sem er sjö ára og Jasoni Orra sem er þrettán ára .
