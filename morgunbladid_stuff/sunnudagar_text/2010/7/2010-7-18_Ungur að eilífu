Það er nú ekkert rosalega langt síðan ég varð 38 ára gamall .
Og enn styttra síðan ég varð 39 ára .
Tíminn líður alveg svakalega hratt þessa dagana .
Mér finnst eins og ég hafi séð gömlu Pepsi-auglýsinguna með Magga Scheving í fyrsta skiptið bara í gær .
Og til að bæta gráu ofan á svart verð ég svo 40-tugur á næsta ári .
Ég veit þó alveg hvað þú ert að hugsa akkúrat núna , kæri lesandi .
Þú ert að hugsa ; hvernig getur það verið ? Hvernig getur það verið að þessi unglegi maður sé að verða 40-tugur ? Málið er , ég fer eftir ákveðnum lögmálum þegar kemur að því að halda mér unglegum .
Þau eru eftirfarandi : Nr. 1 : Bíddu með það eins lengi og þú getur að verða kynþroska .
Ég persónulega beið þangað til ég varð 27 ára .
Þegar ég hugsa til baka þá fannst mér einhvern veginn eins og allir félagar mínir hefðu farið saman í Hormónabúðina án þess að láta mig vita .
Allt í einu voru allir komnir með djúpar raddir og orðnir hávaxnir og loðnir á mjög svo skrítnum stöðum .
Og ekki voru stelpurnar neitt öðruvísi .
Þær gengu í gegnum þessar líka svakalegu breytingar .
Ég man til dæmis eftir einni stelpu , held að hún hafi heitið Sóley .
Fyrir hádegi leit hún út eins og hún hafði alltaf gert , bara ung og saklaus .
Eftir hádegi gekk hún inn í íslenskutíma og var allt í einu orðin að konu .
Komin í pils , hælaskó , meik-up og farin að deita Stebba Hilmars .
En ég er að græða á þessu núna .
Núna lít ég út fyrir að vera mjög unglegur á meðan flestir af jafnöldrum mínum líta út eins og Gísli á Uppsölum .
Nr. 2 : Nægur svefn .
Og ekki bara átta tíma nætursvefn , heldur snýst þetta um að leggja sig .
Oft .
Rannsóknir hafa sýnt að á meðan maður sefur eldist maður ekki .
Í gegnum tíðina hefur verið svolítið deilt á mig fyrir það að ég leggi mig aðeins of mikið .
Mitt svar er : sjáðu andlitið á mér .
Nr. 3 : Forðastu heilbrigðiskerfið .
Heilbrigðiskerfið er fullt af fólki sem er búið að sitja á skólabekk mjög lengi og læra allskonar hluti .
Og þetta fólk mun ekki undir nokkrum kringumstæðum láta þig óáreittan ef það getur .
Ef þú ferð og hittir lækni vegna hósta þá geturðu bókað að hann mun finna eitthvað annað að þér .
Með allan þennan aðgang að öllum þessum lyfjum og öllum þessu dýru tækjum þá mun hann finna eitthvað .
Og áhyggjurnar yfir því munu hraða öldrunarferlinu .
Nr. 4 : Forðastu stress .
Það er löngu búið að sanna það að stress gerir það að verkum að fólk eldist fyrr .
Ein besta leiðin til að losa sig við stress er einfaldlega að losa stressið yfir á aðra .
Svo er líka hægt að fara í jóga .
Það er voðalega vinsælt .
Fyrir þá sem ekki hafa prófað jóga , þá er jóga í grunninn ákveðnar öndunaræfingar sem urðu til hjá hindúum fyrir hundruðum ára .
Þú situr á gólfinu með fullt af fólki og andar inn og út .
Og svo ferðu með möntru .
Vinsælasta mantran í dag er : " Þetta er ekkert smá hallærislegur tími .
Djöfull langar mig í bjór .
" Nr. 5 : Vera feitur í framan .
Rannsóknir hafa sýnt að fólk sem er feitt í framan er mun unglegra .
Galdurinn er auðvitað sá að vera ekki feitur annars staðar .
Það er ein vinsæl leið til þess að halda sér feitum í framan .
Næg áfengisdrykkja .
Ég veit að það er ekkert ofsalega smart að hvetja fólk til mikillar áfengisdrykkju , en fegurðin kostar .
Maður þarf að leggja ýmislegt á sig ef maður ætlar að líta vel út .
Sjáðu bara Donald Trump .
Heldurðu að það sé ekki mikil vinna á bak við þessar bústnu kinnar og þessa hárgreiðslu ? Maðurinn veit alveg hvað hann er að gera .
