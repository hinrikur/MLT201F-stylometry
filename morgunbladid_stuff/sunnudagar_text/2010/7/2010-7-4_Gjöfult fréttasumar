Sagt er að sumarið sé fjölmiðlum örðugt .
Hinir venjulegu traustu og góðu Íslendingar eru þá margir komnir í langþráð frí og helstu skrifarar og skrafarar þagnaðir í bráð og gerendur frétta hafa sig iðulega hæga og huga að fjölskyldunni og gá að grillinu .
Meira að segja eldfjöll , sem ættu ekki að lúta sömu lögmálum , virðast fara í frí um líkt leyti .
Síðustu tvær eða þrjár vikur hafa þó skorið sig úr dæmigerðum fréttasumrum .
Fréttamenn og fjölmiðlunarfólk sýndi stjórnlítið vanþakklæti , ef nú væri kvartað yfir árstíðabundnu fréttaleysi .
Hæstiréttur kvað þannig upp dóm á dögunum sem sætti miklum tíðindum .
Ríkisstjórnin tók við dómnum fullkomlega óundirbúin og úrræðalaus .
Það var óheppilegt mjög , en vissulega heldur hjálplegt fyrir fréttaskrifendur , því nú þurfti að leita svara um úrlausnir vegna nýrrar óvissu úr öllum áttum .
Og þetta var aðeins fyrsti kaflinn af mörgum vænlegum fréttaköflum .
Nú þegar er búið að semja við Héraðsdóm Reykjavíkur um nýtt mál , sem innihalda mun að sögn lögspakra eins konar krossapróf í stefnuformi handa Hæstarétti , eftir málamyndamillilendingu í héraðsdómnum .
Á meðan gilda tilmæli Fjármálaeftirlitsins og Seðlabanka um vexti þeirra lána sem áður voru talin gengistryggð .
En tekið er fram að þau tilmæli hafi þó ekkert gildi .
Hinar virðulegu stofnanir segja að annar aðilinn í deilum tveggja geti þó ákveðið einhliða að gildislausu tilmælin hafi samt sem áður gildi .
Flokkar halda fundi Þá rak næst á fjörur fréttafólks að þrír stjórnmálaflokkar ákváðu að halda stórfundi hjá sér um hásumarstíð .
Svoleiðis flokkast ekki undir hey í harðindum heldur fremur uppgrip .
Þeir voru að vísu ekki allir opnir og gegnsæir þessir fundir og langminnst hjá þeim flokki sem mest ber sér á brjóst um opna umræðu og gegnsæi .
Eru slíkar pólitískar öfugmælavísur vel þekktar úr stjórnmálasögunni og voru mjög notaðar austan við járntjald forðum tíð og reyndar einnig vestan við það ímyndaða tjald á árunum fyrir styrjöldina miklu .
Og eru í mikilli tísku á Íslandi núna .
Það er þekkt að það tekur stundum tískuna nokkra áratugi að berast út hingað .
Núverandi stjórn kallar sig þannig " norræna velferðarstjórn " og aðgerðarleysi sitt í málefnum almennings kallar hún " skjaldborg " og einhliða kröfur Breta og Hollendinga á íslensku þjóðina kallar hún jafnan " skuldbindingar Íslendinga " .
Óstöðugasta sáttmála , sem gerður hefur verið og allir höfðu sagt sig frá innan árs , kallaði hún auðvitað Stöðugleikasáttmálann .
Hún endurskírði dóms- og kirkjumálaráðuneytið " mannréttindaráðuneyti " rétt eins og slík réttindi ættu ekki undir önnur ráðuneyti .
Slík nafngift mun einnig tíðkast í Lesotho auk Íslands .
Þótti ríkisstjórn nafnskreytinga rétt að það ráðuneyti sem sæi um fangelsismálin héti einmitt mannréttindaráðuneytið .
Þótt opni og gegnsæi flokkurinn sæi ekki fréttaliði fyrir öðrum fréttum en þeim , að fundurinn hefði talið nauðsynlegt að lýsa yfir trausti á Jóhönnu Sigurðardóttur , var það betra en ekkert .
Og það sem á vantaði á hjá hinum gegnsæja bættu hinir flokkarnir upp .
Kaflaskil í Evrópumálum Venjulegir liðsmenn og liðsforingjar hjá Vinstri grænum eru loks komnir með upp í kok vegna undanlátsseminnar við Samfylkinguna og þeirrar auðmýkingar sem hún hefur krafist .
Ef gengið hefði verið til hreinna atkvæða á þeim fundi , sem VG blés til , er lítill vafi á að tillaga um að kalla aftur ályktun Alþingis um aðildarviðræður hefði verið samþykkt með afgerandi meirihluta .
Steingrímur J. Sigfússon , formaður flokksins , marði í gegn frest til að undirbúa Samfylkinguna fyrir hina óumflýjanlegu niðurstöðu .
Látið er heita að betur fari á að taka ákvörðun um afturköllunina á " málefnafundi " í haust .
Forysta Vinstri grænna hefur hingað til komist hjá því að slík staða kæmi upp með því að vísa til hótunar Samfylkingar um stjórnarslit .
Ekki væri það svo sem neitt ólán fyrir íslenska þjóð þótt sú yrði raunin .
En engar líkur standa til þess , hvort sem mönnum líkar betur eða verr .
Hótunin er innantóm .
Vinstri grænir höfðu þó þann vísi að manndómi við stjórnarmyndunina , þar sem þeir voru látnir kokgleypa sín helstu loforð og hugsjónir , að áskilja sér , svo svínbeygðir sem þeir voru þó , rétt til þess að hverfa frá stuðningi við innihald ályktunar Alþingis hvenær sem þeir mætu ástæður til þess .
Samfylkingin gerði ekki athugasemdir við þennan lágmarksfyrirvara og sætti sig þar með við hann .
Það væri því hún , en ekki VG , sem væri að sprengja " vinstristjórnina " ef VG léti reyna á slíka fyrirvara .
Og hvað hefur breyst frá ályktun Alþingis ? Öllum er ljóst og ESB leynir því hvergi að Ísland er ekki í aðildarviðræðum heldur aðlögunarviðræðum .
Tvö ríki ESB hafa beintengt " greiðsluskyldu " vegna Icesave við lok aðlögunarferlisins , án þess að hafa fengið andmæli við því .
Andúð þjóðarinnar hefur breyst í andstyggð á öllum málatilbúnaðinum í kringum aðlögunarferlið .
Yfirgnæfandi andstaða er innan allra annarra fylkinga í íslensku stjórnmálalífi en Samfylkingar við umsóknina .
Eina mótbáran sem höfð er uppi gagnvart því er að tveir þriðju hlutar íslensku þjóðarinnar viti ekkert í sinn haus .
Þess vegna séu þeir á móti .
Það eru ekki boðleg viðbrögð .
Og það sem er kannski grátlegast fyrir þá sem hafa haldið ESB-fánanum hæst á loft hér á landi , og gera lítið úr sínum eigin , finna ekki lengur nein rök fyrir því , hvers vegna í ósköpunum Íslendingar ættu að ganga í Evrópusambandið .
Eina sem nú heyrist eru innihaldslausir frasar um að inn verði menn að fara , ella " dæmi menn sig úr leik " , " máli sig út í horn " og " einangri sig " á þeirri " vegferð " sem ályktun Alþingis hafi undirbúið .
Þeir sem hafa ekkert annað en froðu af þessu tagi fram að færa þurfa ekki að búast við að fá fólkið í landinu með sér .
Hótanir sífellt hlægilegri Samfylkingin hefur ótrúlega oft á stuttum stjórnarsamstarfsferli með Vinstri grænum haldið hótunum um stjórnarslit á loft .
Sú hótun var skorin út í stóru letri á svipuskaftið sem reitt var upp gagnvart þeim hluta Vinstri grænna , sem vildi ekki láta hagsmuni þjóðarinnar lönd og leið í Icesave-málinu .
Sú hótun reyndist innantóm .
Í Evrópusambandsmálinu er reynt að gera hótunina aðeins trúverðugri með því að vísa til þess að " bili " VG í málinu muni Samfylkingin söðla um og setja beislið úr VG upp í Sjálfstæðisflokkinn og þurfi ekki einu sinni að skola af því slefuna .
Fylgt hefur að í þingflokki Sjálfstæðisflokksins sitji fleiri en einn þingmaður á svikráðum .
Össur Skarphéðinsson þóttist vera í óbeinum viðræðum við þann flokk upp úr áramótunum og jafnframt bárust fréttir úr Framsóknarflokknum um að sami léti líklega við þá .
Seinni fleðulætin áttu að gera sjálfstæðismenn órólega og þau hvor tveggja að fipa VG .
Landsfundur Sjálfstæðisflokksins hefur dregið tennurnar með hnykk úr þessari hótun .
Össur hefur ekki fundið neinar falskar tennur í staðinn upp í kjaftinn sem gefur frá sér rödd hótunarinnar í málefnaeyðimörk Samfylkingarinnar .
Fundur VG um málefni í haust verður því ekki haldinn undir þeim ógnum og hótunum , sem sá flokkur hefur verið heltekinn af síðan núverandi stjórn var mynduð .
Það seinkar því að Framsóknarflokkurinn nái vopnum sínum að hann hefur sérstakan erindreka í þingflokki sínum og tveir aðrir þingmenn þar kjósa að storka áfram þorra kjósenda þess flokks .
Skemmdarverkið , sem unnið var á flokknum í borgarstjórnarkosningum í vor , tekur enn sinn toll og tefur að flokkurinn fái hljómgrunn á ný , en hann var kominn á góða siglingu .
Framsókn hefur því verk að vinna innanstokks hjá sér vilji flokkurinn byggja upp fylgi á ný .
Margt bendir því til að haustið geti orðið mjög áhugavert og huggunarríkt í stjórnmálalegum skilningi og fréttamenn þurfi að minnsta kosti ekki að kvarta .
