Eftir aldarfjórðung og meira en fjörutíu þúsund viðtöl mun Larry King slá botninn í daglegan spjallþátt sinn á CNN-sjónvarpsstöðinni í haust .
Upphaflega var ráðgert að King , sem orðinn er 76 ára , myndi hætta með þáttinn næsta sumar en þar sem áhorf hefur dalað um meira en helming á hálfu öðru ári – er komið niður í 725 þúsund – ákvað sjónvarpsstöðin að flýta endalokunum .
King kveður sjónvarpið þó ekki fyrir fullt og allt en hann staðfesti í vikunni að hann myndi endrum og eins verða með þætti á CNN .
" Þegar þessum kafla er að ljúka lít ég björtum augum fram á veginn og hlakka til að takast á við ný verkefni .
En nú er sumsé tímabært að leggja kvöldaxlaböndin á hilluna , " sagði King í þætti sínum en vörumerki hans er víðfrægt .
Aðspurður kveðst King ætla að verja meiri tíma með fjölskyldu sinni en eins og allur heimurinn hefur fengið að fylgjast með hafa verið hnökrar í hjónabandi hans síðasta kastið – því áttunda í röðinni .
King kvæntist núverandi eiginkonu sinni Shawn Sedgwick , sem er 26 árum yngri en hann , árið 1997 , og á tíu ára brúðkaupsafmælinu grobbaði hún sig af því að vera fyrsta konan til að ná tveggja stafa tölu í hjónabandi með King .
Eitthvað þykknaði þó upp í sambandinu og í apríl síðastliðnum sóttu þau sameiginlega um skilnað .
Shawn er sögð hafa átt erfitt uppdráttar og fyrr í sumar hermdu fregnir að hún hefði reynt að stytta sér aldur .
Alltént eru hjónin nú hætt við að skilja .
" Við elskum börnin okkar og hvort annað og höfum yndi af því að vera fjölskylda , " sagði í yfirlýsingu frá þeim fyrir skemmstu .
King-hjónin eiga tvo syni , tíu og ellefu ára .
Larry King hóf ljósvakaferil sinn sem útvarpsmaður í Flórída en gekk til liðs við CNN árið 1985 .
Fyrsti viðmælandi hans í " Larry King Live " var Mario Cuomo , þáverandi borgarstjóri í New York .
Síðan hafa flestir sem eitthvað eiga undir sér í stjórnmálum , listum og skemmtanabransanum stungið við stafni hjá King .
Allt frá Paris Hilton til Vladimírs Pútíns .
Samúð með olnbogabörnum Mörg viðtöl Kings hafa sætt tíðindum , þannig þykir það einn af hápunktum þáttarins þegar auðkýfingurinn Ross Perot tilkynnti að hann hygðist bjóða sig fram til forseta árið 1992 .
King hefur gjarnan notað þátt sinn til að safna peningum vegna hamfara , nú síðast eftir olíulekann í Mexíkóflóa , auk þess sem olnbogabörn samfélagsins hafa gjarnan átt greiða leið inn í settið hjá honum til að gera grein fyrir sínum sjónarmiðum , svo sem hryn- og blússtjarnan Chris Brown eftir að Bandaríkin og heimurinn allur útskúfuðu honum fyrir að leggja hendur á unnustu sína um árið , söngkonuna Rihönnu .
King er þekktur fyrir að fara mjúkum höndum um viðmælendur sína og hefur fyrir vikið margoft setið einn að stjörnum sem ekki vilja láta þjarma að sér .
Hann er líka frægur fyrir að búa sig ekkert alltof vel undir viðtölin , hefur meira að segja stært sig af því að lesa aldrei bækur rithöfunda áður en hann ræðir við þá .
Hefur þessi ( ó ) siður stundum leitt til vandræðalegrar uppákomu , eins og þegar King spurði ekkju Bítilsins George Harrisons út í lagið " Something " og hváði þegar hún virtist vita lítið sem ekkert um lagið .
Skýringin er sú að Harrison samdi lagið um fyrri konu sína .
Undanfarin misseri hefur King sætt vaxandi gagnrýni fyrir að rugla áhorfendur í ríminu með of heimspekilegum viðmælendum .
Slíkar æfingar eru ekki vel séðar vestra .
King hefur til að mynda haft mikið dálæti á áhugafólki um fljúgandi furðuhluti og skyggnu fólki gegnum tíðina .
King hefur reynst merkilega slitgóður í sjónvarpi , ekki síst í ljósi þess að hann hefur verið hjartasjúklingur í tæpan aldarfjórðung .
Í febrúar 1987 fékk hann alvarlegt hjartaáfall og fór í kjölfarið í fimmfalda hjáveituaðgerð .
Hann hefur verið undir stöðugu eftirliti lækna síðan og fór síðast undir hnífinn vegna hjartakvilla snemma á þessu ári .
King hefur sýnt málefnum hjartveikra mikinn áhuga síðan hann veiktist , bæði í þætti sínum , auk þess sem hann hefur ritað tvær bækur um það að lifa með hjartasjúkdómi .
Kröpp kjör í æsku Lawrence Harvey King fæddist í New York árið 1933 .
Foreldrar hans voru bæði innflytjendur , faðirinn , sem rak veitingastað , frá Austurríki , en móðirin , sem vann fyrir sér sem saumakona , frá Hvíta-Rússlandi .
Faðirinn lést úr hjartasjúkdómi 44 ára og móðirin þurfti um tíma félagslega aðstoð til að framfleyta sér og tveimur sonum sínum .
Þótti ungfrú Pennsylvania ljótust Enda þótt Larry King sé frægur fyrir að skauta hjá átökum hefur hann ekki alltaf átt sjö dagana sæla í sjónvarpi .
Þegar hann var í hópi dómenda í fegurðarsamkeppni Bandaríkjanna árið 1990 spurði sjónvarpskonan Joan Rivers hann beint út hver stúlknanna honum þætti ljótust .
" Ungfrú Pennsylvania , " svaraði King án umhugsunar .
" Hún komst í tíu stúlkna úrslit og var raunar frábær búktalari .
En mér þótti brúðan sem hún var með sætari .
" Ummælin féllu í grýtta jörð og King reyndi að bera smyrsl á kaunin með því að senda aumingja stúlkunni , Mörlu Wynne , tylft rósa – með óvenju löngum stilk .
Ekki fylgir sögunni hvort honum var fyrirgefið .
Sjö árum síðar datt King út af jólakortalistanum hjá Helmut Kohl þegar hann ritaði þáverandi kanslara Þýskalands ásamt 33 öðrum frægum Bandaríkjamönnum , svo sem Dustin Hoffman og Goldie Hawn , opið bréf , þar sem meðferð stjórnvalda á vísindatrúuðum var harðlega gagnrýnd og henni líkt við meðhöndlun nasista á gyðingum .
Sjálfur var King alinn upp í gyðingdómi en hefur lýst sér sem efasemdarmanni á fullorðinsárum .
Árið 2004 stefndi John Clark King og CNN eftir samtal sem hann átti við eiginkonu hans , leikkonuna Lynn Redgrave .
Þótti Clark ómaklega að sér vegið í viðtalinu og kvartaði undan því að hafa ekki fengið tækifæri til að verja hendur sínar .
Málið þótti ekki dómtækt .
King hefur ítrekað lýst því yfir að hann óski þess að verða frystur eftir andlátið .
Þá má því fastlega reikna með því að Kóngurinn snúi á endanum aftur .
