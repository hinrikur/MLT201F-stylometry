Ég er alin upp úti á landi og er ekki stundum sagt að allt líf okkar litist af æskunni ? Þegar ég fluttist til Reykjavíkur um tvítugsaldurinn bjó ég fyrstu árin vestur í bæ en það var eins og ég fyndi sjálfa mig loksins aftur þegar ég flutti í austurborgina .
Var fyrst hér í Skipasundi en fluttist hingað í Álfheimana fyrir um það bil fimm árum og er alsæl hérna .
Þetta hverfi minnir mig í raun á friðsælt sveitaþorp úti á landi og þannig samfélagi vil ég búa í , " segir Kristjana Brynja Sigurðardóttir .
Álfheimar tengja saman Suðurlandsbraut og Langholtsveg .
Ofanvert við götuna eru þríbýlishús en neðra eru fjölbýlishús sem liggja niður að Laugardalnum .
Þessar blokkir , sem eru byggðar fljótlega upp úr 1960 , eru alls átta talsins með þremur stigagöngum hver .
" Ótrúlega margir eiga góðar minningar sem tengjast Álfheimunum .
Oft hitti ég fólk sem er orðið harðfullorðið og segir mér með bliki í auga að það hafi átt ömmu eða afa sem bjó í einhverri blokkanna hér .
Með öðrum orðum sagt þá hefur myndast hér afskaplega góð blanda íbúa sem eru á öllum aldri .
Nokkrir frumbyggjanna eru hér ennþá en mikið af yngra fólki sem jafnvel hefur einhver tengsl við þetta svæði .
Og eins og gjarnan er í hverfum sem byggðust fyrir kannski fjörutíu árum þá er þar orðin endurnýjun kynslóða og þá mikill barnafjöldi .
Einmitt það gerir mannlífið hér í Álfheimum svo skemmtilegt .
Fyrir dóttur mína , Sigurlaugu Þóru sem er ellefu ára , er aðeins örstutt í Langholtsskóla , þar sem gengið er eftir upplýstum göngustíg .
Nálægðin við skólann er raunar ein af helstu ástæðum þess að ég flutti mig hingað á sínum tíma , " segir Brynja .
Í fjölmennu hverfi er margbreytt mannlíf .
Einn er svona og annar hinsegin .
Meginþorra fólksins semst prýðilega við samferðafólk sitt en á því geta verið undantekningar .
Eða hver þekkir ekki geðvonda karlinn sem hleypur út á eftir krökkunum þegar gert er bjölluat eða konuna sem stekkur út þegar einhver missir bolta inn á lóðina hennar ? Svoleiðis týpur eru alltaf til ; sumar í raunheimum en aðrar lifa í sjálfstæðu lífi ímyndunaraflsins .
" Blessunarlega erum við laus við svona fólk hér í Álfheimum .
Flestir komast afskaplega vel af við nágranna sína og þetta hverfi er að mestu leyti laust við þá menningarsjúkdóma sem eru svo víða áberandi , " segir Brynja .
Álfheimar eru á býsna góðum stað , gatan við austurbotn Laugardalsins og hefur þar skjól frá Hálogalandshæð , þar sem Langholtskirkja og Sólheimablokkirnar gnæfa yfir svo sést vítt að .
" Á sumrin er þessi staður í raun engu líkur .
Ég hef fallegar suðursvalir þar sem sólar nýtur allan daginn .
Á góðum sumardögum eins og núna er sólin komin upp á miðjum morgni og síðla kvölds sést hún setjast vestur í Faxaflóa svo himininn logar og Snæfellsjökull er gylltur .
Sólin í Álfheimunum er afar sérstök .
Og í þessum hitapotti hér eru ræktunarskilyrðin alveg frábær .
Ég rækta tóbakshorn í blómapotti úti á svölum og þar er ég einnig með kassa hvar matjurtir eins og graslaukur og steinselja dafna alveg prýðilega .
Og hér fyrir utan er stór lóð sem er frábær leikvöllur krakkanna , þar sem þau una sér frá því snemma á morgnana og langt fram á kvöld .
Þetta og svo margt annað gerir Álfheimana að bestu götu bæjarins og finnst mér það vera síst ofmælt .
" Uppáhaldsstaðir 1 .
Héðan úr Álfheimunum er alveg mátulegur göngutúr um dalinn í Laugardalslaugina , þangað sem við mæðgur förum oft .
Maður hittir gjarnan skemmtilegt fólk í laugunum enda eru heitu pottarnir alveg frábærir .
Notalega heitir .
Sundlaugarnar eru einstök lífsgæði okkar Íslendinga .
Þá má heldur ekki gleyma þeirri paradís sem Fjölskyldu- og húsdýragarðurinn er með alla sína möguleika til afþreyingar enda elska allir krakkar , sama á hvaða aldri þeir eru , að koma þar við .
2 .
Komi gestir í heimsókn til mín finnst mér gaman að bjóða þeim á Kaffi Flóru í Grasagarðinum í Laugardal .
Súkkulaðikakan þar er sjúkleg og á heimleið úr sundlaugunum er notalegt að koma þar við og fá sér salat .
Svo er líka gaman að rölta um í garðinum , þar sem sjá má líklega flestar þær plöntur sem dafna á Íslandi .
Þá er fuglalífið við andatjörnina þarna fjölbreytt og kvak fugla heyrist alla leið heim í Álfheima .
sbs@mbl.is 