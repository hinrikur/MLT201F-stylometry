Dr. Hjalti Hugason Hér á landi starfar evangelísk-lúthersk þjóðkirkja á grundvelli 62. gr. stjórnarskrárinnar .
Ríkið , samfélagið og jafnvel þjóðin eru hins vegar ekki lúthersk í neinum hefðbundnum skilningi .
Í hæsta lagi er mögulegt að segja að þessi fyrirbæri séu veraldlega , sögulega lúthersk .
Með því er átt við að siðir , venjur , menning og samfélagshættir mótist að ýmsu leyti af því að hér hefur starfað lúthersk kirkja frá því um miðja 16. öld .
Allt fram undir aldamótin 1900 tilheyrði þjóðin í heild þessari kirkju og mikill meirihluti hennar allt fram á þennan dag .
Auðvitað hefur þessi langa saga markað spor sem enn má greina .
Grunngildi Að svo miklu leyti sem ríkið , yfirbygging samfélagsins , löggjafar- , framkvæmda- og dómsvaldið , hefur skilgreint gildakerfi hvílir það á hugsjónum lýðræðis , jafnréttis og almennra mannréttinda .
Þess vegna er t.a.m. eðlilegt að ein hjúskaparlög gildi fyrir alla óháð kynhneigð .
Samfélagið , þ.e. innviðir þjóðlífsins eftir að ríkisvaldinu sleppir , hlýtur að byggja á þessum sömu grunngildum .
Þar er t.d. átt við skólann , heilbrigðiskerfið og aðrar sambærilegar samfélagsstofnanir .
Þjóðin , fólkið í landinu , við sjálf , byggjum hins vegar á fjölbreyttari og óskilgreindari gildum .
Þau sem mér virðast mest áberandi eru fullveldis- , sjálfstæðis- og þjóðernishyggja .
Þrátt fyrir hrun og félagslegar hrakfarir af sjálfra okkar völdum er stutt í hugmyndir um " stórasta land í heimi " , óþrjótandi möguleika okkar til að ná alheimsforystu á þessu sviðinu eða hinu og drauminn um að lifa frjáls og óháð á Ultima Thule .
Við gleymum því þá að frá 1262 höfum við ekki verið óháð nema í fáein ár .
Fyrst vorum við háð Norðmönnum , síðar Dönum og loks Könum frá herstöðvasamningi til 2006 .
Aðeins þjóðkirkjan hefur lagalega skilgreindan gilda- eða kenningagrunn og hann er evangelísk-lútherskur .
Á þeim grunni þarf hún að taka afstöðu til stefna og strauma sem gætir á vettvangi ríkis , samfélags eða þjóðar – þar á meðal einna hjúskaparlaga svo enn sé tekið nýtt dæmi .
Er þjóðkirkjuskipan verjandi ? Nú á dögum er þráfaldlega spurt : Hvers vegna að halda í þjóðkirkjuskipan og er það hægt ef grunngildi ríkisins eru lýðræði , jafnrétti og almenn mannréttindi ? En óhjákvæmilega er það svo að í þjóðkirkjuskipan felst mismunun .
Jákvæð mismunun er ekki talin brjóta í bága við almenn mannréttindi svo fremi sem hún skerðir ekki frelsi annarra – í þessu tilviki annarra trúfélaga – og að fyrir henni séu málefnaleg rök .
Fyrir þessu eru til alþjóðlegir og innlendir úrskurðir þegar um kirkjuskipan ræðir .
Þar á meðal hæstaréttardómur frá 2007 .
Þjóðkirkjuskipanin brýtur því ekki gegn grunngildum hins opinbera meðan fyrir henni er pólitískur meirihluti .
En hvað um hin málefnalegu rök ? Oft eru tilfærð einföld söguleg rök fyrir áframhaldandi þjóðkirkjuskipan .
Hér skal litið svo á að þau séu ekki málefnaleg .
Einu sinni þjóðkirkja merkir ekki alltaf þjóðkirkja ! Framtíð þjóðkirkjunnar ræðst öðru fremur af þeim hlutverkum sem hún gegnir í samfélaginu og meðal þjóðarinnar .
Gild rök Enn kýs mikill meirihluti þjóðarinnar að tilheyra þjóðkirkjunni .
Óþarfi er að ætla að það stafi af vanafestu eða vanþekkingu um réttindi sín og skyldur .
Meirihluti þessa fólks kallar eftir þjónustu kirkjunnar á helstu merkisdögum ævi sinnar í gleði og þraut .
Önnur trúfélög hafa ekki gengið inn í þetta hlutverk nema þegar fá prósent þjóðarinnar eiga í hlut .
Í þessu felast gild rök fyrir þjóðkirkjuskipan .
Þjóðkirkjan gegnir nú fáum lögboðnum samfélagshlutverkum eins og vera ber í veraldlegu samfélagi .
Óformleg samfélagshlutverk hennar eru aftur á móti mörg , þau standa öllum til boða og eru endurgjaldslaus : Þjóðkirkjan rekur öflugt barna- og unglingastarf með tvímælalaust forvarnargildi .
Með sálgæslu býður hún upp á stuðningsþjónustu fyrir þau sem glíma við lífsvanda af ýmsu tagi .
Með kærleiksþjónustu ( díakóníu ) hefur hún á síðustu áratugum veitt þeim sem standa höllum fæti aukinn félagslegan stuðning .
Með innanlandsaðstoð Hjálparstarfs kirkjunnar hefur hún byggt upp vaxandi efnahagsaðstoð við þau sem búa við skort .
Í helgihaldi býður hún öllum sem þiggja vilja griðarstað og griðarstund í stríðum straumi áreita og krafna daglegs lífs .
Þetta eru allt gild rök fyrir þjóðkirkjuskipan .
Þær aðstæður kunna að skapast á komandi misserum að þjóðkirkjan verði að veita enn meiri og enn betri þjónustu á öllum þessum sviðum til að verða betri evangelísk-lúthersk þjóðkirkja , þ.e. kirkja sem líður og stríðir með þjóð sinni .
Höfundur er prófessor við Guðfræði- og trúarbragðafræðideild Háskóla Íslands .
