Ljóð eftir Eberhard Rumbke í þýðingu Önnu S. Björnsdóttur I. Síðdegis hefur dökkur fugl sig til flugs þá flytja svanirnir sig um set og þagna og undir vængjunum vex nóttin Síðar flugu aðrir fuglar um himininn úr björtu silki og vindi að mæla tímann fram að dimmum stundum sporlausir í frosti máls síns leggja þeir dag við nótt vind fjallanna ástina en ofan á frosna jörð II. Í myrkrinu leita ég orða skrifa ég nefni ég mjúka vangamynd hlés um næturbil forma setningar í vindinum fylgist með himninum ókunnum eldingum leiftrandi setningarbrúar þögullar málfræði næturinnar , sem ég hlusta eftir í andardrætti Íslands III. Næturnar eru lengri hér og í öðrum litum ljóðin hafa lengri hlé Setning er steinn , sem slípast hægt á löngum tíma Ég kasta orði í vindinn Einhver ber það að öðrum orðum , spennir það létt yfir fjöll og vötn með millibili eins og óskum Einhver mælir setningu yfir hafið og bíður í þúsund ár eftir svari Hér ristir enginn lengur rúnir í stein þegar sannleikur stundarinnar er hljóður Þá tala landið og hafið sitt fegurra mál 