7:10 Vekjaraklukkan í símanum hringir og ég staulast á fætur í leit minni að símanum til þess að geta slökkt á klukkunni .
Hef lært það í gegnum tíðina að best er að hafa símann eins langt frá rúminu og hægt er til að koma í veg fyrir að maður slökkvi á símanum í " svefni " og sofi þannig yfir sig .
Íhuga hvort ég eigi að taka eins og eitt snús en ákveð að drífa mig á fætur og í sturtu .
7:40 Búinn að nýta sturtuferðina til að vakna , klæði mig í vinnugallann og bý mér til morgunmat , létt ab-mjólk og múslí verður oftast fyrir valinu .
Fer fram að útidyrahurðinni og athuga hvort blöðin séu komin en svo er ekki .
Les þess í stað viðtal við hjákonu Johns Edwards , fyrrverandi forsetaframbjóðanda í Bandaríkjunum , í GQ .
8:05 Legg af stað labbandi í vinnuna með regnhlíf í hendi því maður veit aldrei hvenær það gæti byrjað að rigna .
Það eru ekki margir á ferli fyrr en komið er niður í bæ , þar bíða ferðamenn eftir að stíga upp í breytta jeppa á leið í eitthvert ævintýri úti á landi .
Velti því fyrir mér hvort maður ætti að prufa að vera túristi á Íslandi einn dag .
11:30 – Búinn að koma út skýrslum dagsins og skoða helstu vefmiðla til að sjá hvað er að gerast í heiminum fyrst blöðin voru ekki komin .
Ég og samstarfsfólk mitt skellum okkur í mat í mötuneytið .
Ég reyni alltaf að fara þegar fiskur er í boði því annars myndi ég borða voða lítið af honum en sem betur fer er hann tvisvar í viku hjá okkur .
12:40 – Finn að meltingin er á fullu þar sem þreytan sígur yfir mig .
Ég hef löngum verið talsmaður þess að fyrirtæki byðu upp á aðstöðu fyrir smá kríu en svo er ekki þannig að ég þarf að kíkja á Kaffibarinn og fá mér grænt te með mangó til að knýja mig áfram fyrir verkefnin eftir hádegi .
16:40 – Vinnudeginum lokið og ýmsu áorkað .
Þegar maður vinnur við tölvu allan daginn þá þarf maður að hafa eitthvað til að hafa ofan af fyrir sér meðan unnið er í verkum dagsins og oftast verða tónlistarsíður eins og Grooveshark fyrir valinu þar sem hægt er að velja sér tónlist eftir eigin smekk .
Algjör nauðsyn .
17:15 – Kíki í ræktina í World Class úti á Nesi .
Keyri í gegnum lyftingaprógrammið sem tekur vel í og er gott eftir alla kyrrsetuna yfir daginn .
Enda í 20 mínútur á stigvélinni til að klára æfinguna og athuga hvaða eðalsjónvarpsefni E ! býður upp á þá stundina til að dreifa huganum enda svo " óheppinn " að hafa hana ekki heima .
Það er ansi slæmt þegar verið er að sýna þátt af Dr. 90210 og þú hefur séð hann áður ! 20:00 – Að loknum léttum kvöldverði skellum við Fjalarr meðleigjandi minn okkur í Háskólabíó að sjá " Snabba Cash " .
Svíarnir kunna þetta og óhætt að mæla með þessari mynd .
23:10 – Kominn háttatími og kvöldið endar á pínu netrápi áður en augunum er lygnt aftur .
kjartan@mbl.is 