Það hafa margir myndlistarmenn teiknað skopmyndir – Marcel Duchamp , Carl André , Claude Monet – þótt ég ætli mér ekki þá dul að setja mig á stall með þessum snillingum , " segir Ívar Valgarðsson , myndlistarmaður og skopteiknari í hlutastarfi .
Eins og lesendur Sunnudagsblaðsins hafa eflaust veitt eftirtekt hafa skopmyndir eftir Ívar birst frá því í lok maí en hann var einn þriggja teiknara sem voru valdir til að gera skopmyndir fyrir Morgunblaðið .
Ívar fæddist á Akranesi árið 1954 en fluttist ungur að árum til Reykjavíkur og hefur búið á höfuðborgarsvæðinu síðan .
Árið 1971 hóf hann nám í Myndlistar- og handíðaskólanum , aðeins 16 ára gamall .
Þar lærði hann í fjögur ár áður en hann hélt til framhaldsnáms í Haag í Hollandi 1976-1979 .
" Margir Íslendingar fóru til Hollands á þessum árum .
Í Hollandi er rík myndlistarhefð auk þess sem Amsterdam var nokkur miðdepill þá hvað varðar nútímamyndlist , " segir Ívar .
Eftir komuna heim hefur Ívar svo haldið ýmsar sýningar á verkum sínum auk þess að vinna tilfallandi störf .
" Þegar ég byrjaði mitt nám var hin svokallaða konseptlist að ryðja sér til rúms og ég hreifst af þeim viðhorfum strax .
Formræn nálgun mínimalista eins og Carls Andrés , Donalds Judds og Richards Longs hreif mig einnig .
" Ívar segist strax hafa byrjað að vinna í þeim anda og notað t.d. mikið ljósmyndir , sem var mjög í tíðarandanum þá , og reynt auðvitað að gera það með persónulegum formerkjum .
Árið 2003 notaði hann svo myndbandstækni í fyrsta skipti í verki .
" Ég viðurkenni að ég er veikur fyrir allri nýrri tækni og fagna öllum nýjungum sem útvíkka möguleika sem listamaður hefur til að tjá sig með .
Á endurreisnartímanum höfðu myndlistarmenn málverk , vefnað og teikningu , á tíma módernismans bættust við ljósmyndir og kvikmyndir .
Í nútímanum höfum við alla stafrænu tæknina og það sem henni fylgir .
Listamenn tileinka sér alltaf nýjungar .
" Listræn perversjón Ívar byrjaði snemma að teikna skopmyndir .
" Minn helsti áhrifavaldur í þeim efnum er örugglega Walt Disney og hans myndheimur .
Seinna teiknaði ég skopmyndir til að drýgja tekjurnar þegar ég var í námi .
Þá var teiknað í svokallaðar fánubækur fyrir menntaskólana .
Kunningi minn og flinkur teiknari , Úlfar Valdimarsson , vann með mér að þessu og við fórum víða og teiknuðum heilu bekkina .
Þar fékk ég nokkra skólun .
" Ívar kallar skopmyndateikningarnar listræna perversjón sína .
" Ég hef sérstaklega gaman af karíkatúr .
Þegar ég sé skemmtilegt andlit langar mig oft til að teikna það .
Þetta er svipað og þegar eftirhermur herma eftir fólki og gera það skoplegt .
Sumir liggja vel við höggi , " segir Ívar .
Hann segist hafa gripið í skopmyndablýantinn annað slagið í gegnum tíðina , gert eina og eina mynd en svo hafi komið löng hlé á milli .
" Hugurinn er allur í myndlistinni .
Reyndar finnst mér skopmyndateikningar fullgildur , sjálfstæður og áhugaverður tjáningarmáti .
Þetta er spurning um að koma miklu og oft flóknu efni til skila á einfaldan hátt .
" Hvernig velur hann sér svo viðfangsefni ? " Það er svo margt broslegt og kannski frekar grátbroslegt .
Pólitíkin er nærtæk , sérstaklega eins og ástandið hefur verið á Íslandi undanfarið .
Það vantar ekki viðfangsefni , þau eru óþrjótandi .
Svo er annað mál hvernig manni tekst til við að skila því skemmtilega af sér .
" Ívar tekur þó fram að skopmyndateikningarnar séu ekki myndlist í hans huga .
" Skopmyndirnar eru of ábyrgðarlausar til að geta verið myndlist að mínu viti , " segir Ívar og brosir .
