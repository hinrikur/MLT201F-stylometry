Laugardagur 10. júlí kl. 22.15 .
( RÚV ) Um er að ræða gamanmynd sem stakk upp kollinum á Kvikmyndahátíð Reykjavíkur árið 1996 , og sáu örugglega færri en vildu .
Valið segir sitt í flestum tilfellum og leikstjórinn , John Irvin , þótti bráðefnilegur á þessum tíma .
Hæst reis hann með perlunni Turtle Diary ( ´ 85 ) , með úrvalsleikurunum Ben Kingsley og Glendu Jackson .
Þau leika vel þenkjandi manneskjur sem taka að sér að ræna skjaldbökum úr sædýrasafni og sleppa í hafið .
Ekki bundin neinum samtökum heldur bjargvættir í hjarta sínu .
Irvin gerði einnig mynd um Hróa hött , sem varð að gjalti í höndum hans , líkt og tvær góðar metsölubækur ; The Dogs of War e. Freferic Forsyth , og Ghost Story , e. Peter Straub .
Mánuður við vatnið er gerð eftir bók H.E. Bates , um hefðarkonuna ungfrú Bentley ( Vanessa Redgrave ) , sem komin er til apríldvalar við Como-vatnið á Ítalíu 16. árið í röð .
Sagan gerist 1937 og lítið um að vera við vatnið .
Þá kemur Wilshaw majór ( Edward Fox ) til sögunnar og býður til veislu .
Ungfrú Bentley þiggur ekki boðið , það gerir hins vegar ungfrú Beaumont ( Uma Thurman ) , ung og falleg , bandarísk stúlka sem stakk af úr skóla í Sviss .
Henni leiðist en hefur nokkra skemmtun af því að daðra við majórinn .
Um ástir , afbrýði , stéttaskiptingu , lúxuslíf aðalsins : efni sem Bretar kunna að matreiða manna best .
