Hjátrú knattspyrnuáhugamanna birtist í margvíslegum myndum .
Sveinn Guðjónsson , eldheitur KR-ingur , veit allt um það .
Hann hefur ekki setið í stúkunni á vellinum í meira en áratug , sniðgengur stundum leiki og á tímabili sendi hann konuna alltaf út í bíl stundarfjórðungi fyrir leikslok – allt í happaskyni .
Orri Páll Ormarsson orri@mbl.is Hefðirðu hringt fyrir tveimur vikum hefði ekki verið nokkur leið að draga mig á völlinn , " segir Sveinn Guðjónsson þegar ég sækist eftir því að fara með honum á viðureign KR og Grindavíkur í efstu deild karla .
Fljótt á litið kemur á óvart að heyra Svein mæla þessi orð en hann er með hörðustu KR-ingum sem nú lifa og frægur fyrir að standa eins og klettur við bakið á sínum mönnum .
Og það var hann einmitt að gera .
Eftir slakt gengi liðsins í byrjun móts ákvað Sveinn nefnilega að hætta að mæta á völlinn í þeirri von að gengið lagaðist við það .
Og viti menn – það snarlagaðist .
Sveinn fann líka ákveðið mynstur , auk þess að láta ekki sjá sig á vellinum þurfti hann að hugsa lítið sem ekkert um leikinn , þangað til fáeinar mínútur voru til leiksloka , þá kveikti hann á útvarpinu .
Þetta byrjaði gegn Fram .
KR-ingar voru 2:0 undir þegar Sveinn kom að viðtækinu en unnu frækinn sigur , 3:2 .
Í kjölfarið komu góðir sigrar á ÍBV í deild og Fjölni í bikar .
Meðan liðið var á þessari siglingu kom ekki til álita að fara á völlinn , fyrr hefði Sveinn hlaupið nakinn niður Laugaveginn .
En eftir tap gegn Breiðabliki í síðustu umferð var hann aftur kominn á núllpunkt .
" Ég er búinn að reyna allt í sumar , ýmsar aðferðir sem gefist hafa vel gegnum tíðina , en ekkert gengið .
Þess vegna þarf ég að prófa eitthvað alveg nýtt núna , ég ætla að mæta á völlinn og kaupa mér nýja húfu í tilefni dagsins , " segir Sveinn en svo skemmtilega vill til að hann á afmæli þennan dag .
Ég hef á orði að hans menn geti ekki verið þekktir fyrir annað en færa honum sigur á Grindvíkingum í afmælisgjöf og hann samsinnir því .
" Ég hef góða tilfinningu fyrir þessum leik .
" Þetta er náttúrlega bilun Mýmörg dæmi eru um knattspyrnuáhugamenn sem hafa þann sið að klæðast alltaf sömu fötunum á leikjum en Sveinn segir þetta hverfast meira um húfur og trefla hjá sér en sokka og nærbuxur .
" Samt skal ég ekki sverja fyrir að það hafi einhvern tíma gerst að nærbuxurnar hafi skipt máli .
Ég man alla vega eftir forláta hvítum sokkum sem reyndust ákaflega vel , " segir hann kíminn .
Innst inni veit Sveinn að þessi hjátrú hefur ekkert að segja þegar á hólminn er komið , árangur liðsins er alfarið undir strákunum úti á vellinum kominn , en honum er illa við að taka sénsinn .
" Virki eitthvað vel held ég mig ótrauður við það meðan liðið vinnur leiki .
Það er bæði gaman og erfitt að vera svona – þetta er náttúrlega bilun , " segir Sveinn og hlær dátt .
En skemmtileg bilun .
Sveinn er skrifstofustjóri Oddfellowreglunnar á Íslandi – vel fer á því – en margir kannast örugglega líka við hann sem tónlistar- og blaðamann .
Í Frostaskjólinu byrjar Sveinn á því að kaupa húfuna , ljós skal hún vera , hann á svo margar svartar .
1.500 krónur skipta um hendur í KR-heimilinu og Sveinn fullyrðir að þær séu glataðar tapi hans menn leiknum .
" Húfan fær ekki annan séns .
" Hann finnur strax á sér að mæting verður dræm , " varla nema þúsund manns " .
Það þykir ekki mikið á KR-vellinum .
Það er gömul saga og ný að fleiri mæta á völlinn þegar vel gengur .
Sveinn reynist glettilega sannspár , áhorfendur eru 1.059 þetta kvöld .
Ýmsir mætir menn verða á vegi okkar , þeirra á meðal Guðmundur Benediktsson , þjálfari Selfoss .
Þeir heilsast með virktum .
" Gummi er okkar maður , besti leikmaður KR undanfarin fimmtán ár , " trúir Sveinn mér fyrir á eftir .
" Þú heyrir ekki nokkurn KR-ing tala illa um Gumma .
Þegar hann kom hérna með Val fékk hann dúndrandi viðtökur enda vissu menn sem var að Gummi vildi aldrei fara frá KR. Það er gaman að sjá hann á svæðinu með trefilinn .
" Það er á Sveini að heyra að hann hefði ekkert á móti því að Guðmundur tæki við liðinu í framtíðinni .
Ekki svo að skilja að hann sé óánægður með Loga Ólafsson .
" Menn hafa verið að gagnrýna Loga en að mínu viti ber hann ekki ábyrgð á þessu slaka gengi , heldur leikmennirnir sjálfir .
Þeir geta miklu betur .
" Trúnaðarsamtal við Þórólf Sveinn þekkir þær , kempurnar í KR. Hann ólst upp handan við hornið og sá liðið lyfta ófáum bikurunum á gullaldarárunum .
Einu sinni ávarpaði Þórólfur Beck hann sem ungan iðkanda .
" Við sátum þarna í grasinu , nokkrir strákar , og vorum að horfa á meistaraflokksæfingu , þegar Þórólfur kom hlaupandi í áttina að okkur og spurði : " Hvað segið þið , strákar ? " Við féllum í stafi og ég hljóp beint heim til að tilkynna mömmu að Þórólfur Beck hefði talað við mig .
" Í minningunni er þetta greinilega ígildi trúnaðarsamtals .
Í huga Sveins er Þórólfur alltaf sá besti .
" Ég varð mjög móðgaður þegar tíu bestu knattspyrnumenn Íslandssögunnar voru valdir fyrir skemmstu og hann skilinn útundan .
Þórólfur var engum líkur .
" Flautað er til leiks .
Við stöndum ennþá upp við KR-heimilið enda ákveður Sveinn aldrei hvar hann horfir á fyrri hálfleikinn fyrr en ljóst er á hvort markið KR spilar .
Í dag leika þeir í átt að Meistaravöllum og við brunum í átt að markinu fjær .
Sveinn tekur sér stöðu bak við auglýsingaskilti til móts við vítateig Grindvíkinga , andspænis stúkunni , eins og hann hefur gert allar götur frá því skömmu áður en KR varð Íslandsmeistari eftir langa mæðu 1999 .
" Ég verð að vera upp við mark andstæðinganna .
Þoli ekki að sjá hina skora ! " Raunar gekk þetta svo langt á tímabili að Sveinn leit alltaf undan þegar hitt liðið sótti .
" Þetta hlýtur að hafa gerst ósjálfrátt , alltént áttaði ég mig ekki á þessu sjálfur fyrr en Þórður vinur minn Árnason gítarleikari benti mér á þetta fyrir mörgum árum .
Ég held ég sé orðinn skárri núna , " segir hann hlæjandi .
Var ekki svona áður Sveinn er fyrir margt löngu hættur að sitja í stúkunni – það gekk alltaf svo illa þegar hann var þar .
Átti hann þó um skeið frátekin sæti .
Fyrir allmörgum árum tók hann með góðum árangri upp á því að standa við tiltekna súlu í stúkunni – en svo klikkaði það líka .
" Ég veit ekki hvernig þessi hjátrú byrjaði , hún læddist eiginlega bara að mér .
Ég var ekkert svona þegar ég var yngri , " segir Sveinn og bætir við að þáttaskil hafi orðið árið 1993 , þegar hann tók sæti í stjórn stuðningsmannafélagsins .
" Þá fór ég að skynja að staðsetningar skiptu máli .
Síðan hefur þetta smám saman farið versnandi , " segir hann brosandi .
Leikurinn er jafn í byrjun en á 13. mínútu skorar Bjarni Guðjónsson gott mark fyrir KR með langskoti .
Sveinn fagnar með hófstilltum hætti enda veit hann sem er að 1:0 er viðkvæm forysta .
" Ekki er sopið kálið þótt í ausuna sé komið , trúðu mér , ég tala af biturri reynslu .
" Honum líður yfirleitt strax betur í stöðunni 2:0 en fer ekki að slaka almennilega á fyrr en KR er komið í 3:0 .
Grindvíkingar færa sig upp á skaftið og markvörður KR , Lars Ivar Moldskred , þarf að taka á honum stóra sínum .
Í eitt skiptið teflir hann á tæpasta vað .
" Ekkert kæruleysi , maður , " gellur í Sveini sem veit að ekki er skynsamlegt að leika sér að eldinum .
" Óli Gott gerði þetta oft í gamla daga .
Það endaði með því að boltinn var tekinn af honum og skorað , " segir Sveinn og hristir höfuðið .
Man hann hverjir voru þar að verki ? Vitaskuld .
Fylkir .
Konan beið í bílnum Áfram sprikla gestirnir .
" Spila menn ekki alltaf sinn besta leik á KR-vellinum ? " spyr Sveinn áhyggjufullur .
Sumir segja að mesta kikkið við það að vera KR-ingur sé að allir eru á móti þeim en Sveinn er ósammála því .
" Mér þykir alltaf vænna um hlý orð en gróf .
" Nú vindur kona sér að okkar manni , faðmar hann og kyssir með orðunum : " Þorði hún ekki að koma ? " " Nei , hún er búin að komast að því að það gengur ekkert betur þegar hún er hér , " svarar Sveinn .
" Ekki veit ég um það , " segir konan .
Hér er átt við Björgu Bjarnason , eiginkonu Sveins , sem oft hefur fylgt honum á völlinn gegnum tíðina .
Hún er ekki á vellinum að þessu sinni enda segja gárungarnir að Björg hafi verið farin að verja meiri tíma úti í bíl meðan á leikjum stóð .
Sveinn skellir upp úr þegar þetta er borið undir hann .
" Þessi saga er færð í stílinn en það er vissulega sannleikskorn í henni .
Ég get ekki neitað því .
" Þannig var að kuldahroll setti að Björgu á vellinum fyrir nokkrum árum og hún ákvað að bregða sér út í bíl stundarfjórðungi fyrir leikslok .
KR var undir á þeim tímapunkti en reif sig upp með látum í lokin og fór með sigur af hólmi .
Lengi á eftir var Björg , svo sem gefur að skilja , ávallt send út í bíl korteri fyrir leikslok .
Hefur gengi liðsins víst ekki í annan tíma verið betra .
Svo óheppilega vildi til í eitt skiptið að Björg átti ekki heimangengt og fórnaði þá félagi Sveins sér fyrir málstaðinn , gerðist ígildi Bjargar og settist út í bíl .
Allt fór vel .
Fær kvíðasting Grindvíkingar eru enn að ýfa sig , Scott Ramsay tekur á rás .
" Ég fæ alltaf kvíðasting þegar hann er með boltann , hann er svo djöfull hættulegur , " trúir Sveinn mér fyrir .
" Sjáðu hann ! " Nú fellur Grindvíkingur í teignum og heimtar víti en dómarinn er ekki á þeim buxunum .
" Maður saknar þess tíma þegar menn höfðu vilja til að standa í lappirnar , núna nennir ekki nokkur maður því , " segir áhorfandi sem stendur við hlið okkar .
" Ef ég væri ekki hættur að hrópa inn á völlinn myndi ég kalla núna : Ákveðnir KR-ingar , þið eigið leikinn ! " segir Sveinn sposkur .
Það var víst það eina sem menn sögðu upphátt á KR-vellinum áratugum saman og alltaf sami maðurinn , Egill rakari .
KR hangir á forystunni fram að leikhléi .
" Ég hef séð það svartara í hálfleik , " viðurkennir Sveinn .
" Við erum yfir en liðið er samt ekki að spila nægilega vel .
Á móti kemur að það hefur oft spilað vel en verið undir .
Ætli við eigum þetta ekki inni ? " Í leikhléinu færum við okkur yfir á hinn enda vallarins , til að vera við markið sem KR leikur á , en Sveinn stendur alltaf á pöllunum við hliðina á stúkunni .
KR-lagið hans Bubba Morthens ómar en Sveinn þekkir það betur en flestir , var í hljómsveitinni Gömlu brýnunum sem lék undir með Bubba þegar lagið var hljóðritað .
" Bubbi er mikill KR-ingur en er alveg hættur að mæta á leiki , er sannfærður um að liðinu gangi betur þegar hann er ekki hér , " segir Sveinn .
Sækjast sér um líkir .
Leikurinn er áfram í járnum í seinni hálfleik og Sveinn grettir sig mæðulega : " Þetta getur ekki endað nema á einn veg ! " Klukkan líður hægt Pétur Pétursson aðstoðarþjálfari hrópar hvatningarorð til sinna manna .
Hann er Sveini hjartfólginn .
" Uppgangur KR nú á seinni árum byrjaði þegar Pétur kom hingað sem leikmaður .
Það hafði verið mikil deyfð yfir félaginu lengi en Pétur peppaði stuðningsmennina upp .
Atli Eðvaldsson hafði líka góð áhrif á mannskapinn og mér þótti vænt um að hann skyldi verða maðurinn sem endurheimti Íslandsmeistaratitilinn eftir þrjátíu ára hlé árið 1999 .
" Ekkert gengur að hrista gestina af sér .
Sveinn horfir með angistarsvip á vallarklukkuna .
" Mér finnst klukkan líða helvíti hægt , " dæsir hann .
" Þetta er það versta sem getur komið fyrir nokkurn mann – að vera knattspyrnuáhugamaður .
Hugsaðu þér þessa kvöl og pínu ! " Nú spyrna KR-ingar tuðrunni himinhátt í loft upp .
" Það var lagið , " gellur í Sveini .
" Það er langbest að þrusa þessu fram , þá skora hinir ekki á meðan .
Var þetta ekki kallað KR-spark í gamla daga ? " Smám saman dregur af Grindvíkingum og KR heldur forystunni .
Lokaflautið gellur .
" Húfan gerði sig , " flýtir Sveinn sér að segja og næstu menn kinka kolli , eins og til að þakka Sveini fyrir sigurinn .
" Nú mæti ég á næstu leiki .
Frammistaðan hefði þó mátt vera betri , það er óþarfi að hafa mann með magapínu allan leikinn .
En þetta eru þrjú stig og þau verða ekki tekin af okkur ! " Var það í raun húfan ? " Toppurinn að vera í teinóttu , " ómar nú í hátalarakerfinu .
Heldur betur .
" Nú hlýtur þetta að vera að koma , " segir Sveinn .
" Við erum komnir með 12 stig og þurfum bara átta í viðbót til að halda okkur í deildinni .
Svo erum við ennþá með í bikarnum og Evrópukeppninni .
2001 og 2007 voru verstu sumrin , þegar við vorum í fallbaráttu allt tímabilið .
Mér fannst vera að stefna í svoleiðis sumar núna en það verður ekki .
Til þess er liðið of gott .
" Þegar við yfirgefum KR-völlinn tekur Sveinn nýju húfuna ofan og horfir á hana – þakklætið skín úr augunum .
En var það í raun og veru húfan sem færði KR sigurinn ? Er hugsanlegt að það hafi verið Þórsarinn með minnisblokkina sem fylgdi Sveini hvert fótmál .
Hann talar ekki um það en ég finn á mér að æskilegt er að ég mæti líka á næsta leik .
Allur er varinn góður ...
