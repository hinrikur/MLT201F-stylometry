Áslaug Jónsdóttir kom fyrst til Suður-Afríku ásamt eiginmanni sínum árið 2007 .
Þau hjónin heilluðust af landinu og fluttu þangað búferlum í ágúst 2009 ásamt yngsta syni sínum .
Elsta dóttir þeirra hjóna hefur nú einnig flutt úr landi og býr hjá foreldrum sínum með manni og barni en þau stunda nám í verkfræði við háskólann í Stellenbosch , elsta háskóla Suður-Afríku .
Áslaug er menntaður sjúkraþjálfari og starfar fyrir norsku / suður-afrísku hjálparsamtökin Norsa .
Samtökin hafa bækistöðvar sínar í borginni Wellington , skammt frá Cape Town , og starfa á nokkrum stöðum en Áslaug vinnur fyrir Norsa í fátækrahverfinu Mbekweni sem er í útjaðri borgarinnar Paarl .
Góðir ullarsokkar að heiman " Það voru mikil viðbrigði að flytjast hingað en ég bjóst við að það tæki langan tíma að venjast því að búa hér og og yrði erfitt í fyrstu , svo það kom svo sem ekki á óvart .
Þó munaði miklu að við höfðum komið hingað áður og líka að við höfðum áður búið erlendis , meðal annars í Bretlandi þar sem skólakerfið er svipað og hér .
Það voru líka Íslendingar á svæðinu sem gátu aðstoðað okkur og svo er fólk almennt mjög almennilegt hérna og tekur vel á móti nýbúum eins og okkur .
Strákurinn okkar hafði áður heimsótt skólann sem við skráðum hann í og slíkt auðveldaði hlutina .
Það var dálítið skrýtið að koma hingað að vetri til , það var rigning og rok og ofboðslega kalt í húsunum þannig að það fyrsta sem maður bað um að heiman voru góðir ullarsokkar .
Þetta er meiriháttar ferðalag og því erum við ekki mikið á ferðinni en fórum þó heim um jólin og verðum eitthvað heima í sumar , " segir Áslaug .
Norsa , þar sem Áslaug starfar , rekur bæði fósturheimili og leikskóla í Mbekweni og styður þar fjölskyldur sem tilheyra fátækasta hluta hverfisins .
Lögð er áhersla á rekstur leikskóla fyrir börnin og undirbúning fyrir skólagöngu .
Norsa heldur utan um 100 börn í dag en af þeim búa 12 börn á ýmsum aldri á svokölluðu öryggishúsi þar sem séð er um aðkallandi aðstoð , t.d. fyrir börn sem skilin hafa verið eftir á víðavangi .
Yngstu börnum hefur fækkað þar upp á síðkastið en þau hafa ýmist farið á fósturheimili sem Norsa rekur eða heim til ættingja .
Á tímabili segir Áslaug að yngstu börnin hafi verið orðin of mörg .
Beint í pelagjöf " Ég gleymi ekki fyrsta deginum mínum þegar ég hóf störf ásamt annarri íslenskri konu sem var almennur sjálfboðaliði hjá Norsa í nokkrar vikur .
Það var enginn mættur til að taka á móti okkur eins og ákveðið hafði verið svo við fórum yfir í hið svokallaða öryggishús Abba Khaya þar sem hugsað er fyrir þörfum yngstu barnanna .
Þegar við komum þangað inn kemur ein starfskvennanna á móti okkur , með sitt hvort smábarnið á hvorum handlegg og sinn hvorn pelann .
Önnur voru grátandi á gólfinu og við vorum spurðar hvort við gætum ekki gefið þeim ? Auðvitað gátum við það og vorum þar með drifnar af stað en oft var erfitt að vera með svona mörg lítil börn í einu .
Það fer allt eftir ástandinu hvort börnunum fækkar eða fjölgar .
Sumir foreldrar vilja að börnin fari þarna inn ef aðstæður eru slæmar heima fyrir .
Þetta er líka allt öðruvísi samfélag en maður er vanur , mikil fátæk , mikil óregla , margir eru atvinnulausir og fólk hefur lítið við að vera .
Það er mikilvægt að líta á börnin sem sjálfstæða einstaklinga , horfa fram hjá því við hvaða aðstæður þau búa og leyfa þeim að njóta sín á eigin forsendum .
Með því að leggja áherslu á menntun barnanna tekst vonandi að auka almennt menntunarstig og gera einstaklingana hæfari til að bjarga sér sjálfir , " segir Áslaug.Sem í starfinu hefur nýtt sér menntun sína og reynslu sem sjúkraþjálfari en mörg þessara barna þurfa mikla örvun og hvatningu .
Örvun og hreyfing Áslaug segir að örva þurfi litlu börnin til að hreyfa sig , meðal annars með því að láta þau liggja á maganum en ekki láta þau sitja mikið í stólum eins og sum þeirra gera .
Hún hefur einbeitt sér að því að leiðbeina starfsfólki heimilisins með hvernig það geti örvað börnin , hvaða stöður séu æskilegar , hvatt starfsfólkið til að tala við börnin og aðstoðað við að útvega leikföng svo eitthvað sé nefnt .
Starfsmenn eru fáir og álag mikið en oft þarf ekki mikið til að ýta undir þroska barnanna .
Áslaug segir að eins og gengur gangi þetta hratt og vel með sum börn og hægar með önnur .
Þá eru sum barnanna skert , sem Áslaug segir að komi sérstaklega fram þegar þau séu á leið í skóla og vanti þá nokkuð upp á samhæfinguna hjá þeim en oft eru fínhreyfingar skertar og einbeiting slök .
" Þau hlaupa um og stökkva og slíkt en samhæfing með bolta og flóknar hreyfingar er ekki góð og einnig er grip um skriffæri oft slakt .
Þetta kemur fram í skólanum þegar þau eiga að fara að skrifa og klippa og þess háttar sem reynist þeim erfitt .
Einhver myndi kannski segja að það væri ekki hefðbundið fyrir sjúkraþjálfara að sitja og láta börn lita og klippa en maður gerir bara það sem þarf að gera og reynir að undirbúa börnin sem best fyrir skólann .
Ég held að þetta hafi tekist vel og einn kennarinn hefur talað um að þessi hreyfiþáttur gefi þeim svolítið aðra sýn á krakkana .
Nú starfar líka með mér vinkona mín sem hefur unnið með börn með námsörðugleika og einnig hefur starfað á heimilinu kona sem er menntaður sálfræðingur .
Það hefur mikið að segja að fá slíkt fólk til starfa .
Þá talar vinkona mín Afrikaans-málið sem ég geri ekki .
Það skiptir ekki máli með þessi litlu en með skólakrakkana og starfsfólkið er dálítið erfitt að geta ekki talað almennilega við þau .
Kjörstaða fyrir starfið væri að fá einhvern Afrikaans-talandi til liðs við sig en það er ekki í boði , " segir Áslaug .
Gleymir aldrei aðstæðunum Áslaug segir að í fyrstu hafi starfið verið ofboðslega erfitt enda átakanlegt að horfa upp á aðstæður barnanna .
Þó hafi hún lært í gegnum starf sitt með börnum heima á Íslandi að þau eigi ekki alltaf sömu möguleika og maður vildi en fólk verði einhvern veginn að læra dálítið að lifa með því .
Það sé ömurlegt til þess að hugsa hvað bíði barnanna yfir nóttina eða helgina en það hjálpi þeim ekkert að sökkva sér ofan í volæði .
Vissulega segir Áslaug að hún gleymi aldrei við hvaða aðstæður börnin búi og það venjist í raun ekki en vilji fólk hjálpa verði það að geta reynt að horfa á þessa tvo ólíku heima og virða hvorn heiminn fyrir sig .
Draumurinn að fylla gám " Fyrir þá sem vilja styrkja starfið þá vantar alltaf peninga til þess að reka leikskólann og hjálpa fjölskyldum í hverfinu .
Eins hefur reynst vel að fá send rúmföt , föt og dót að heiman .
Framtíðardraumurinn minn er að geta fyllt gám frá Íslandi sem ég er viss um að væri hægt þó það sé ekki komið af stað .
Mér hefur líka dottið í hug að fá prjónaklúbba heima til liðs við mig því þegar það er kalt þá er ekki mjög notalegt að horfa á börnin berfætt í stígvélum ef þau eru svo heppin að eiga eitthvað svoleiðis .
Ullarsokkar , peysur , húfur myndu því nýtast vel og það er fullt af fólki heima sem væri til í að prjóna flíkur en aðalvandamálið er flutningskostnaðurinn .
Að svo stöddu nýtist því peningur einna best þar til hægt verður vonandi einn daginn að fylla gám , " segir Áslaug .
Nýstárlegt stuðningskerfi sett á fót til hjálpar fjölskyldum í hverfinu Norsa hefur sett á fót nýstárlegt stuðningskerfi fyrir fjölskyldur sem kallast Cluster Care .
Þeim fjölskyldum sem þurfa á hjálp að halda er deilt út á meðal sjálfboðaliða úr hverfinu sem þjálfaðir eru á vegum Norsa og sjá um að heimsækja fjölskyldurnar einu sinni í viku og veita þeim þann stuðning sem nauðsynlegur er .
Einu sinni í mánuði er fjölskyldunum gefinn matarpakki til að tryggja að meðlimir hennar fái í það minnsta eina staðgóða máltíð á dag .
Hjá skrifstofunni í Wellington eru nú skráðir 5 slíkir hópar sem í eru samtals 75 fjölskyldur og í kringum 200 börn .
Til að verða hluti af slíkum hóp verður að vera barn í fjölskyldunni á grunnskólaaldri þar sem áhersla er lögð á að ná til barnanna sem fyrst í von um að breyta örlögum þeirra .
Til að halda úti þessu starfi hefur verið sett upp stuðningsskema fyrir þá sem vilja styrkja starfið en það kostar sem samsvarar um 10.000 íslenskum krónum á mánuði að styrkja eina fjölskyldu .
Af þeirri fjárhæð fær stuðningsfulltrúinn framfærslufé , keyptur er hinn mánaðarlegi matarpakki og séð fyrir þörfum barnanna á meðan þau eru í skólanum svo og að kaupa það sem nauðsynlegt er fyrir skólann eins og liti , stílabækur og annað slíkt .
Í Mbekwene er rekið dagheimili þar sem séð er til þess að börnin fái að borða , séu félagslega örvuð og fái menntun .
Einnig er þar rekið fósturheimili fyrir börn sem ýmist hafa verið tekin af foreldrum sínum eða verið skilin þar eftir .
Norsa samtökin eru systursamtök Enza , íslensks hjálparstarfs sem einnig er rekið í Mbekwene .
Norsa er sjálfstætt hjálparstarf sem framfleytt er eingöngu með styrkjum frá einstaklingum eða félagasamtökum .
Eina máltíð dagsins Súpubolli úr súpueldhúsi Norsa í Mbekweni er oft eina máltíð dagsins hjá íbúum hverfisins .
Kokkar súpueldhússins hafa marga munna að metta en þeir elda bæði mat ofan í börnin og íbúa hverfisins og fæða alls um 200 börn og fullorðna á hverjum degi .
Maíssúpur og aðrar grænmetisúpur sem metta vel eru einna oftast á matseðlinum .
Starf Norsa er alfarið rekið með styrkjum en jafnt einstaklingar sem félagasamtök hafa styrkt starfið .
Matarskortur er eitt helsta vandamálið á svæðinu en atvinnuleysi er útbreitt og bæði berklar og alnæmi algengt meðal íbúa .
Þá stríða margir við drykkjuvandamál sem leiðir af sér fjölgun nauðgana og annarra ofbeldisfullra glæpa .
Tilvist hverfisins má rekja aftur til aðskilnaðarstefnunnar og er erfitt að henda reiður á fjölda íbúa en algengt er að fólk búi hjá ættingjum sínum um tíma .
Því er oft margt í hverju heimili sem oftast er lítið meira en bárujárnskofi eða lágreist steinhús .
