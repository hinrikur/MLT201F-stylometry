Ýmis hallæri , harðindi og plágur sem yfir Ísland hafa gengið náðu aldrei til Vestfjarða enda er stutt í gjöful fiskimið , fugl og egg í björgum , og galdramenn þar hafa ávallt verið öðrum fjölkunnugri .
Þótt fögur fjöllin hafi reynst Vestfirðingum skeinuhætt þá hafa þau einnig varið þá sem búa í skjóli þeirra fyrir ýmsum óværum .
Í fjörðum þar vestra leynist víða fagurt mannlíf .
Hinn íslenski fjörður Einn þessara fjarða , Önundarfjörður , hlýtur að teljast með fallegri fjörðum á landinu .
Innst í firðinum er hið formfagra fjall Hestur , þar er Holt sem var mikið höfuðból og prestsetur um aldir og meðal bestu brauða landsins vegna ýmissa hlunninda , þar stendur þorpið Flateyri á eyri á móti fjallinu Þorfinni sem rís bratt upp úr firðinum og þar eru fjögur Kirkjuból .
Minna dugar ekki til .
Í Önundarfirði eru jafnframt fallegar gullnar skeljasandsstrendur og líflegt fuglalíf .
Þetta er hinn sanni íslenski fjörður .
Að standa vigtina Í þorpinu Flateyri , þar sem um 300 manns búa , er líflegt mannlíf á fallegum sumardegi .
Ferðamönnum sem leggja leið sína á Vestfirði hefur fjölgað mjög og eru Íslendingar stór hluti þeirra .
Þeim stendur ýmislegt til boða á Flateyri .
Í bókabúðinni innan um innréttingar frá árinu 1908 stendur Sunna Dís Másdóttir vaktina , ellegar vigtina , því þar er bókvitið ekki reiknað í krónum og aurum heldur er kílóið af bókum einfaldlega selt á 1.000 krónur .
Það hefur reynst Önfirðingum ágætlega að selja í kílóum , s.s. fisk og æðardún .
Bókabúðin er rekin af Minjasjóði Önundarfjarðar og bækurnar sem þar eru seldar hafa verið gefnar í búðina til styrktar sjóðnum .
" Flestar bækurnar koma úr nágrenninu og fólk vill gjarna að aðrir njóti þeirra og styrkir Minjasjóðinn um leið með því að gefa okkur bækurnar .
Margir koma einnig keyrandi með bækur frá Reykjavík og svo gleymir fólk sér tímunum saman enda leynast hér ýmsir gullmolar , " segir Sunna Dís og dregur fram eintak af Öddu-bókunum sem vinsælar voru meðal ungra stúlkna upp úr miðri síðustu öld .
Hagleiksmenn á háum aldri Í húsi sem áður hýsti kaupfélagið er kaffihús þar sem boðið er upp á kaffi og kökur sem eru íslenskari en annars staðar .
Þar hefur einnig handverkshópurinn Purka aðstöðu og býður til sölu muni sem félagar hópsins hafa gert og má þar m.a. finna glerlistaverk eftir níræða hagleiksmenn og -konur .
Starfsemin hefur undið upp á sig en sérstaklega mikið er að gera þegar skemmtiferðaskipin koma á Ísafjörð og farið er með ferðamennina í dagsferðir um nágrennið .
Síðasta sumar seldist nær öll framleiðsla vetrarins upp og ekki er annað að heyra en að bjartsýni ríki varðandi þetta sumar .
Önnur tegund útgerðar við höfnina Við höfnina á Flateyri er ekki eingöngu hin hefðbundna hafnarstarfsemi allsráðandi .
Þar er einnig gert út á ferðamenn .
Sigurður Hafberg , sem rekur fyrirtækið Grænhöfða og býður gistingu og ferðir á kajak , er að búa sig undir að fara með nokkra ferðamenn í kajakróður um hinn fagra fjörð .
Sigurður lætur ekki lengi tefja sig við blaður , slíkt er ekki háttur Önfirðinga , en segir sumarið hafa verið gott og einnig síðasta sumar .
" Nú stendur vindurinn út fjörðinn þannig að við róum út fyrir til að vera í skjóli við eyrina , " segir Sigurður um leið og hann ýtir kajak út í höfnina og ræðarinn , vösk ung kona frá Kanada , finnur jafnvægið og tekur fyrstu áratogin .
Það eru fleiri útlendingar á ferli við höfnina .
Fyrirtækið Hvíldarklettur hefur byggt upp mikla starfsemi á Flateyri og Suðureyri í kringum dorgveiði erlendra ferðamanna .
Flestir dorgveiðimennirnir koma frá Þýskalandi og er hver hópur , sem telur um 50 manns , í viku við veiðar .
Nokkrir Þjóðverjar eru að búa sig undir að fara í róður en þeir komu deginum áður .
Þeir hlakka til að byrja veiðarnar og segjast vita að þeir muni veiða vel , það hafi allir gert sem hingað hafi komið og hér séu aðstæður hinar bestu .
Þeir segjast hvorki hræðast vind né veður en hins vegar hafi árangur þýska landsliðsins á heimsmeistaramótinu í knattspyrnu eilítið truflað veiðarnar enda þurfti að horfa á alla leikina .
Það er stutt í þýska stálið þegar veiðimennirnir eru spurðir hvað þeim finnist um þýska landsliðið núna : " Við erum ánægðir með árangurinn en ekki spilamennskuna .
" Íslendingar geta leigt báta hjá Hvíldarkletti til að fara að dorga á eigin vegum en á Flateyri býður einnig fyrirtækið Hlunnar upp á dorgveiðar og skemmtisiglingu og er þá farið út á bátnum Blossa með skipstjóra .
Gömul götu- og bílamynd Við aðalgötuna á Flateyri standa hús frá aldamótunum 1900 og því fellur það ágætlega að götumyndinni þegar 1963-árgerð af Scania Vabis-rútu kemur skröltandi fram hjá .
Rútan er innréttuð sem húsbíll og þar er á ferð Ingvar Guðmundsson með fjölskyldu sína .
Ingvar er vélvirki og rekur verkstæði í Hafnarfirði en á sumrin fer hann í ferðir um landið og gerir við tæki og tól bænda og verktaka .
Fjölskyldan er tekin með í ferðalagið og þetta heitir sennilega að sameina vinnu og fjölskyldulíf .
Aðspurður hvort ekki kosti sitt að ferðast um á rútu og hvað hún nú eyði svarar Ingvar snöggt : " Hún eyðir öllu sem sett er á hana .
" Svona spurningar eiga náttúrlega ekki rétt á sér þegar fólk er í fríi með vinnu , og allra síst þegar það er kreppa .
En ljóst er að það sparast gistikostnaður undir fjölskylduna .
Mannlífið þarf að næra Þar sem allt þetta mannlíf iðar á fallegum sumardögum þarf einnig að næra það og á Flateyri er góður staður til að metta svanga munna .
Vagninn á Flateyri hefur verið til um árabil og hefur öðlast klassískan sess í skemmtanasögu Íslendinga og stendur enn fyrir sínu .
Kristján Torfi Einarsson er rekstrarstjóri Vagnsins og Atli Ottesen kokkur ber ábyrð á matseðlinum .
Atli segir að alltaf sé boðið upp á ferskan fisk og lambið skipar sérstakan sess .
" Lambakjötið í Önundarfirði er frægt að gæðum enda óvíða grænni og grösugri hlíðar , " segir hann með þunga enda um mikilvægt mál að ræða .
Kristján Torfi segir að um helgar séu enn haldin hefðbundin böll og diskókvöld og ennfremur var mikið líf vegna heimsmeistaramótsins í knattspyrnu en leikirnir voru sýndir á Vagninum .
" Það voru náttúrlega þýsku dorgveiðimennirnir sem hertóku staðinn og svo undarlegt sem það virðist vera þá urðu þeir mjög þyrstir við að horfa á fótbolta þótt þeir hreyfi sig ekkert , " segir hann kíminn .
