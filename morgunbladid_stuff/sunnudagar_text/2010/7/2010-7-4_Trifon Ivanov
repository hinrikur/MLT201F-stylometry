Enskur aðdáandi var á dögunum handtekinn og ákærður eftir að hann villtist inn í búningsklefa enska liðsins á heimsmeistaramótinu í knattspyrnu í Suður-Afríku .
Afsökun hans var sú að hann hefði aðeins verið að leita að klósettinu .
Áhorfendum á fyrsta leik Búlgara í keppninni í Bandaríkjunum árið 1994 hefði fyrirgefist að halda að svipað hefði verið upp á teningnum þar , nema að þá virtist sem óviðkomandi útigangsmaður hefði tekið sér stöðu inni á vellinum í búningi búlgarska landsliðsins .
Í það minnsta var hann óárennilegur leikmaðurinn sem stillti sér upp í hjarta varnar Búlgaranna .
Fúlskeggjaður með möllethárgreiðslu sem Chris Waddle hefði verið stoltur af og hörkuna skínandi úr augunum leit " Úlfamaðurinn " , Trifon Ivanov , ekki út fyrir að vera lamb að leika við .
Sagt er að liðsfélagar hans hafi komið af stað þeirri sögu að Ivanov væri orðinn alskeggjaður fjórum klukkutímum eftir rakstur .
Ivanov vakti þó ekki aðeins eftirtekt fyrir ógurlegt útlit sitt heldur var hann einn lykilmaður búlgarska liðsins sem tók HM 94 með áhlaupi og endaði í fjórða sæti , öllum að óvörum .
Þar var hann í félagsskap frækinna félaga eins og Hristos Stoichkovs og Yordans Letchkovs sem unnu meðal annars frækilegan sigur á heimsmeisturum Þjóðverja í átta liða úrslitum .
Ivanov var sem klettur í vörn Búlgara og var þekktur fyrir hraustlegar tæklingar sínar .
Hann skemmti áhorfendum einnig á EM í Englandi tveimur árum síðar og aftur á HM í Frakklandi árið 1998 .
Ivanov hóf knattspyrnuferilinn í heimabæ sínum Etar en undir lok níunda áratugarins var hann keyptur til CSKA Sofía líkt og svo margir af helstu leikmönnum Búlgaríu .
Fljótlega fylgdi hann í fótspor Stoichkovs og fór til Spánar þar sem hann gekk til liðs við Real Betis í Sevilla .
Þar á bæ liðu menn ekki agavandamál Ivanovs og seldu hann eftir heimsmeistaramótið í Bandaríkjunum til svissneska smáliðsins Xamax Neuchatel .
Adam var þó ekki lengi í paradís því hann var seldur aftur til CSKA eftir að hafa öskrað á þjálfara sinn fyrir framan allt liðið : " Þú hefur ekki hundsvit á fótbolta ! " Enn staldraði Ivanov stutt við og var seldur til austurríska liðsins Rapid Vín þar sem hann vann deildina með liðinu og komst í úrslitaleik Evrópukeppni bikarhafa .
Í kjölfarið var hann kjörinn leikmaður ársins hjá liðinu og knattspyrnumaður Búlgaríu árið 1996 .
Í Austurríki hlaut hann viðurnefnið Ívan hinn hræðilegi .
Enn á ný komu agavandamál honum í koll og hraktist Ivanov liða á milli þar til hann endaði ferilinn loks aftur hjá CSKA í Sofíu árið 1998 .
Ekki fer mörgum sögum af Ivanov eftir að knattspyrnuferlinum sleppti enda þykir hann hlédrægur og forðast kastljós fjölmiðlanna .
Samkvæmt sumum heimildum á hann forláta skriðdreka sem hann keypti á markaði með gömul hergögn í Búlgaríu .
" Hann er frábær .
Hann flýtur í vatni og þolir sex tonna þunga , " sagði Ivanov við það tækifæri um þetta óvenjulega leikfang .
Síðustu fregnir herma að Ivanov eigi keðju bensínstöðva í Austurríki og heimalandinu Búlgaríu .
kjartan@mbl.is 