Sú var tíðin að karlar gegndu ákveðnum störfum , sem konur höfðu engan aðgang að , ef þær unnu þá yfir höfuð utan heimilisins .
Einhvern tíma hefði til dæmis þótt fráleitt að kona væri bóndi , lögreglustjóri , ráðherra – það starfsheiti gerir ekki einu sinn ráð fyrir konum – eða prestur .
Hvað þá ynni á dekkjaverkstæði .
Í dag er þetta allt veruleiki , svo sem Anna María Sigurjónsdóttir ljósmyndari sýnir fram á í Sunnudagsmogganum í dag en hún hefur að undanförnu unnið að verkefni sem hverfist um það að mynda konur sem gegna störfum sem bera karlkynsheiti eða eru kennd við karlmenn .
Ólöf Nordal , alþingismaður og nýkjörinn varaformaður Sjálfstæðisflokksins , er gott dæmi um konu sem gegnir nú starfi sem karlar einokuðu áratugum saman .
Í fróðlegu samtali við Agnesi Bragadóttur – sem líka sinnir starfi með karlkynsheiti , blaðamaður – talar hún meðal annars um það hvernig gengið hefur að samræma fjölskyldulíf og atvinnuþátttöku : " Þegar ég var á leiðinni út á vinnumarkaðinn eftir að við komum heim frá Bandaríkjunum árið 1995 þá var ég eiginlega alveg sannfærð um að ég fengi enga vinnu , " segir Ólöf .
" Það fór nú á annan veg sem betur fer og ég fékk vinnu í samgönguráðuneytinu sem lögfræðingur og þá áttaði ég mig á því að það var óskaplega mikið að gera hjá mér , með öll þessi bleiubörn , og ég mætti stundum svolítið þreytt í vinnuna og var með áhyggjur af því að ég væri ekki búin að laga til heima hjá mér , ólag væri á eldhúsinu , mikið af óþvegnum þvotti og aðrar dæmigerðar áhyggjur ungrar og önnum kafinnar móður sem var komin út á vinnumarkaðinn .
Þá sagði samstarfskona mín í samgönguráðuneytinu , sem hefur reynst mér mikil og góð vinkona í langan tíma : " Ólöf , ég hef bara aldrei heyrt það að uppvaskinu hafi verið stolið ! " " Sunnudagsmogginn horfir líka til fortíðar í dag .
Lóa Pind Aldísardóttir , fréttamaður á Stöð 2 , opnar skrautlegt myndaalbúm sitt fyrir lesendum og í tískuþætti sínum heldur Hugrún Halldórsdóttir áfram að meta áhrif löngu horfinna kvenna .
Áður hefur hún tekið fyrir Jacqueline Kennedy og Josephine Baker og í dag er röðin komin að fyrirsætunni Edie Sedgwick , sem veitti ekki minni mönnum en Andy Warhol og Bob Dylan innblástur á sjöunda áratug síðustu aldar .
Áhugi Hugrúnar á þessum konum vekur ekki síst athygli fyrir þær sakir að hún er ung að árum og að stíga sín fyrstu skref í blaðamennsku .
Hún veit líklega sem er að sá sem veit ekki hvaðan hann kemur hefur ekki hugmynd um hvert hann er að fara .
