Leikstjóri : Richard Brooks .
Aðalleikarar : Burt Lancaster , Jean Simmons , Arthur Kennedy , Shirley Jones , Dean Jagger .
145 mín .
Smitandi sannfæringarkraftur Lancasters í titilhlutverkinu og einstæð útgeislunin sem yfirgnæfir allt annað , skipar þessum glaðbeitta og frábæra leikara í raðir þeirra bestu um aldir og ævi .
Gantry er flugmælskur sölumaður , drykkjubolti og kvennabósi , fyrrum ruðningsleikmaður , sem ákveður skyndilega að snúa kvæði sínu í kross og gerast prédikari Guðs orðs .
Ástæðan er ekki skyndilegur , guðlegur innblástur heldur systir Sharon ( Simmons ) , gullfallegur predikari í sértrúarflokki sem ferðast um landið í kreppunni miklu .
Lancaster tekur sér góðan tíma , verður hvergi á í messunni , hvorki í ræðumennskunni né í snörulögnum fyrir systur Sharon og heillar hana , samstarfsmenn hennar og ekki síst auðtrúa , illa haldin almúgann .
Þá kemur gömul vinkona hans , núverandi gleðikona ( Jones ) , til skjalanna og gjörbreytir framvindunni .
Auk stórleiks glæsimennisins Lancasters prýðir fjölmargt annað myndina , einkum leikstjórn og handrit Brooks ; ræðurnar gneista af eldi og brennisteini og söguþræði bókar Sinclairs Lewis fylgt af snilld .
Jones sýnir fín tilþrif í litlu , vandasömu hlutverki prestsdótturinnar sem ruðningshetjan Gantry forfærði á sínum tíma og steypti í glötun .
Hún , ásamt Lancaster og handriti Brooks , hlutu Óskarsverðlaunin .
Kennedy er hárfínn sem samviska þjóðarinnar , blaðamaðurinn sem fátt fer fram hjá .
Ein magnaðasta þjóðfélagsádeila Lewis verður ógleymanleg mynd um átökin milli ljóss og skugga og spurninguna sem brennur , eru sértrúarflokkar almennt hjómið eitt ? saebjorn@heimsnet.is 