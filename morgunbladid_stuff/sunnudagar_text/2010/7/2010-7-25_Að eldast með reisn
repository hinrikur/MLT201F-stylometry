Hugrún Halldórsdóttir hugrun@mbl.is Þær eru ófáar konurnar í Hollywood sem hafa gengist undir hnífinn til þess eins að viðhalda unglegu útliti sínu .
Það þykir nefnilega ekki smart að vera með broshrukkur eða annað sem sýnir að maður hefur lifað lífinu .
Lengi vel var ég fórnarlamb þessarar hugsunar .
Ég var staðráðin í að bjóða hrukkur aldrei velkomnar og fannst ekkert athugavert við að láta þær hverfa með einum eða öðrum hætti .
Á síðustu árum hefur mér þótt eilítið hrukkótt húð , þó ekki illa farin eftir ljósabekki eða reykingar , ótrúlega töff .
Það heillar mig í dag meira að eldast á eðlilegan hátt en að gangast undir ótal lýtaaðgerðir .
Í rauninni hlakka ég til að takast á við þau mismunandi aldurstímabil sem vonandi bíða mín .
Það verður gaman að breyta mörgu sem tengist útlitin í takt við breyttan aldur , s.s. fatastílnum , andlitsförðuninni , hárgreiðslunni og svo mætti lengi telja .
Í Hollywood má finna einstaka hræður sem þora að sýna sitt rétta andlit og ég hreinlega dáist að þeim fyrir að láta ekki undan þrýstingi .
Í fljótu bragði detta mér í hug leikkonurnar Julianne Moore , Cate Blanchett , Kate Winslet og Judi Dench .
Sú sem mér þykir þó skara fram úr á þessu sviði er konan á bak við hina geysivinsælu Hermes Birkin-tösku , Jane Birkin .
Þessi 63 ára söng- og leikkona er eflaust besta dæmið um konu sem skartar hrukkum sínum stolt .
Það sem einkennir útlit Birkins er þessi ungi andi sem skín af henni .
Hún er síbrosandi og lætur broshrukkumyndun sem vind um eyrun þjóta .
Bros hennar er ávallt jafn einlægt og unglegt .
Hún er mín fyrirmynd .
Konurnar í Hollywood sem skarta sínu " eigin " andliti eru oftast þær sem eru með mestu útgeislunina , enda með sjálfstraustið í lagi .
Það er nefnilega mikilvægara fyrir útlitið en marga grunar .
Þær leikkonur sem gangast reglulega undir hnífinn virðast frekar óöruggari með útlit sitt .
Ætli þær séu ekki flestar grátandi innra með sér á rauða dreglinum yfir nýjustu hrukkunni sem kom svo skjótt að enginn tími gafst til að láta lækni galdra hana í burtu .
Það sést bara ekki því andlitsvöðvarnir hafa verið lamaðir með Botoxi .
