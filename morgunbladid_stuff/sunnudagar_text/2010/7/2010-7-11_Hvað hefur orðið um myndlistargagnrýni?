Megnið af síðustu öld , á hápunkti módernismans , gegndu listgagnrýnendur og listfræðingar lykilhlutverki í því að móta og skrásetja listasöguna í samræmi við strauma myndlistar síns tíma .
Þeir völdu og höfnuðu og hafa menn jafnvel gengið svo langt að segja suma gagnrýnendur vera hina raunverulegu upphafsmenn liststefna , að bandaríski gagnrýnandinn Clement Greenberg hafi til að mynda fundið upp abstrakt-expressjónismann en ekki Jackson Pollock , Hans Hoffman eða Willem de Kooning því það var Greenberg sem hópaði þeim saman og setti verk þeirra í opinbert samtal við listasöguna .
Á þeim tíma var listasagan skráð eftir línulegu stigveldi og sett inn í svokallaðan frumkvöðlapíramída þar sem listamönnum var skipað sæti í þrepum út frá þeirri liststefnu sem þeir þóttu tilheyra .
Mikilvægir listamenn sátu í efsta þrepi en þeir sem á eftir fylgdu voru settir í þrepin þar fyrir neðan .
Á níunda áratug síðustu aldar , þegar uppgangur póstmódernismans var sem mestur , höfnuðu myndlistarmenn þessu stigveldi og gengust ekki lengur við hugmyndinni um frumkvöðulinn eða línulega listasögu , þ.e. að list sé getin af list .
Á sama tíma tók listmarkaðurinn undraverðan kipp og hefur síðan vaxið með ógnarhraða sem hefur orðið til þess að skrásetningarhlutverkið hefur færst á milli stétta og annars konar skrásetningarkerfi tekið við .
Stigveldið sem samtímalistasagan styðst nú við byggist á svokölluðum " gallerípíramída " ( nafngiftina á breskur hagfræðingur , Donald Thompson að nafni ) og er hann þrepaskiptur eftir galleríum en ekki listamönnum eða liststefnum eins og tíðkaðist á dögum Greenbergs .
Ber listamönnum nú að klífa þennan píramída og komast að hjá æðstu galleríunum .
Þau byggja þeim brýr yfir í æðstu nútíma- og samtímalistasöfnin og eftir því sem listamaður klífur hærra upp píramídann eykst verðmæti listaverka hans og að sama skapi styrkist staða hans í samtímalistasögunni .
Listgagnrýnendur hafa ekkert um þetta klifur að segja .
Það ræðst algerlega af markaðsgildinu .
Skrásetning samtímalistasögunnar hefur þar með færst úr höndum listgagnrýnenda og listfræðinga yfir til sýningarstjóra , gallerista og listaverkasafnara og miðast við velgengni listamanna samkvæmt listmarkaði og ferilskrá .
Eðlilega stendur myndlistargagnrýni á tímamótum þegar svo er komið og ber að endurskilgreina hana og finna henni nýtt hlutverk í samtímanum .
Margir telja að hlutverk myndlistargagnrýnandans felist nú í heimildargildi skrifa hans sem kann að vera ástæðan fyrir því að aldrei hefur verið birt jafnmikið af myndlistargagnrýni í erlendum tímaritum og dagblöðum og undanfarin ár , enda er hún veigamikill partur af opinberri umræðu um list og veitir henni visst aðhald .
Á Íslandi hefur aftur á móti verið farin önnur leið en úti í hinum stóra heimi .
Síðastliðin ár hefur myndlistargagnrýni verið að þurrkast út .
Fjölmiðlar hunsa hana þannig að gagnrýni ratar ekki í opinbera dreifimiðla .
Í besta falli heyrum við lesinn pistil í Víðsjá einu sinni í viku eða getum lesið umsögn um einhverja sýningu á höfuðborgarsvæðinu í Lesbók Morgunblaðsins .
En það dugar ekki til að halda uppi umræðu né heldur sem áreiðanlegar heimildir fyrir framtíðina .
Og því , þegar við síðar horfum til baka , vantar gagnrýnar heimildir um strauma myndlistar á Íslandi þessa ára .
Fyrir þremur árum skrifaði ég pistil í Morgunblaðið þar sem ég lýsti eftir aukinni gagnrýninni umræðu um myndlist í fjölmiðlum því verið væri að stefna henni í dauða með afskipta- og áhugaleysi .
Myndlistargagnrýni hefur síðan verið haldið í öndunarvél .
Slíkt ástand getur ekki varað til lengdar og þess vegna hef ég ákveðið að " beila " og hætta að skrifa í Morgunblaðið .
Við sem trúum á karma og endurfæðingu getum auðvitað vonast til þess að myndlistargagnrýni muni fæðast á ný og þá í einhverju öðru formi en áður .
Dauðateygjurnar geta hins vegar varað lengi .
Það fer eftir því hvort þeir sem láta list skipta sig máli hefja lífgunartilraunir og blása nýju lífi í fagið eða ekki .
Jón B.K .
Ransu ransu@mbl.is 