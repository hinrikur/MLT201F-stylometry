Margt er þessari þjóð gefið , fátt þó í meira mæli en seigla .
Ella hefði hún líklega ekki staðið af sér fár , harðindi og myrkur aldanna .
Mörg dæmi um íslenska seiglu má finna í Sunnudagsmogganum í dag .
Fyrstur skal nefndur Sigurður Bjarklind , kennari á Akureyri , sem á tveimur áratugum hefur ræktað upp myndarlegan skóg , þar sem áður var gamalt , ónýtt tún en engin planta , breytt ónýtri geymslu í glæsilegan bústað og að auki byggt nokkur hús , í fornum stíl , með eigin handaafli .
Heimsókn í Maríugerði í Kaldakinn í Suður-Þingeyjarsýslu lætur engan mann ósnortinn .
Svo segist Sigurður vera " bara venjulegur maður " .
Rafn Hafnfjörð ljósmyndari er annað dæmi um ólseigan Íslending .
Hann ann náttúru þessa lands og hefur verið vakinn og sofinn yfir þeirri köllun að kynna hana fyrir útlendingum – í meira en hálfa öld .
Um miðjan sjötta áratuginn byrjaði hann að leggja Loftleiðum til ljósmyndir í kynningarbæklinga og hann er enn að .
Nú nýverið birtist eftir Rafn glæsileg flennistór mynd af gosinu í Eyjafjallajökli í tímariti Sameinuðu þjóðanna , UN Special , auk tveggja smærri mynda .
Og Rafn var ekkert að rukka fyrir viðvikið .
" Ég var ekkert að tala um þóknun við hann [ ritstjóra tímaritsins ] enda lít ég fyrst og fremst á þetta sem viðurkenningu og landkynningu .
" Fá orð lýsa íslensku tónlistarfólki betur en seigla en í bráðum heila öld hefur það barist fyrir sérhönnuðu húsi undir listsköpun sína .
Nú sér loksins fyrir endann á þeirri baráttu – tónlistarhúsið Harpa við höfnina í Reykjavík verður tekið í notkun á næsta ári .
Rætt er við nýráðinn tónlistarstjóra hússins , Steinunni Birnu Ragnarsdóttur , í Lesbók Sunnudagsmoggans í dag .
Þar segir hún meðal annars : " Þetta er auðvitað mjög góð tilfinning og mikil tilhlökkun , sérstaklega vegna þess hvað það er spennandi tækifæri að koma að uppbyggingu og mótun þessa húss sem búið er að vera draumur tónlistarmanna svona lengi .
Það er hátt í heil öld frá því hugmyndir um það létu fyrst á sér kræla og bjartsýnismenn fóru að sjá í hillingum að hægt væri að byggja tónlistarhús á Íslandi .
Það er eiginlega alveg ótrúlegt hvað þetta er þó búið að taka langan tíma .
" Harpa verður höfuðvígi Sinfóníuhljómsveitar Íslands , sem um langt árabil hefur notið alþjóðlegrar viðurkenningar og hylli – spilandi í kvikmyndahúsi .
Hvað gerir Sinfónían á nýja staðnum ? Hljóðfæraleikararnir verða væntanlega eins og kýr að vori .
Menningu og listum eru víðar reist hús .
Akureyringar eru í þann mund að taka sitt menningarhús , Hof , í notkun .
Það verður vígt með pomp og prakt 28. ágúst .
Framkvæmdir eru á lokastigi , eins og Skapti Hallgrímsson , blaðamaður Morgunblaðsins á Akureyri , upplýsir lesendur Sunnudagsmoggans um í máli og myndum í þættinum Bak við tjöldin .
Eitt af fyrstu verkefnunum í húsinu verður frumsýning Leikfélags Akureyrar á söngleiknum sívinsæla Rocky Horror Picture Show í haust .
Það er gömul saga og ný að listin dafni aldrei betur en þegar kreppi að .
