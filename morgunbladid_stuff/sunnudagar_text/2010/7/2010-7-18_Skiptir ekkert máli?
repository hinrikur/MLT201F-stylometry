Löng ferð hefst á litlu skrefi .
Og gildir um margt annað en hefðbundið ferðalag .
Ferð án fyrirheits , óvænt atburðarás eða lítt undirbúin getur lukkast vel .
Ungur maður hleypur á eftir strætisvagni , missir af honum og bölvar í barm sér yfir tækifæri sem nú sé farið forgörðum .
Hann muni fyrir vikið missa af íhlaupavinnu , sem hefði létt honum lífsbaráttuna .
Á stoppistöðinni er stúlka sem hann vissi ekki að væri til .
Og af því að hann missti af vagninum spjalla þau saman .
Úr því verða leiftrandi kynni og langt hjónaband .
Í hópi barna þeirra og annarra afkomenda er nafntogaður listamaður , annar sem fann upp hluti sem mannkynið getur ekki verið án og þar fram eftir götunum .
Það var því mikill happafengur að vagninum stýrði þennan morgun bílstjóri sem hafði lent í illindum við kerlingu sína einmitt þennan morgun , sá piltinn hlaupa á eftir vagninum og lét pirring sinn bitna á honum og beið ekki þessar sekúndur sem hefðu dugað .
Þess vegna varð sagan önnur fyrir marga , jafnvel þjóðarsagan .
En hvað varð það sem breytti henni .
Nöldrið í bílstjórafrúnni ? Stuttur kveikiþráður bílstjórans ? Slóðaháttur piltsins sjálfs eða bíll móður stúlkunnar , sem bilaði svo hún varð að taka strætó ? Og varð þessi breyting á sögunni endilega til góðs , þótt svo virðist í fljótu bragði ? Afkomendur skötuhjúanna á biðstöðunni eru sannfærðir um það , enda hefðu þeir ekki orðið til að öðrum kosti .
En hefði piltur náð vagninum kynni hann að hafa hnotið þegar hann fór út úr honum aftur .
Þar hefði önnur stúlka gripið töskuna hans og augu þeirra mæst óvænt .
Dóttir þeirra fæðst og farið í læknisfræði hér heima og erlendis og fundið síðar lausnina á gátunni um hvernig menn lækna krabbameinið og hlotið nóbelsverðlaunin í kjölfarið .
Lítil atvik en langvinn áhrif Sagan tekur breytingum og verður önnur en virtist fyrir fáeinum sekúndum .
Hitler breytti sögunni og til ills fyrir allan þann fjölda sem athafnir hans snertu í bráð eða lengd .
En margir fullyrða að þjóðasamningarnir eftir fyrri heimsstyrjöldina hafi plægt þann jarðveg sem einn gat fóstrað Hitler og nóta hans .
Það er sennileg kenning , en þó ekki endilega sönnuð .
En ef afi Hitlers hefði ekki endilega þurft að rekast á ömmu Hitlers fyrir algjöra tilviljun væru þá gyðingar 20 milljónum fleiri í dag ? Og hver er þá hlutur ömmu Hitlers ? Má rekja eyðileggingu dómkirkjunnar í Coventry til hennar ? Og eins væri hægt að spyrja hvort bréfritari hefði fengið sólsting þegar hitinn á Íslandi komst loks yfir 20 gráður á mæli Anders Celsíusar .
Skal kylfa ráða hverju kasti ? Því hvert eiga svona vangaveltur svo sem að leiða ? Er niðurstaðan sú að tilgangslaust hljóti að vera með öllu að leggja plön , búa í haginn og láta ekki kylfu ráða hverju kasti ? Þetta fari allt saman einhvern veginn og þegar öllu sé á botninn hvolft ráði maðurinn einn og sjálfur æði litlu um hvernig þetta allt æxlast .
Að svo miklu leyti sem stefnt var að nýtanlegri niðurstöðu með þessum hugleiðingum var það ekki þessi .
Því hitt er margreynt að einstaklingar , fjölskylda , ætt , sveitungar og þjóðir geta haft áhrif á heill sína og hamingju , þótt margt , stórt og smátt , verði alltaf utan seilingar hversu langt sem teygt er .
Ferðalokin sem hefjast með fyrsta skrefinu eru miklu líklegri til að verða happadrjúg en ella , ef fyrirhyggja og stefnufesta hafa ráðið mestu í för .
Og hversu oft hefur ekki sést til þeirra sem stefndu frá upphafi lóðbeint til andskotans og náðu fyrr en varði til hans .
Og stundum er ferðaviljinn til fjandans svo ríkur , að ekki er nokkur leið að stemma menn í aðrar áttir í tæka tíð þótt reynt sé .
Varð snúið aftur ? Allir vita að illa fór í efnahagsmálum heimsins almennt á haustdögum 2008 og Ísland fór hvað verst út úr þeim áföllum .
Í raun þarf ekki að deila lengur um aðalatriðin í þeirri atburðarás , þótt sumum sé mikið í mun að koma henni í ákveðinn farveg .
Það eru ekki síst þeir menn sem trúa þeirri kenningu að í raun breyti einungis eftir á fréttaskýrendur og sagnfræðingar sögunni .
Þeir sem fóru þar með veigamikil hlutverk í því sem nú er orðið saga eiga allan sinn framtíðarorðstír undir slíkum , sem virðist fremur kvíðvænlegt .
Góður kostur fyrir þá er að láta sér það í léttu rúmi liggja .
Enn þá flokkast það þó ekki undir sagnfræði að velta því fyrir sér hvenær komið var fram hjá þeim punkti að lengur varð ekki neinu bjargað sem næmi .
Hversu oft höfum við ekki heyrt í fréttum sagt svo frá bruna , sem slökkvilið kom að : " Slökkvistarf stóð í nærri tvo tíma .
Það gekk vel .
Þegar því lauk var allt brunnið sem brunnið gat .
" Þessar alkunnu og dapurlegu fréttir hljóma gjarnan eins og dálítið kúnstug og skemmtileg öfugmæli .
En þær eru það ekki .
Ekki fremur en aðrar fréttir sem fara ekki jafn hátt um það þegar flinkir læknar gera sitt ýtrasta til að bjarga sjúklingi .
Þeir beita til þess allri sinni þekkingu og tækni en meinin eru svo langt gengin að jafn vel það dugar ekki til .
Um það mætti segja að aðgerðir læknanna og hjúkrunarfólks voru fumlausar og heppnuðust að sínu leyti eins og til var stofnað .
En meinið reyndist óviðráðanlegt þegar þarna var komið .
Íslensku bankarnir voru á þeim ömurlegu októberdögum eins og sjúklingurinn sem læknarnir " opna " og sjá þá fyrst að við ekkert verður ráðið .
Munurinn er aðllega sá að sjúklingurinn er gjarnan í góðri trú .
Það voru bankarnir ekki .
Reikningar þeirra voru marklausir og upplýsingar um fjárhagsgetu haldlausar auglýsingabrellur .
Álagsprófin sem byggð voru á þeim reikningum voru einskis virði .
Hlutabréfaverði þeirra var haldið uppi með ólögmætum hætti .
Ella hefði það endurspeglað eiginfjárstöðu sem var ólífvænleg .
Féð , sem bankarnir þóttust ráða yfir var löngu horfið .
Því hafði verið mokað til fámennrar klíku , án tilskilinna veða , þótt endurheimtur þess væru augljóslega mjög ólíklegar .
Félögin , sem féð fengu , voru burðug á yfirborðinu , en höfðu verið mergsogin af eigendum sínum og eiginfjárstaðan fölsuð og var þegar loks var skoðuð ein rjúkandi rúst .
Þegar blekkingarleiknum varð ekki lengur haldið áfram blöstu rústirnar við innan við leiktjöldin .
Þá var í rauninni " allt brunnið sem brunnið gat " .
Mesta gæfan í öllu þessu óláni var sú að fjármunum þjóðarinnar var ekki fleygt á þetta bál þótt eftir því væri leitað af miklum þunga og margur studdi slíkt með ráðum og dáð , sem ekkert vill við slíkt kannast í bráð .
Skal bæta úr böli eða bæta það ? Vonin var svo einkum sú að menn myndu fikra sig vel frá þessum vanda og ekki síður hitt að menn myndu læra af honum .
Hið fyrra hefur ekki farið eins vel og vænst var .
Í þeirri ferð hafa mörg skref verið illa stigin og stefna verið röng .
Þess vegna gengur endurreisnin hægar en skyldi og þjóðfélagið verður lengur lamað .
Og hitt , lærdómurinn af öllu saman , lætur svo sannarlega á sér standa .
Þegar horft er til framgöngu Landsbankans og Arions banka sést að viljinn stendur allur til þess að arka aftur í foraðið sem draga átti bankakerfið upp úr .
Fyrir framgöngu þeirra í þeim málum sem mest hafa verið rædd eru engar viðskiptalegar forsendur .
Formerkin eru öll öfug .
Forsendur þeirra eru því aðrar en viðskiptalegar .
Þær eiga því ekki að njóta bankaleyndar og þær verður að rannsaka .
Það er miklu líklegra til árangurs að rannsaka slíka hegðun áður en þessir bankar verða aftur komnir í þrot en eftir það .
Rannsóknirnar verða einnig aðgengilegri nú en áður var því nú geta stjórnendur þessara banka ekki borið því við að þeir hafi ekki vitað að þeir væru að eiga viðskipti við stærstu svindlara íslenskrar viðskiptasögu .
Þeir eru nú eins víðsfjarri góðri trú í viðskiptum og hægt er að komast .
