Gerirðu þér grein fyrir að klósettpappír hefur ekki breyst á minni lífstíð ? Hann er bara pappír á papparúllu .
Allt annað hefur breyst en klósettpappír er nákvæmlega eins og verður þannig til okkar dauðadags .
" Þessi heldur misheppnaða tilraun George Costanzas úr Seinfeld-þáttunum til þess að heilla stúlku upp úr skónum með heimspekilegum vangaveltum sínum um klósettpappír er ekki allskostar rétt .
Klósettpappír er nefnilega ekki bara klósettpappír .
Fyrstu heimildir um klósettpappír eru frá 6. öld fyrir Krist í Kína og er að finna í riti hins heppilega nefnda fræðimanns Yan Zhitui .
Reit hann um notkun pappírs : " Þann pappír sem letrað er á brot úr bókum Konfúsíusar eða nöfn spámannanna dirfist ég ekki að nota á salerninu .
" Þessi orð benda ótvírætt til að pappír , sem hafði verið notaður sem umbúðir í Kína allt frá 2. öld fyrir Krist , var til fleiri hluta brúklegur .
Það var þó ekki hver sem var sem naut þess munaðar að þurrka sér eftir þarfir sínar með pappír .
Það voru aðeins eðalbornir afturendar sem voru þess verðugir á 14. öldinni í Kína að vera stroknir með slíkum lúxus .
Heimildir herma að 720.000 blöð hafi verið framleidd fyrir keisarafjölskylduna í þáverandi höfuðborg veldisins , Nanjing .
Hér var þó ekki um ómerkilegan pappír að ræða heldur var hvert blað úðað með ilmefnum .
Ekkert minna dugði fyrir háæruverðuga keisaralega sitjanda .
Á síðari tímum hefur klósettpappírinn verið bandarísk uppfinning .
Árið 1857 varð athafnamaðurinn Joseph C. Gayetty fyrstur til að framleiða hann í söluumbúðum undir nafninu " lækningapappír " sem hann auglýsti sem " mesta þarfaþing okkar tíma " .
Seldi hann fimm hundruð blöð á fimmtíu sent og svo stoltur var hann af uppfinningu sinni að hann lét prenta nafn sitt á hvert blað áður en botninum var náð .
Rúmum þrjátíu árum síðar varð sú bylting í endaþarmseyðublöðum að pappírsfyrirtækið Scott Paper setti í fyrsta skipti á markað klósettpappír á rúllu sem passaði eins og flís við rass við þarfir neytenda .
Forsvarsmenn fyrirtækisins blygðuðust sín svo fyrir þessa vöru , sem ekki mátti minnast á í kurteislegum samræðum , að þeir neituðu að setja vörumerki sitt á pappírinn og notuðu heldur merki dótturfyrirtækja sinna í skítverkið .
Árið 1942 kom bresk pappírsiðja fram með tveggja laga klósettpappír notendum til hægðarauka .
Síðan þá hafa alls kyns nýjungar komið fram í gerð pappírsins .
Hægt er að fá litaðan , rakan , grófan , fínan , ilmandi eða jafnvel aloe vera-húðaðan pappír í dag , allt eftir því hvað notandinn girnist .
Hann er þó ekki eintóm sæla fyrir mannkynið því umhverfisáhrif notkunarinnar eru umtalsverð .
Á hverjum degi sturta Evrópubúar niður 60 milljón rúllum af pappír og hinn dæmigerði Bandaríkjamaður fer í gegnum 57 blöð sem er sexföld meðalnotkun í heiminum .
Endurvinnsla er því lykilatriði þegar kemur að klósettpappír og umhverfinu en það sem kemur í veg fyrir að það sé gert í meira mæli er að neytendur kjósa frekar mjúkan lúxuspappír en þann endurunna .
Pappírssóunin er vaxandi vandamál enda hafa Kínverjar og Afríkumenn tekið upp á að nota hann í sífellt meiri mæli .
kjartan@mbl.is 