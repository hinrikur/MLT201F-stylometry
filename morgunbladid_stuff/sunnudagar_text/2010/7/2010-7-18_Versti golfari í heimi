Upphafshöggið mitt af fyrsta teig var stórkostleg vonbrigði .
Ég sveiflaði kylfunni af öllu afli og lét vaða .
Þetta var ekki alger hörmung .
Boltinn hefði getað farið beint upp í loftið , komið niður og lent á hausnum á vallarstarfsmanni .
Hann gerði það þó ekki , sem betur fer .
Hann skaust hátt upp í loftið og áfram en aðeins skamma vegalengd .
" Þannig lýsti breski keðjureykjandi kranastjórnandinn Maurice Flitcroft reynslu sinni af fyrsta teighögginu á Opna breska meistaramótinu í golfi árið 1976 .
Nú um helgina keppa hetjur eins og Tiger Woods , Phil Mickelson og Lee Westwood á hinum sögufræga St .
Andrews á 150 .
Opna breska mótinu .
Woods setti vallarmet árið 2000 þegar hann sigraði á mótinu 19 höggum undir pari .
Flitcroft er einnig methafi á Opna breska , með öðrum formerkjum þó en Woods .
Þennan dag árið 1976 lék Flitcroft völlinn á 119 höggum , 49 höggum yfir pari , sem er versta skor sem nokkur kylfingur hefur fengið í 150 ára sögu mótsins .
Flitcroft hafði laumað sér inn á mótið með því að villa á sér heimildir .
Flitcroft , sem meðal annars hafði starfað sem loftfimleikamaður í farandleikhúshópi , hafði hrifist af golfíþróttinni þegar hann horfði á heimsmeistaramótið í holukeppni árið 1974 .
Það heillaði hann að sjá kylfingana kynnta á fyrsta teig og hvernig fylgst var með hverjum og einum þegar þeir slógu fyrsta höggið .
Flitcroft vildi fá að upplifa það .
Í kjölfarið keypti hann kylfur með póstsendingu og kynnti sér kennslubók frá gömlum PGA-meistara og spreytti sig á túnum og ströndum nærri heimili sínu í Cumbria-héraði á Bretlandi .
Fljótlega komst að hann að því að golfið var meiri kúnst en hann hafði gert ráð fyrir en hann lagði þó ekki árar í bát .
" Það væri gaman að spila á Opna með Jack Nicklaus og öllum þeim gaurum .
Það yrði svolítil hvatning fyrir mig .
" Hann sótti um að fá að spila á mótinu en komst þá að því að áhugamenn þyrftu að gefa upp skráða forgjöf sem Flitcroft hafði að sjálfsögðu ekki , enda aldrei spilað hring á ævinni .
Lausnin var einföld : hann skráði sig sem atvinnumann .
Eftir frammistöðuna árið 1974 ýtti Flitcroft hetjum eins og áðurnefndum Jack Nicklaus út af forsíðum blaðanna daginn eftir .
Skorið endurspeglaði ekki raunverulega getu hans að eigin sögn og kenndi hann því um að hann hafði gleymt 4-trénu í bílnum .
" Ég var sérfræðingur með 4-trénu , alveg hárnákvæmur , " sagði Flitcroft .
Jim Howard , sem var með kranastjórnandanum í ráshópi , var ekki á sama máli .
" Eftir að hafa gripið um kylfuna eins og hann ætlaði að myrða einhvern sló Flitcroft beint upp í loftið og beint aftur niður , nákvæmlega einn og hálfan metra , " sagði Howard .
" Við gerðum ráð fyrir að þetta hefði bara verið stress en þegar hann skallaði næsta höggið kölluðum við á dómarana .
" Ekki var hins vegar hægt að henda Flitcroft burt úr þessu og Howard var ekki skemmt .
Flitcroft sá sér þann kost vænstan að hætta á toppnum eftir að hann reiknaði út að til þess að komast í gegnum niðurskurð þyrfti hann að leika næsta hring á 23 höggum .
Í kjölfarið hertu golfyfirvöldin , R & A , inntökuskilyrðin og Flitcroft var meinaður aðgangur árið eftir með þeim rökum að hann hefði ekki sýnt fram á framfarir síðan árið áður .
Við tóku bréfaskrif á milli hans og aðalritara R & A , Keith Mackenzie .
Skoraði Flitcroft meðal annars á Mackenzie að spila við hann á gamla vellinum til þess að skera úr um hvort hann væri orðinn nógu góður .
Í kjölfarið var Flitcroft umsvifalaust settur í lífstíðarbann frá öllum R & A-völlum .
Dulargervi og dulnefni Flitcroft hélt þó ótrauður áfram þrátt við mótlætið og neitaði að játa sig sigraðan .
Alls reyndi hann fimm sinnum aftur að smygla sér inn á Opna breska meistaramótið en komst aðeins tvisvar fram hjá vökulum augum vallarstarfsmanna .
Árið 1984 slapp hann í gegn sem svissneskur atvinnumaður að nafni Gerald Hoppy með litað hár og gerviyfirvaraskegg en var dreginn burt eftir að hafa spilað fyrstu níu holurnar á 63 höggum þegar starfsmenn R & A áttuðu sig á að þeir væru með annan Maurice Flitcroft á vellinum .
" Ímyndið ykkur hversu hissa þeir voru þegar þeir gerðu sér grein fyrir að þeir væru með hinn raunverulega Maurice Flitcroft ! " sagði svikahrappurinn síðar flissandi í viðtali .
Sex árum síðar mætti hann enn keikur til leiks , nú sem Bandaríkjamaðurinn Gene Paychecki .
Aftur var hann gripinn eftir aðeins tvær holur , þá þremur höggum yfir pari , þar sem vallarstarfsmenn féllu ekki fyrir lélegum bandarískum hreimi Flitcrofts .
Flitcroft var hóflega frægur fyrir uppátæki sín og hafa golfmót og verðlaun verið skírð í höfuðið á honum , þá yfirleitt skammarverðlaun .
Til marks um frægðina fékk hann í fleiri ár bréf hvaðanæva að úr heiminum sem voru stíluð á " Maurice Flitcroft , kylfing , Englandi " .
Venjulegt fólk samsamaði sig líklega betur við Flitcroft sem barðist við að spila á undir 100 höggum en atvinnumennina sem varla slá feilhögg .
Sjálfur skildi Flitcroft aldrei hvers vegna yfirmenn R & A voru andsnúnir honum .
" Ég reyndi aldrei að gera lítið úr þeim .
Golf er bara leikur og ég gerði mitt besta .
Af hverju þurftu þeir að vera svona stífir yfir þessu ? " sagði hann í viðtali einhverju sinni .
Þegar Flitcroft lést árið 2007 , 77 ára gamall , neitaði R & A að tjá sig um fráfall hans , þegar eftir því var leitað , á þeim forsendum að hann hefði aðeins spilað í forkeppnum .
Nú fyrir helgina kom út bók um svikahrappinn og draumóramanninn Flitcroft undir titlinum " The Phantom of the Open : Maurice Flitcroft , the World ' s Worst Golfer " eftir breska blaðamanninn Scott Murray og grínistann Simon Farnaby .
Fyrirmynd boðflennu Innblástur Maurice Flitcroft til að verða boðflenna á Opna breska meistaramótinu var bandaríski póstflokkarinn Walter Danecki .
Þannig var dulnefnið Gene Paycheki líklega til heiðurs Danecki auk þess að vísa til launatékkans sem Flitcroft vonaðist til að fá fyrir að sigra mót .
Flitcroft skrifaði í minningar sínar um Danecki : " Walter vildi verða atvinnukylfingur en var stöðvaður af PGA Bandaríkjanna og þröngsýni þeirra að allir yrðu að sýna fram á hæfileika sína fyrirfram .
" Danecki var frá Milwaukee í Winsconsin-ríki þar sem hann hafði aðallega leikið um helgar á almenningsvöllum en árið 1965 ákvað hann að hann langaði til að taka þátt í Opna breska mótinu .
Hugmyndin var að sameina fyrirhugað sumarfrí á Bretlandi við það að spila á Opna breska .
Þegar Danecki fyllti út umsóknina um þátttöku skráði hann sig sem atvinnumann frekar en áhugamann því hann vildi vinna það stórfé sem var í boði fyrir sigurvegarann meðal atvinnumannanna .
Úr varð að umsókn Daneckis var samþykkt af R & A og fékk hann að leika forkeppni mótsins á Hillside-vellinum .
Fyrri hringinn fór Danecki á 108 höggum og gerðu starfsmenn R & A ráð fyrir að hann myndi draga sig í hlé og voru jafnvel komnir með varamanna til þess að leika seinni hringinn í staðinn fyrir hann .
Danecki lét þó ekki deigan síga og mætti galvaskur á teig fyrir seinni hringinn .
Sá endaði engu betur en sá fyrri , 113 högg og 221 allt í allt , heilum 70 höggum frá því að komast inn á aðalmótið .
Þrátt fyrir ófarirnar var Danecki alla tíð stoltur af þátttöku sinni á mótinu .
" Hann komst ekki áfram en hann fór þó þangað , " sagði eiginkona hans síðar .
" Sumir vildu gera einhvern brandara úr þessu en hann var enginn brandari .
Af hverju ætti hann að skammast sín ? Hversu mörg okkar hefðu nokkru sinni haft hugrekki til að gera það sem okkur dreymdi um að gera ? Hann Wally minn gerði það .
" 