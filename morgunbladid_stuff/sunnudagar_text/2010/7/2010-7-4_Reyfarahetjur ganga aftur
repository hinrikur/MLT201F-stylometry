Reyfarar eru í eðli sínu léttmeti og alla jafna ekki í miklum metum hjá bókmenntafróðum , nema þegar þeir sjálfir eða viðurkenndir höfundar setjast við skriftir .
Þannig má flokka flest það sem Cormack McCarthy hefur skrifað sem reyfara og sumt sem Paul Auster og Don DeLillo hafa gefið út og bækur Michaels Chabons eru oft reyfaralegar svo dæmi séu tekin af bandarískum höfundum sem mjög eru í metum nú um stundir .
Að þessu sögðu þá eru reyfarar ekki bara reyfarar því innan formsins rúmast allskyns bækur , allt frá því að vera hreinar ævintýrasögur í líkinga- og táknsögur sem glíma við hinstu rök tilverunnar .
Saga af glæp og refsingu Ein grein reyfara er lögreglusagan , saga af glæp og refsingu .
Hún er álíka gömul og skáldsagnahefðin ; ef við gefum okkur að skáldsagan eins og við þekkjum hana í dag hafi mótast að miklu eða mestu leyti á nítjándu öldinni er glæpasagan einmitt upprunnin um svipað leyti , sjá til að mynda The Moonstone eftir Wilkie Colins sem kom út 1868 .
Frá þeim tíma hefur formið gengið í gegnum ýmsar breytingar , verið togað og teygt í allar áttir , en þó ekki lengra en svo að bækur Stiegs Larssons standa merkilega nærri þeim glæpasögum sem skrifaðar voru fyrir ríflega hundrað árum .
Alla jafna segja menn að " gullöld " reyfaranna hafi verið millistríðsárin í það minnsta hvað varðar enska bókmenntasögu .
Nútímahöfundar hafa sumir sótt í þann tíma og bókin The Little Stranger eftir Sarah Waters gott dæmi um það .
Það sem hreif Waters að sögn var að á þessum tíma urðu gríðarlegar þjóðfélagsbreytingar á Bretlandi , stéttaskipting leið undir lok að miklu leyti sem birtist í sögunni sem ættaróðal sem er að grotna niður og reimleikar í því .
Þess sér líka stað í glæpasögum þessa tíma þar sem spæjarinn eða leynilöggan er oftar en ekki aðalborinn eða á jaðrinum , þarf iðulega ekki að vinna fyrir sér og leysir glæpafléttur sér til dundurs .
Í bókunum felst þannig rómantísk þrá eftir liðnum tíma , þeim tíma þegar til voru vellauðugir sjentilmenn , göfuglyndir og góðir , en líka það þegar samskipti kynjanna voru rígbundin í hefðir , formlegur dans en ekki frjálsleg samskipti .
Glæpasaga okkar daga er eðlilega berorðari og hranalegri en þær sem gefnar voru út á millistríðsárunum , og reyndar má segja að sögur síðustu ára , aðallega þær sem skrifaðar eru vestanhafs , hafi verið uppfullar með líkamsparta löðrandi í blóði – svo harka- og hranalegar að mörgum þykir nóg um .
Vinsældir Stiegs Larssons eiga líklega eftir að breyta þessu , verða til þess að menn taka að skrifa bækur þar sem fléttan er í aðalhlutverki en ekki sálrænir kvillar og kynlífsvandamál aðalpersónunnar og það hvernig sannleikurinn kemur smám saman í ljós heldur fólki við efnið en ekki það hvernig líkamspartarnir raða sér saman .
Þekktar persónur ganga aftur Ein leið til að tryggja að andblær hins liða skili sér er náttúrlega að taka þekktar persónur traustataki , láta þær ganga aftur .
Sherlock Holmes , hugarfóstur Arthurs Conans Doyles , er eitt besta dæmið um það enda eru til tugir skáld- og smásagna frá síðustu árum þar sem honum bregður fyrir sem aðal- eða aukapersónu .
Nefni sem dæmi The Final Solution eftir Michael Chabon og kom út 2004 .
Annar spæjari sem gengið hefur aftur er Peter Wimsey , aðalpersóna í bókum ensku skáldkonunnar Dorothy Leigh Sayers .
Sagan segir að Dorothy L. Sayers hafi langað til að helga sig guðfræði og því hafi hún ákveðið að skrifa bókaröð sem tryggja myndi henni öruggar tekjur .
Til þess að átta sig á hvað fólk vildi lesa fletti hún dagblöðum og sá að fólk hafði helst áhuga á glæpafréttum og fréttum af fyrirfólki .
Niðurstaðan af þessari athugun varð svo bókaröð um eðalborinn spæjara , Peter Wimsey .
Fyrsta bókin í röðinni var Whose Body ? sem kom út 1923 og þótt hún hafi ekki vakið ýkja mikla hrifningu sló næsta bók , Clouds of Witness ( 1926 ) , í gegn og aðrar bækur gengu enn betur .
Stíllinn á Wimsey-bókum Sayers er uppskrúfaður og tilgerðarlegur á köflum og Peter Wimsey ekki ýkja trúverðug söguhetja , en að því sögðu þá eru bækurnar um hann merkileg stúdía með tilliti til þjóðfélagsþróunar í Bretlandi eftir fyrra stríð og fyrstu árin eftir seinna stríð .
Því má þannig halda fram að skáldsagan Gaudy Night , sem kom út 1935 , sé fyrsta feminíska spæjarasagan , en í henni glímir tilvonandi eiginkona Peters Wimseys , Harriet Vane , við óþokka sem hefur andúð á þeim konum sem ekki halda sig heima að sinna heimilishaldi og barnauppeldi .
Því er Dorothy L. Sayers nefnd hér að í haust kemur út ný bók , The Attenbury Emeralds , þar sem Peter Wimsey og Harriet Vane eru í aðalhlutverkum .
Sú bók er eftir annan enskan kvenrithöfund , Jill Paton Walsh , sem fengin var til þess á sínum tíma að ljúka við handritið að bókinni Thrones , Dominations sem Sayers lét eftir sig óklárað þegar hún féll frá 1957 .
Patton hefur og skrifað aðra Peter Wimsey-bók , sem gekk þó ekki jafnlangt í að endurskapa Wimsey og Vane , en atburðarásin í The Attenbury Emeralds á sér stað eftir seinna stríð .
