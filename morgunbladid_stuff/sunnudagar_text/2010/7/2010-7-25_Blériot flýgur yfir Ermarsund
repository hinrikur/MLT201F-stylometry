Uppi varð fótur og fit meðal flugáhugamanna sumarið 1909 þegar breska dagblaðið Daily Mail hét hverjum þeim sem yrði fyrstur til að fljúga yfir Ermarsund eitt þúsund sterlingspunda verðlaunafé .
Tækninni hafði fleygt fram á fyrstu árum flugsins en enginn hafði í annan tíma flogið yfir svo stórt hafsvæði , alls 36,6 km .
Þrír frumkvöðlar á sviði fluglistar sýndu verðlaununum áhuga .
Hubert Latham , Frakki af breskum ættum , þótti fyrirfram líklegastur til að vinna afrekið enda spreytti hann sig fyrstur , þann 19. júlí .
Kappinn lagði upp frá Calais í Frakklandi og setti stefnuna á Dover á suðurströnd Englands .
Allt gekk að óskum framan af en þegar Latham átti tíu kílómetra óflogna lognaðist vélin út af með þeim afleiðingum að hann þurfti að nauðlenda í sjónum – fyrstur manna .
Þar var hann hirtur upp , ómeiddur en með laskað egó .
Rússneskur aristókrati af frönsku bergi brotinn , Charles de Lambert , þótti einnig líklegur til afreka enda lærisveinn Wilburs Wrights , annars af feðrum flugsins .
Hann náði þó aldrei að spreyta sig fyrir þær sakir að hann varð fyrir slæmum meiðslum , þegar vél hans hrapaði í æfingaflugi .
Franski verkfræðingurinn og uppfinningamaðurinn Louis Blériot stóð því einn eftir á þessum degi fyrir 101 ári .
Hann mætti til leiks um miðja nótt , dyggilega studdur af þeim Lambert og Latham , og fór í loftið laust eftir klukkan hálffimm um morguninn í Calais .
Sjálfur gekk Blériot ekki heill til skógar en hann hafði brennst illa á fæti nokkrum dögum áður þegar bensínleiðsla brast í flugvél hans , Blériot VIII. Bilunin þýddi að hann hafði aðeins eina flugvél tiltæka , Blériot XI , sem var glæný og lítið prófuð einþekja .
Hún var 25 hestöfl , með stóran utanborðsmótor .
Flugtakið tókst ekki sem skyldi og Blériot þurfti strax að þenja vélina upp í 1.200 snúninga á mínútu , nánast topphraða , til að fljúga ekki á ritsímalínur við enda flugbrautarinnar .
Eftir að hafa sloppið með skrekkinn dró hann hraðann niður í 64 kílómetra á klukkustund .
Flogið var í 250 feta hæð .
Frönsk stjórnvöld lögðu til tundurspilli til að fylgja Blériot á fluginu en hann stakk skipið fljótlega af .
Síðar sagði hann svo frá : " Í meira en tíu mínútur var ég einn og einangraður yfir þessu gríðarstóra hafsvæði , sá ekkert við sjóndeildarhring og ekkert einasta fley .
" Tundurspillirinn náði þó í skottið á Blériot um síðir .
Ekki bætti úr skák að veður fór stigversnandi , regnið buldi á vélinni og jók líkurnar á því að hún dræpi á sér og vindurinn bar Blériot af leið .
Þegar hann dró úr hraðanum til að lenda í Dover munaði minnstu að hann missti vald á vélinni í 20 metra hæð .
Allt fór þó vel enda þótt lendingarbúnaður vélarinnar skemmdist nokkuð við lendinguna .
Eins skrúfan .
Að öðru leyti var vélin í fínu standi og lendingin var dæmd góð og gild af útsendurum Daily Mail .
Blériot var 37 mínútur á leiðinni .
Kappanum var tekið með kostum og kynjum við komuna til Dover og strax tekinn í frægra manna tölu .
Blériot hætti fljótlega að fljúga eftir þetta en helgaði sig þess í stað hönnun flugvéla .
Fram til ársins 1914 hannaði hann hvorki fleiri né færri en 800 gerðir af flugvélum , flestar voru þær tilbrigði við XI-módelið góða .
Um tíma var deilt um gæði vélanna og Bretar bönnuðu þær um skeið vegna tíðra slysa en Blériot leysti vandann á endanum sjálfur .
Komst að orsökinni .
Umsvif Blériots voru umtalsverð og um tíma gekk honum betur að selja vélar en sjálfum Wright-bræðrum .
Hann var í móttökunefndinni þegar Charles Lindbergh lenti á akrinum í La Bourget eftir að hafa flogið yfir Atlantsála árið 1927 .
Blériot var enn á kafi í flugbransanum þegar hann lést úr hjartaslagi árið 1936 í París , 64 ára .
Minnisvarði um hann var reistur í Dover – nema hvar ? orri@mbl.is 