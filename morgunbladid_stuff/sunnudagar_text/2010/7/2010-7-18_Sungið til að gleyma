Ég hef ákveðið að endurminningar mínar komi ekki út fyrr en hundrað árum eftir dauða minn .
Þetta er ekki ný hugmynd , Mark Twain gerði þetta líka , en mér er sama , hugmyndin er svo svöl .
Í vor voru einmitt liðin hundrað ár frá andláti Twains .
Útgefendur biðu því ekki boðanna , sóttu þrútið handritið í bankahólf rithöfundarins og vinna nú baki brotnu að útgáfunni – endurminningar Twains munu koma almenningi fyrir sjónir í nóvember , þ.e. fyrsta bindið af þremur , um sjö hundruð síður .
Handritið í heild er um tvö þúsund síður .
Áhöld eru um , hvers vegna Twain gaf þessi sérviskulegu fyrirmæli .
Sumir segja að hann hafi ekki viljað styggja samferðamenn sína en hann vandar sumum þeirra víst ekki kveðjurnar í endurminningunum .
Aðrir eru vissir um að bólgið egóið hafi ráðið för , Twain hafi verið sannfærður um að fólk biði ennþá með öndina í hálsinum eftir endurminningum hans árið 2010 .
Tímaritið Granta birti í vikunni útdrátt úr fyrsta bindinu , sem hverfist eins og gefur að skilja um æsku Twains í bænum Hannibal í Missouri .
Þar fjallar Twain meðal annars um samskipti sín við þræla og upplýsir að sem drengur hafi hann ekki séð neitt athugavert við þrælahald .
Honum hafi ekki verið ljóst að það væri rangt .
Þekkt viðhorf hjá hans kynslóð vestra .
Uppeldið mótar alltaf manninn .
Twain minnist þess að einhverju sinni hafi sísöngur ungs þræls , Sandys að nafni , farið í taugarnar á honum .
Hann kvartaði undan honum við móður sína en fékk þau svör að " auminginn litli " syngi til að gleyma .
Hann myndi aldrei sjá móður sína framar .
Eftir þetta angraði söngur Sandys Twain aldrei .
Annars virðist Twain hafa lynt vel við þrælana .
Einn var í sérstöku uppáhaldi , miðaldra maður á bóndabæ frænda hans , aldrei kallaður annað en Dan ' l frændi .
" Við áttum tryggan og ástríkan vin , bandamann og ráðgjafa í " Dan ' l frænda " , miðaldra þræl sem var klárastur í kollinum af öllum negrunum , " skrifar Twain .
" Hann var hlýr og víðsýnn , hjartað hreint og einfalt , gjörsneytt kænsku .
Hann hefur æ síðan reynst mér vel .
Ég hef að vísu ekki séð hann í meira en hálfa öld en hann hefur fylgt mér í anda mestallan þennan tíma .
" Einhverjir hafa sjálfsagt kveikt á því þegar en Dan ' l frændi er fyrirmyndin að Jim í ævintýrum Tuma Sawyers og Stikkilsberja-Finns .
