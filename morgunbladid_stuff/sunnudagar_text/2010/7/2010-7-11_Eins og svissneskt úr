Berglind Rósa Halldórsdóttir verkfræðingur hefur verið búsett í Zürich í Sviss síðastliðin fjögur ár , en þar starfar hún fyrir verkfræðifyrirtækið Basler & Hofmann .
Hún er nú stödd á Íslandi í sumarfríinu en ólíkt flestum tekur hún daginn eldsnemma enda erfitt að slíta sig frá áunninni svissneskri stundvísinni .
04:30 Vakna í glaðasólskini og svartþrastarsöng , sný mér á hina hliðina og reyni að sofna aftur 05:00 Líkamsklukkan sem skyndilega og mjög óvænt komst í lag eftir að skólagöngunni lauk leyfir greinilega ekki meiri svefn .
Hugsanleg áhrif dvalarinnar í einu stundvísasta landi heims .
Litli bróðir gefur ekki mikið fyrir þá skýringu og bendir reglulega á að gamalt fólk þurfi ekki vekjaraklukku til að vakna snemma .
Sé að ég hef sofið af mér góða nótt-sms frá betri helmingnum í Sviss .
05:30 Hræði líftóruna úr Moggablaðberanum ...
óvart .
Borða morgunmat , fæ mér kaffi og prjóna hnappalista á nýju lopapeysuna 08:00 Á stefnumót við Fjólu vinkonu í sundi klukkan 08:30 og ákveð að það sé fyrirtakshugmynd að leggja sig í 10 mínútur .
08:28 Uppgötva að það var ekki góð hugmynd .
09:00 Við Fjóla komnar í sund , röbbum saman og hlustum á úttekt herramannanna í heita pottinum á ódýrustu apótekum höfuðborgarsvæðisins .
10:30 Bakarí : Snikkerskaka , gulrótarkaka og kaffi hjá Fjólu ...
má skrifa " eigum við að ræða það eitthvað " í Moggann árið 2010 ? 13:30 Rölti heim , sé tvær unglingsstelpur á hjóli , ekki með hjálma .
Ekki töff .
16:00 Bruna út úr bænum með mjög svo fríðu föruneyti , fimm " gömlum " menntaskólavinkonum og einu ( annarra manna ) afkvæmi í átt að Hveragerði .
Ferðinni er heitið í heitan læk í Klambragili .
Lækurinn hefur verið stíflaður með grjóthleðslu á nokkrum stöðum og myndar þannig nokkrar á að giska 40°C heitar laugar sem er æðislegt að baða sig í .
Fór þangað með svissneskum vini í -10°C og stjörnubjörtu um áramótin og það var alveg magnað ! 17:27 Sunna Kristín 6 ára missir tönn þegar við erum hálfnaðar á labbinu .
18:00 Komnar á áfangastað .
Leiðin að læknum var alveg ofboðslega falleg , og staðurinn sjálfur algjör paradís .
Komum frönsku pari á óvart sem greinilega bjóst ekki við félagsskap .
Látum það ekki á okkur fá , skellum okkur líka ofan í og skemmum rómantíkina .
20:00 Pítsa í Hveragerði .
Skemmtilegasta pítsuferð sem ég hef farið í .
Fékk illt í kinnarnar og magavöðva af hlátri , og auðvitað smá bumbu af fyrirtaks pítsu ! 22:00 Komin aftur í bæinn eftir frábæran dag ! Held ég eigi skemmtilegustu vinkonur og fallegasta land í heimi .
