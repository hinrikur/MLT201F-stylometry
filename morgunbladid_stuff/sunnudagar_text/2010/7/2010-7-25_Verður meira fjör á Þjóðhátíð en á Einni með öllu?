MEÐ Tryggvi Már Sæmundsson Þjóðhátíðarnefndarmaður Vafalaust verður mikið stuð á báðum stöðum .
Það sem skiptir mestu máli þessa miklu ferðahelgi er að allir komist heilir heim .
Við hér í Eyjum leggjum allavega mikið upp úr því .
Fólk sem hefur heimsótt okkur hefur í langflestum tilfellum farið heim með góðar minningar .
Það er sennilega þess vegna sem fólk sækir okkur heim ár eftir ár .
Það er einnig mikilvægt fyrir okkur að allar bæjarhátíðir gangi vel því neikvæð umræða bitnar á öllum hátíðum .
Það er því einlæg ósk mín að hvar sem hátíðir eru haldnar séu þær vel skipulagðar og í góðu samstarfi við alla hlutaðeigandi s.s lögreglu , bæjaryfirvöld , heilsugæslu og alla þjónustuaðila .
Ég vil að lokum óska öllum hátíðarhöldurum góðs gengis um verslunarmannahelgina og minni fólk á að ganga hægt um gleðinnar dyr .
MÓTI Margrét Blöndal Framkvæmdarstjóri Einnar með öllu Tja ...
það fer svolítið eftir því hvernig maður skilgreinir fjör .
Ég efast ekki um að það verður fjör á báðum stöðum .
Vestmannaeyingar eru dásamlega skemmtilegir og hafa sinn stíl og okkar fjör verður síst minna , bara svolítið öðruvísi .
Eyjamenn hafa haldið þjóðhátíð síðan nítján hundruð og eitthvað og eiga sínar hefðir en við erum að skapa okkar eigin stíl og reynum sannarlega ekki að keppa við Eyjafjörið .
Árið 2008 breyttum við um takt , settum hjörtu í umferðarljósin og ákváðum að gefa engan afslátt af því sem við teljum vera gott , rétt og fallegt .
Við flautuðum af gömlu frasana um að allt væri við hæfi um verslunarmannahelgi og uppskárum eins og við sáðum .
Heimamenn glöddust og gestirnir okkar brostu allan hringinn og þar með var tilgangi okkar náð .
Við höfum fundið okkar takt sem á svo vonandi eftir að þróast farsællega undir slagorðinu " með hjartað á réttum stað " .
Dagskráin okkar er fjölbreytt og að mínu mati frábærlega skemmtileg og það sem skiptir okkur miklu máli : gríðarlega fjölbreytt .
Það verða alls konar uppákomur alla helgina , sumar fyrirsjánanlegar , aðrar óvæntar , hér verða flottustu hljómsveitir landsins og rúsínur þessa árs verða þeir Sveppi og Villi .
