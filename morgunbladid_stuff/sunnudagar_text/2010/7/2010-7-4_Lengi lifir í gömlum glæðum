Það er ekki á hverjum degi sem fréttist af því að framleiðendur , í þessu tilfelli BBC , hafi lagt fé í aðra eins tvísýnu og mynd um eldri borgara á dvalarheimili .
En þetta eru að sjálfsögðu engin venjuleg gamalmenni heldur fyrrverandi frægir óperusöngvarar .
Söngvararnir koma saman 10. október ár hvert til að minnast afmælisdags tónskáldsins Verdis .
Ekkert er til sparað hjá BBC til að gera myndina , sem ber nafnið Quartet , sem best úr garði og leikaralistinn fær mann til að bíða í ofvæni eftir frumsýningunni að ári , en tökur eru nýhafnar .
Þeir snillingar sem þegar hafa verið ráðnir eru lady Maggie Smith ( fædd ' 34 ) ; Albert Finney ( ' 36 ) , sem vill ekki sjá að nota titilinn sir , og Tom Cortney ( ' 37 ) .
Þrír af stærstu leikurum Englands fyrr og síðar , minna má nú gagn gera ! Minnisstæður er samleikur þeirra Finneys og Courtneys í The Dresser , en þessir frábæru listamenn eiga óteljandi sigra á sviði og á hvíta tjaldinu .
Þá er ógetið leikstjórans , sjálfs Dustins Hoffmans , sem einnig er kominn af táningsaldrinum , orðinn 72 ára .
Myndin er fyrsta leikstjórnarverkefni hans og verður ekki síður forvitnilegt að sjá árangurinn hjá þessum ástsæla leikara í nýju embætti .
Svo skulum við rétt vona að Quartet verði tekin til sýningar hérlendis í fyllingu tímans .
Myndina byggir handritshöfundurinn Ronald Harwood á samnefndu leikriti sínu , en hann er virtur handritshöfundur , fékk m.a. Óskarinn fyrir The Pianist ( 2002 ) .
