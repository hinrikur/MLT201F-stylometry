Bækurnar sem ég hef verið að lesa að undanförnu eiga það sameiginlegt að vera einhvers konar samfélagstilraunir , og / eða hafa einhvern hálf absúrd eða abstrakt vinkil sem gerir þær fádæma áhugaverðar .
Í grunninn er sögusvið bókanna í raun mjög hversdagslegt , en eitthvert óvenjulegt fyrirbæri , eða óvenjuleg staðreynd , snýr öllu á hvolf .
Ég vil nefna hér fjórar bækur .
Fyrst ber að nefna bókina Maður og elgur eftir norska rithöfundinn Erlend Loe .
Bókin fjallar um heimilisföður sem snýr baki við daglega argaþrasinu og flytur út í skóg og hefst þar við í tjaldi .
Þar kynnist hann elg sem flytur inn í tjaldið til hans .
Þá er það Death Interrupted , eftir portúgalska nóbelsverðlaunarithöfundinn José Saramago , sem lést nú nýverið .
Bókin fjallar um það þegar ein áramótin hættir fólk í ónefndu landi að deyja ; jafnvel þótt það sé komið fram á grafarbakkann tórir það endalaust .
Þessar óvenjulegu aðstæður framkalla fljótlega ótal vandamál , þótt allir fagni í byrjun , og í lok bókar þakkar maður fyrir að vera dauðlegur .
Þegar líður að lokum bókarinnar tekur reyndar absúrdisminn völdin þegar sjálfur sláttumaðurinn slyngi gerist sögumaður .
Þriðja bókin er The Bathroom eftir franska rithöfundinn Jean-Philippe Toussaint , og segir af manni sem lokar sig af inni á baðherbergi .
Við sögu koma líka kærasta hans , sem vinnur í listgalleríi , og blankir pólskir listamenn , sem fengnir eru til að mála íbúð þeirra hjónaleysa .
Fjórða bókin er Dýrin í Saigon eftir Sigurð Guðmundsson .
Sigurður segir hér sögu af manni , honum sjálfum auðvitað , sem býr í Víetnam í tæpt ár og á þarna aðallega í samskiptum við fólk sem vinnur á hóteli sem hann býr á .
Maðurinn reynir að komast af án tungumáls , enda skilur fólkið þarna litla ensku , og hann talar enga víetnömsku .
Öll samskipti litast af þessu og úr verður hið áhugaverðasta andrúmsloft , sem ég persónulega kannaðist svo vel við eftir að hafa dvalið við svipaðar málleysisaðstæður í Japan .
Að lokum vil ég nefna bók sem ég er að lesa , og heitir Confessions of an Economic Hit Man eftir John Perkins .
Þetta er mjög áhugaverð saga um menn , eins og Perkins var sjálfur , sem vinna við það að hneppa ríki í skuldaánauð svo stórfyrirtæki og alþjóðlegar valdablokkir geti ráðskast með þau .
