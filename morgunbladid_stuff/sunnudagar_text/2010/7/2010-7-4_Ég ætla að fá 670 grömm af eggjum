Að mega eða mega ekki selja egg , appelsínur eða rúnnstykki eftir vigt , þar er efinn .
Bretum brá mörgum í brún í vikunni þegar fréttir voru sagðar af því að verslunum á Bretlandi yrði gert að selja ýmsar vörur , þar á meðal áðurnefndar , eftir vigt .
Að ekki yrði leyfilegt að geta þess einungis á pakkningum hve mörg stykki væri þar að finna eins og tíðkast hefur lengi .
Bretar eru vanafastir ; vilja kaupa sér hálfpott ( pintu ) af bjór , sem þarf reyndar ekki að merkja , egg , rúnnstykki og fleira góðgæti í tylftum eða hálfum tylftum ( sex eða 12 ) og þar fram eftir götunum .
Upplýsingar komi að gagni Breska matvælaeftirlitið hefur lýst andstöðu við fyrirhugaðar breytingar .
Mikilvægt sé að upplýsingar á pakkningum komi neytendum til góða og þeir átti sig á þeim .
Það er hins vegar ekki einungis íhaldssemi sem ergir Breta heldur óttast þeir að framleiðendur og / eða seljendur hækki verðið þegar þeir þurfa að vigta hverja einustu pakkningu .
Oft hefur verið gantast með þá áráttu Evrópusambandsins ( skriffinna í Brussel , eins og stundum er komist að orði ) að setja staðla um ólíklegustu hluti .
Til gamans má rifja upp grein sem David Hannan sem situr á Evrópuþinginu fyrir Íhaldsflokkinn , ritaði í Morgunblaðið fyrir nokkrum árum þegar í hámæli komust reglur um leyfilega lengd og þvermál fyrsta flokks banana .
Þá var mikið hlegið .
10 mm bogi fyrir hverja 10 cm í lengd " Já , það er raunverulega til reglugerð hjá Evrópusambandinu um lögun banana .
Ég hef lesið hana sjálfur , " skrifaði Hannan .
" Sama er að segja um agúrkur .
Ég hafði margoft heyrt fullyrt að allar sögurnar um bognar agúrkur hefðu einfaldlega verið samdar af æsifréttablöðunum svo ég ákvað að kanna málið sjálfur .
Og viti menn ! Ég rakst á reglugerð 1677/88 sem kveður á um leyfilegan heildarboga á agúrkum og nákvæmt mál er ennfremur tekið fram , 10 mm bogi fyrir hverja 10 cm í lengd .
" Hannan bætir því við að nánast hverri einustu frétt um þessi mál sé algerlega hafnað af forystu Evrópusambandsins .
Ekki ákveðið – en til umræðu Breska ríkisútvarpið , BBC , greindi nýverið frá því að Evrópuþingið hefði þá hafnað breytingartillögu þess efnis að í ákveðnum tilfellum yrði Evrópusambandsþjóðum heimilað að sleppa því að merkja þyngd vöru , sem hefð væri fyrir að selja miðað við fjölda .
Það var svo dagblaðið Daily Mail sem greindi frá því í vikunni að Evrópuþingið hefði samþykkt hinar nýju reglur um merkingar en fulltrúi ESB var reyndar fljótur að neita .
Þess var síðan getið að reglur þessa efnis myndu að minnsta kosti ekki taka gildi fyrr en á næsta ári ...
Þær væru hins vegar til umræðu í aðildarlöndum ESB .
Nú er að bíða og sjá .
Þetta þætti gott 1. apríl " Manni dytti ekki einu sinni í hug að ljúga þessu að einhverjum ! " sagði Adam Leyland , ritstjóri tímarits matvörukaupmanna í Bretlandi , þegar frétt Daily Mail um breytingar ESB var borin undir hann .
" Þetta þætti örugglega gott gabb 1. apríl , " bætti hann svo við .
Selja mátti hálfpott af bjór – bara ekki nota orðið hálfpottur ...
" Það er auðvitað rétt að vissu marki að dagblöð eiga það til að ýkja hlutina .
En það sérkennilegasta við þessar svokölluðu ESB-goðsagnir er eigi að síður hversu oft þær reynast sannar við nánari skoðun , " sagði Daniel Hannan , þingmaður á Evrópuþinginu fyrir breska Íhaldsflokkinn og dálkahöfundur á The Daily Telegraph , í grein sem birtist í Morgunblaðinu fyrir nokkrum árum .
" Staðreyndin er nefnilega sú , " sagði Hannan , " að stærsta goðsögnin af þeim öllum er þegar því er haldið fram að sögur sem þessar séu goðsagnir .
" Fyrir nokkrum árum ritaði hann grein í Daily Telegraph " þar sem ég benti á þá staðreynd að samkvæmt hinum nýju metrakerfisreglum Evrópusambandsins væri ekki lengur löglegt að selja hálfpott af bjór .
Svar við greininni kom frá skrifstofu sambandsins í London , án sjáanlegrar kaldhæðni , þess efnis að það væri fullkomlega löglegt – að því tilskildu að menn notuðu ekki orðið hálfpottur .
" 