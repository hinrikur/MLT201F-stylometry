Hvað ætli valdi því , að þegar almannahagsmunir og sérhagsmunir takast á verða sérhagsmunir svo oft ofan á í okkar samfélagi ? Á þessu hljóta að vera einhverjar djúpar sálfræðilegar skýringar vegna þess , að almannahagsmunir hafa atkvæðin yfirleitt sín megin .
Nú er þetta að gerast einu sinni enn .
Hæstiréttur hefur komizt að þeirri niðurstöðu að tiltekin tegund gengistryggðra lána hafi verið ólögleg .
Sú niðurstaða kemur illa við banka og önnur fjármálafyrirtæki .
Þó hafa bankarnir allir lýst því yfir , að þeir þoli þau áföll .
Bæði Jóhanna Sigurðardóttir , forsætisráðherra , og Steingrímur J. Sigfússon , fjármálaráðherra , lýstu því yfir eftir langan ríkisstjórnarfund , að ríkisstjórnin mundi ekki grípa inn í almennum lántakendum í óhag .
Þó það nú væri ! Hvers vegna í ósköpunum ætti ríkisstjórnin að gera það ? Síðan fór Gylfi Magnússon , viðskiptaráðherra , að tala á annan veg og í raun og veru þvert á yfirlýsingar forsætisráðherra .
Svo komu " tilmæli " frá Seðlabanka og Fjármálaeftirliti til fjármálafyrirtækja , augljóslega þeim til hagsbóta og lántakendum til skaða .
Aðstoðarbankastjóri Seðlabankans tók sérstaklega fram að stjórnvöld hefðu verið látin vita af þessum tilmælum .
Auðvitað er ljóst , að þau hefðu ekki verið sett fram , ef ríkisstjórnin hefði lýst andstöðu við þau .
Ef almennir lántakendur gengistryggðra lána hefðu tapað málinu fyrir Hæstarétti og nokkur þúsund heimili orðið eignalaus af þeim sökum má ganga út frá því sem vísu , að engin " tilmæli " hefðu borizt frá Seðlabanka og Fjármálaeftirliti með samþykki eða þegjandi samþykki stjórnvalda .
Þá hefði bara verið sagt : þið tókuð áhættuna og verðið að sitja uppi með afleiðingarnar .
Í kjölfar dóms Hæstaréttar má búast við að fjöldi fyrirtækja láti reyna á réttarstöðu sína að þessu leyti .
Mörg fyrirtæki í landinu hafa tekið lán með gengistryggingu á undanförnum árum .
Sum þeirra eru þegar komin í gjaldþrot fyrst og fremst af þeim ástæðum .
Í öðrum tilvikum hafa eigendur misst allar eignir sínar í viðkomandi fyrirtækjum og jafnvel í hendur annarra .
Nú má búast við , að þessir eigendur og fyrrverandi eigendur láti reyna á hver réttur þeirra er .
Hér verður allt logandi í málaferlum , eins og Lilja Mósesdóttir , alþingismaður VG , sagði í grein hér í blaðinu fyrir nokkrum dögum .
Tapi þessi fyrirtæki málum fyrir Hæstarétti munu Seðlabanki , Fjármálaeftirlit og viðskiptaráðherra yppta öxlum .
Vinni þau málin verða viðbrögðin önnur .
Hvers vegna ? Verða þjóðfélagslegar afleiðingar þess , að fjármálafyrirtæki komist í þrot meiri en ef nokkur þúsund heimili komast í þrot ? Verða afleiðingarnar verri , ef fyrirtæki , sem stunda viðskipti með peninga fara í þrot en ef fyrirtæki , sem stunda annars konar viðskipti fara í þrot ? Í báðum tilvikum missir fólk vinnu .
Er verra að starfsmenn fjármálafyrirtækja missi vinnu en starfsmenn útgerðarfyrirtækis eða steypustöðvar ? Ef Sjálfstæðisflokkurinn hefði verið í ríkisstjórn hefðu menn sagt : Þarna sjáið þið .
Þeir eru alltaf sjálfum sér líkir .
Standa með sérhagsmunum og peningavaldi .
En Sjálfstæðisflokkurinn er ekki í stjórn .
Það er við völd fyrsta hreinræktaða vinstri stjórnin á Íslandi .
Flokkarnir , sem telja sig hafa barizt fyrir hagsmunum launþega í áratugi .
Hvers vegna verður niðurstaða þeirra að standa með fjármálafyrirtækjum gegn almannahagsmunum ? Er skýringin kannski sú , sem fyrrverandi þingmaður Alþýðubandalagsins notaði í útvarpsviðtali um daginn til þess að útskýra það sem viðkomandi taldi vandamál Alþingis , að það væri svo margt " lágstéttarfólk " , sem hefði komizt inn á Alþingi ! Má " lágstéttarfólkið " ekki hagnast ? Bara fjármálafyrirtækin ? Hverjir eru " lágstétt " á Íslandi ? Eru það verkamenn , sjómenn og bændur ? Er hin menntaða yfirstétt , sem ræður ríkjum í stjórnarflokkunum orðin svona firrt ? Nú er staðreyndin sú , sem ekki verður um deilt , að fjármálakerfið á Íslandi er enn alltof stórt .
Þetta litla samfélag þarf ekki á öllum þessum bönkum , sparisjóðum og öðrum fjármálafyrirtækjum að halda .
Kostnaðurinn við of stórt fjármálakerfi er greiddur af viðskiptavinum þess alveg eins og kostnaður við of margar benzínstöðvar er greiddur af viðskiptavinum olíufélaganna .
Af þessum sökum væri beinlínis gott fyrir samfélagið að þessum fyrirtækjum fækkaði , þótt það væri að vísu æskilegt að það gerðist með öðrum og skipulegri hætti .
Enn einu sinni hefur það gerzt , að núverandi stjórnarflokkar segja eitt og gera annað .
Og enn einu sinni hefur það gerzt að það eru grasrótarsamtökin , sem hafa sprottið upp í kjölfar hrunsins , sem eru í forystu fyrir þeim , sem berjast gegn því augljósa ranglæti , sem hér er á ferð .
Hvorki Seðlabanki , Fjármálaeftirlit né viðskiptaráðherra hafa borið fram haldbær rök fyrir " tilmælunum " .
Þau styðjast ekki við eitt eða neitt .
Í þeim er fólgin geðþóttaákvörðun .
Viðskiptaráðherra notaði að vísu þau rök í ræðu á Alþingi á dögunum , að í niðurstöðu Hæstaréttar væri fólgið svo mikið ranglæti gagnvart þeim , sem hefðu ekki tekið gengistryggð lán heldur verðtryggð lán .
Þetta er tilbúin röksemd .
Kannski eiga einhverjir lántakendur verðtryggðra lána eftir að láta reyna á spurninguna um forsendubrest fyrir dómstólum en það er annað mál .
Og sjálfsagt er töluvert um það að fólk hafi bæði tekið gengistryggð lán og verðtryggð lán .
Jóhanna Sigurðardóttir , forsætisráðherra , getur ekki verið þekkt fyrir að láta þetta gerast " á sinni vakt " .
