Ríflega 700 milljónir manna , hartnær samanlagður íbúafjöldi Bandaríkjanna og aðildarríkja Evrópusambandsins , fylgdust með þegar landsliðum Hollendinga og Spánverja var ekið að knattspyrnuleikvanginum í Jóhannesarborg síðasta sunnudag .
Nokkrum auglýsingahléum síðar gengu leikmennirnir 22 inn á völlinn .
Úrslitaleikurinn var hafinn .
Þetta var stór stund í lífi þeirra og kannski sú stærsta .
Hjörtun slógu einnig hraðar umhverfis völlinn enda augnablikið stórt í sögu þjóðarinnar .
Heimsmeistarakeppnin í knattspyrnu er risavaxið verkefni og hefur verið áætlað að nýafstaðin keppni hafi kostað Suður-Afríku sem svarar 536 milljörðum króna , að meðtöldum kostnaði við mannvirkjagerð og uppbyggingu innviða sem nýtast munu landinu um ókomna tíð .
En borgaði keppnin sig ? Ávinningurinn ofmetinn ? Udesh Pillay , sérfræðingur hjá suðurafrísku rannsóknarstofnuninni Human Science Research Council , svarar spurningunni neitandi .
Efnahagslegur ábati mótshaldsins hafi verið ofmetinn .
Máli sínu til stuðnings bendir Pillay , sem ræddi fjárhagshlið keppninnar og væntanlega bók sína um hana við dagblaðið Cape Times fyrir helgi , að mótið muni auka hagvöxt í landinu um 0,2-0,3% í ár , samanborið við áætlanir um 3% hagvöxt fyrir fjórum árum .
Á hinn bóginn muni ávinningurinn ekki koma að fullu fram fyrr en að þremur til fimm árum liðnum .
Virðist liggja í orðanna hljóðan að of snemmt sé að skera úr um hvort keppnin muni reynast sú lyftistöng sem vonast var eftir .
Keppnin snýst ekki aðeins um krónur og aura og má ætla af umræðunni að Suður-Afríkubúar séu hreyknir yfir því hversu vel tókst til .
Pillay setur keppnina þannig í stærra samhengi .
Mótið hafi sameinað þjóðina , einhugur sem bjóði upp á sögulegt tækifæri fyrir þjóð sem löngum var klofin til að fylkja liði og takast á við áskoranir í þróunarmálum sem sameinuð þjóð .
" Heimsmeistaramótið gaf okkur tilefni til að hópast saman og fyllast stolti , " segir Pillay í samtali við Cape Times og bendir á að keppnin hafi skapað 120.000 atvinnutækifæri , flest á sviði framkvæmda og til skamms tíma .
Tvöhundruð milljarða innspýting Þá hafi á bilinu 250.000 og 300.000 manns heimsótt landið gagngert vegna keppninnar og komið með sem svarar hátt í 200 milljarða króna inn í hagkerfið , upphæð sem hefði getað orðið hærri ef FIFA , Alþjóðaknattspyrnusambandið , hefði ekki sniðið smásölum þröngan stakk við sölu varnings .
Vandi fylgir vegsemd hverri og telur Peroshni Govender , greinarhöfundur hjá suðurafríska dagblaðinu Sunday Tribune , að glæsilegt mótshald kunni að baka Jacob Zuma , forseta landsins , vandræði vegna óraunsærra væntinga um að stjórninni muni takast jafn vel upp í landsmálum .
Zuma hafi nauman tíma til að sanna sig fyrir sveitarstjórnarkosningarnar á næsta ári , eigi hann ekki að eiga á hættu að flokksbræður færi sér valta stöðu hans í nyt og velti honum úr sessi .
Govender minnir á að meðan Zuma blandaði geði við þjóðarleiðtoga og kvikmyndastjörnur í heiðursstúkum leikvanganna hafi fátækt fólk mótmælt skorti á rafmagni og rennandi vatni .
74 milljarða króna höfuðverkur Höfðaborgarbúa Fram kemur í viðskiptaáætlun Höfðaborgar , annarrar stærstu borgar Suður-Afríku , frá árinu 2006 vegna HM að meðalfjöldi áhorfenda á knattspyrnuleik þar í borg sé undir 1.000 .
Hending sé ef fleiri mæti , en mjög gott þykir ef 15.000 áhorfendur láti sjá sig og það á stórleik erkifjenda af svæðinu , að því er staðarblaðið Cape Times greindi frá í vikunni .
Slík aðsókn á deildarleik á Íslandi þætti saga til næsta bæjar en er aðeins dropi í hafið þegar nýr og glæsilegur leikvangur borgarinnar er annars vegar .
Völlurinn tekur 64.100 manns í sæti og standa vonir borgaryfirvalda til að aukinn áhugi borgarbúa á knattlistinni muni skila hærri aðsóknartölum og þar með tryggja að 20.000 sæti í neðstu röðum vallarins verði skipuð þegar best lætur , a.m.k. í bili .
Eins og sjá má hér til hliðar sló Cape Times málinu upp á forsíðu en þar segir að kostnaðaráætlun vegna vallarsins hafi rokið upp um 50% eða úr um 50 milljörðum í um 74 milljarða króna .
Ráðgjafafyrirtækið PriceWaterHouseCoopers hafi áætlað að þótt allt gengi upp yrði tap af rekstrinum næstu þrjú árin .
Draumur um sættir þjóðar Það yljaði mörgum um hjartarætur að sjá Nelson Mandela bregða fyrir á úrslitaleik keppninnar en hann var fjarverandi á opnunarleiknum vegna andláts í fjölskyldunni .
Rætist spár um aukna samstöðu þjóðarinnar vegna keppninnar gæti hún orðið til að treysta sáttaarfleifð hans .
