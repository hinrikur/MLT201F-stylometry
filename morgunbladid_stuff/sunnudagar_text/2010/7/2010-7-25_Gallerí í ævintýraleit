S ólarlagið við Ægisíðuna var með óvenjulegra móti þann 16. júlí síðastliðinn en þá sást hvar maður stóð í tröppu úti í sjónum , kveikti á blysum , lék góða stund á gítar og söng angurvært áður en hann bar eld að klæðum sínum og steyptist loks logandi í sjóinn - rétt eins og sólin .
Þessi ljóðræni landslagsgjörningur var lokaviðburður opnunarviku myndlistarhátíðarinnar Villa Reykjavík sem hófst 9. júlí sl. Listamaðurinn , William Hunt , minnir á Feneyjafarann Ragnar Kjartansson sem líkt og Hunt starfar á mörkum myndlistar , tónlistar og leikhúss og leggur gjarnan talsvert líkamlegt og andlegt erfiði á sig við útfærslu verka sinna .
Hátíðin er sjálf eins konar gjörningur eða uppákoma fjórtán evrópskra myndlistargallería ( þar af tveggja íslenskra ) en yfirskriftin vísar til þess að Reykjavík " hýsir " tímabundið starfsemi gallería sem annars eiga bækistöðvar í Varsjá , Vilníus , Berlín , París , London , Prag , Mílanó , Istanbúl og Brüssel .
Mörg þessara gallería hafa getið sér gott orð í listheiminum .
Svæðið þar sem þau hafa komið sér fyrir , hafnarsvæðið í miðborginni , hefur fengið yfirbragð alþjóðlegs galleríshverfis þar sem galleristar , listamenn og almenningur geta átt margvísleg samskipti .
Sýningar erlendu galleríana eru í óhefðbundnum rýmum : í fiskkaupshúsinu við Geirsgötu , í tómu húsnæði nýbyggingar við Tryggvagötu og í gömlu bryggjuhúsunum , eða Naustinu við Vesturgötu .
Sýningarnar standa út júlímánuð ( sjá www.villareykjavik.co m ) .
Í opnunarvikunni var heilmikið fjör ; sýningar voru opnaðar , efnt var til tónleika í Havarí í Austurstræti , til gjörninga , m.a. í Kling og Bang galleríinu við Hverfisgötu , og til kvikmyndasýninga í samstarfi við Listasafn Reykjavíkur ( Hafnarhúsi ) .
Skemmtistaðurinn Bakkus þjónaði sem samkomustaður þátttakenda á kvöldin en þar hafa vafalaust skapast áhugaverðar umræður og ný sambönd - og innlendir listamenn eflaust nýtt tækifærið til að koma sér á framfæri við erlendu galleríin .
Skriðdreki og öskukarl Undirrituð þræddi galleríin og er þar margt forvitnilegt að sjá .
Gott að gefa sér tíma til að spjalla við galleristanna , eða yfirsetufólk , til að fá upplýsingar um galleríin og listamennina - sem í mörgum tilvikum eru þekktir í listheiminum - og gera þannig ýmsar uppgötvanir , t.d. hvað snertir starfsemi Foksal Gallery Foundation , virta stofnun í Póllandi og þá listamenn sem þar eru kynntir .
Það er stemmning að koma inn í rýmið á Vesturgötunni sem myndar gott samspil við verkin .
Sýning " Flotsam og Jetsam " á vegum Croy Nielsen gallerísins er velheppnuð í því samhengi , og á efri hæð eru einnig áhugaverð verk , svo sem eldfjallatengt verk Rafal Bujnowski á vegum Raster gallerísins .
Verkin í fiskkaupshúsinu við Geirsgötu njóta sín hins vegar ekki nægilega vel í þunglamalegu skrifstofuhúsnæðinu auk þess sem þar skortir á upplýsingar - en pottur með sjóðandi vatni utandyra vakti forvitni - þar reyndist vera um skondið en ljóðrænt verk að ræða frá hinu belgíska Jan Mot galleríi , en listamaðurinn Pierre Bismuth sauð þar belgískt regnvatn og rann gufan saman við rakt sjávarloftið , á táknrænan hátt fyrir listræna samvinnu og með vísun í jarðhitann .
" Skriðdreki " Michael Sailstorfer ( gallerí Johann König ) er áleitið í hráslagalegri skemmunni , með Esjuna í baksýn .
Í galleríi i8 stendur yfir falleg og einkar fagmannlega unnin einkasýning Elínar Hansdóttur .
Vert er að benda á að aðgangur að viðburðum og sýningum listahátíðarinnar er ókeypis .
Kynning ( sýningarskrá , vefsíða , leiðarkort o.fl. ) er til fyrirmyndar og Reykjavík fær þar góðan skerf .
Hvers vegna Reykjavík ? Hvatinn að baki Villa Reykjavík er löngun umræddra gallería til að slíta sig , a.m.k. um stundarsakir , frá alltumlykjandi markaðnum og lögmálum hans .
Það var ekki síst óánægja galleríanna með listkaupstefnur sem urðu til þess að tíu gallerí , undir forystu pólska gallerísins Raster ( sem einnig er aðalskipuleggjandi Reykjavíkurhátíðarinnar ) , tóku saman höndum og efndu árið 2006 til listahátíðarinnar Villa Varsjá í yfirgefinni villu fyrir utan borgina .
Hugmyndin að baki framtakinu er forvitnileg ; þarna eru á ferðinni gallerí sem vilja vera virk og skapandi .
Starfsemi gallería snýst yfirleitt um umboðssölu í samstarfi við útvalda listamenn .
Valdamestu galleríin hafa mótandi áhrif á listsköpun og raunar á listasöguna ; þau koma listamönnum á kortið .
Á Villa Reykjavík ganga galleríin lengra í samstarfinu og leitast við að vera þátttakendur í sjálfum sköpunarþættinum .
En hvers vegna að taka sig upp og leggja í tilraunakennda ferð lengst norður í Atlantshafi ? Nú , borgin þykir spennandi , hér blómstrar listalíf við sundin blá .
Hafnarsvæðið er viðeigandi staðsetning ; það er miðsvæðis og samt á jaðrinum , á mörkum borgar og náttúru .
Galleríin koma hingað í leit að ævintýrum og innblæstri , með þá hugmynd í farteskinu að hér sé að finna frjótt og frumlegt listalíf sem ekki sé ofurselt markaðsöflunum - og það má til sanns vegar færa ; hér er listmarkaðurinn smár og fjármagn af skornum skammti .
Listalífið hér hefur mótast af alþjóðlegum samskiptum , og margir íslenskir listamenn og gallerí hafa haslað sér völl erlendis .
Hróður innlendrar listsköpunar hefur þannig borist út fyrir landsteinana .
Gallerí i8 stenst t.a.m. fyllilega samanburð við virt gallerí erlendis , og kannski ekki tilviljun að það er staðsett í miðju Villa Reykjavík " galleríhverfinu " .
Gallerí og menning Aðspurður segir Parísarbúinn og galleristinn Jocylin Wolff um reynsluna af hátíðinni , sem hann lætur geysivel af , að verkefnið hafi farið fram úr væntingum , að það sýni að gallerí samtímans geti starfað á alþjóðavísu á menningarlegum forsendum sem ekki þurfi að sveigja undir viðskiptatengsl ; og þarna telur hann reyndar framtíð gallerístarfsemi búa .
Segja má að þarna líti Wolff að sumu leyti til fyrirmynda í fortíðinni ; fyrir tíma útbreiddrar markaðsvæðingar og alþjóðavæðingar .
Hugmyndir hans hljóma kunnuglega í eyrum hér á landi þar sem sýningarrými fyrir myndlist hafa löngum verið rekin fyrst og fremst sem menningariðja - af hugsjón fremur en gróðavon .
Því er ekki nema von að viðkynnin af innlendu listalífi hafi komið mörgum erlendu þátttakendanna þægilega á óvart og blásið þeim byr í brjóst .
Wolff hrífst af ríkuleika og þéttleika íslensks listalífs og liststofnana .
Johann König , sem rekur samnefnt gallerí í Berlín , tekur í svipaðan streng ; verkefnið hafi tekist afar vel , menningarlegar viðtökur hafi einkennst af örlæti , og að þátttakan í hátíðinni hafi gert honum kleift að kynnast Íslandi á einstakan hátt .
Orð König varpa ljósi á það hvernig skapa megi mikilvæg menningartengsl .
Hátíðin færir Reykjavík nær " miðjunni " ; borgin verður raunar sjálf miðja og uppspretta innblásturs - og um hana leika ferskir vindar að utan .
annajoa@hi.is 