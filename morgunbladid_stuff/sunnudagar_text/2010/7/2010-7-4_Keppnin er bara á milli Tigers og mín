Spjátrungur er eflaust orð sem mörgum kemur efst í huga þegar þeir heyra breska kylfinginn Ian Poulter nefndan á nafn .
Poulter sjálfur hefur enda í gegnum tíðina gefið ærnar ástæður til þess að vera litinn hornauga í almennt íhaldssömum heimi golfsins .
Kokhreysti og áberandi fatastíll hafa verið einkennandi fyrir þennan 34 ára gamla kylfing sem hefur gengið fram af mörgum spekingnum og áhorfandanum með digurbarkalegum yfirlýsingum sínum og óhefðbundnum klæðnaði .
" Málið er að mér finnst ekki mikið til neins annars [ golfara ] koma .
Ekki misskilja mig , ég virði djúpt alla atvinnugolfara en ég veit að ég hef ekki spilað eftir bestu getu hingað til og þegar það gerist verður keppnin aðeins á milli mín og Tigers Woods .
" Þessi ummæli voru höfð eftir Poulter í tímaritinu Golf World á vormánuðum 2008 við litla hrifningu keppinauta hans á túrnum .
Ekki vantar því sannfæringuna um eigið ágæti hjá manninum .
Klæðaburðurinn hefur ekki vakið síðri athygli .
Poulter er þekktur fyrir að klæðast bleikum buxum en fataskápurinn fyrir mót hefur innihaldið buxur í litum bandaríska fánans , gyltar peysur og hann hefur jafnvel mætt með blóðrauðar strípur í annars aflituðu hári .
Skapið hefur stundum hlaupið með hann í gönur .
Á móti fyrir tveimur árum síðar braut hann pútterinn sinn í pirringskasti eftir að hafa klúðrað pútti .
Hann neyddist því til að nota fleygjárn til að pútta á þeim holum sem eftir voru af hringnum .
Þrátt fyrir það náði hann fugli tveimur holum síðar .
Poulter er pönkari golfsins .
Poulter hefur jafnvel tekist að sameina oflátungslegar yfirlýsingarnar og skrautlegan klæðaburðinn .
Á Opna breska mótinu , einu risamótanna í golfinu , árin 2005 og 2006 skartaði hann forláta buxum sem í var saumuð mynd af bikarnum sem sigurvegari mótsins hlýtur .
Spænsku hetjunni Seve Ballesteros sem lýsti mótinu á BBC var ekki skemmt og sagði buxurnar það næsta sem Poulter myndi komast bikarnum .
Innistæðan Poulters fyrir sérvitringslegum háttum sínum hefur þó farið vaxandi undanfarna mánuði og ár .
Fyrr á þessu ári braust Poulter í fyrsta skipti inn á lista tíu bestu kylfinga í heimi eftir að hafa lent í öðru sæti á móti í Abú Dabí .
Þar situr hann nú í áttunda sæti .
Í febrúar vann hann svo sinn fyrsta sigur í Bandaríkjunum þegar hann hafði betur gegn landa sínum Paul Casey í holukeppni í Arizona en Poulter hefur keppt á PGA-túrnum síðan 2005 .
Besti árangur hans á stórmóti er annað sætið á Opna breska mótinu árið 2008 þar sem hann var lengi vel í forystu þar til Írinn Padraig Harrington tók fram úr honum .
Frammistaða Poulters í Ryder-keppninni fyrir tveimur árum kom mörgum á óvart en hann hafði verið valinn af fyrirliða evrópska liðsins , Nick Faldo .
Poulter var eini ljósi punkturinn í Evrópuliði sem annars átti döpru gengi að fagna og tapaði bikarnum aftur til Bandaríkjamannanna .
Poulter vann fjögur af 11,5 stigum Evrópu , vann alla sína leika utan eins og lagði þannig til flest stig allra leikmanna í keppninni .
Miðað við frammistöðuna undanfarið er Poulter líklegur til að vera einn lykilmanna fyrirliða Evrópuliðsins í ár , Colins Montgomeries , þegar það freistar þess að endurheimta Ryder-bikarinn í Wales í september .
Áhangandi Arsenal Poulter er mikill aðdáandi enska knattspyrnuliðsins Arsenal og hefur margsinnis skartað merki félagsins á keppnisskóm sínum í mótum .
Eitt sinn mætti hann í keppnistreyju Arsenal á eitt golfmótanna og í kjölfarið var kylfingum bannað að klæðast knattspyrnutreyjum á slíkum mótum .
Í hópi poppsöngkvenna og rappara Ian Poulter hefur ekki látið sér nægja að klæða sig á skrautlegan hátt á mótum , hann hyggur einnig á frama í tískubransanum .
Árið 2007 stofnaði hann íþróttavörumerkið IJP Design sem selur sína eigin fatalína og bættist þar með í hóp með öðrum stjörnum eins og poppdívum og röppurum sem hafa verið duglegir að stofna eigin tískuvörumerki .
Samkvæmt heimasíðu fyrirtækisins kviknaði tískuáhuginn hjá Poulter þegar hann var ungur og mottó hans í dag er : " Líttu vel út , láttu þér líða vel , spilaðu vel .
" Ekki er þó víst hvort að þetta eigi að vera forgangsröðin í réttri röð eftir mikilvægi fyrir atvinnukylfing .
Ennfremur segir á síðunni að Poulter hafi byrjað að skissa upp snið að eigin fötum á bréfsnifsi og glasa-mottur í flugvélum á meðan hann ferðaðist um heiminn til að keppa og lét sig dreyma um eigin fatalínu .
Stofnun fatalínunnar sé því draumur sem hefur orðið að veruleika fyrir Bretann geðþekka .
Stefna IJP Design ku vera að " leiða frá leggjunum " eins og það er orðað og eru þannig buxurnar hannaðar fyrst en afgangurinn af búnaðinum er síðan látinn passa við þær eftir kúnstarinnar reglum .
Þess má einnig geta að hið skoska köflótta munstur sem er afar einkennandi fyrir hönnun Poulters er skráð og vottað af þartilbærum samtökum í Skotlandi , Scottish Tartan Authority , og bera fötin skjaldarmerki þeirra .
Samtökin leitast eftir að fræða um skoska tartan-munstrið og safna saman öllum þekktum munstrum af því tagi í einn gagnagrunn .
