Mikil skelfing greip um sig í öryggismiðstöð sovéska hersins skammt frá Moskvu laust eftir miðnætti á þessum degi fyrir 27 árum .
Viðvörunarbjöllur glumdu , ekki var um að villast , fimm langdrægar bandarískar eldflaugar voru komnar inn í sovéska lofthelgi og stefndu á höfuðborgina .
Yfirmaðurinn á vakt , Stanislav Petrov ofursti , hafði skýr fyrirmæli kæmi þessi staða upp .
Hann átti umsvifalaust að svara í sömu mynt – og þar með hrinda af stað þriðju heimsstyrjöldinni .
Til að setja málið í samhengi var kalda stríðið í algleymingi á þessum tíma og þremur vikum áður höfðu Sovétmenn skotið niður suður-kóreska farþegaþotu sem af gáleysi hafði flogið inn í sovéska lofthelgi .
Allir um borð , 269 manns , týndu lífi , þeirra á meðal margir Bandaríkjamenn , svo sem þingmaðurinn Larry McDonald .
Þá var Atlantshafsbandalagið í þann mund að hefja umfangsmikla heræfingu , Able Archer 83 , sem sovéska leyniþjónustan , KGB , leit á sem mikla ögrun .
Öll gögn bar að sama brunni þessa nótt , Bandaríkin voru að gera árás á Sovétríkin .
Næstráðendur Petrovs stukku upp úr sætum sínum og biðu þess að hann ýtti á hnappinn .
En hann beið átekta .
Eitthvað stemmdi ekki .
" Ég trúði því ekki að einhver myndi sísona varpa fimm flugskeytum á okkur , " útskýrði Petrov síðar .
" Fimm eldflaugar myndu aldrei þurrka okkur út og Bandaríkjamenn áttu þúsundir flauga í viðbragðsstöðu .
Viðbragðsáætlunin gerði ekki ráð fyrir þessu .
" Innst inni vissi Petrov að hann væri í aðstöðu til að hrinda af stað heimsstyrjöld , hann minnti sig á þann möguleika í hvert sinn er hann kom á vakt .
Þegar á reyndi var þetta honum þó alls ekki efst í huga .
" Það var enginn tími til að hugsa , ég hafði verk að vinna .
" Eðlishvötin sagði honum að hér hlyti að vera um kerfisvillu að ræða .
Það væru engar eldflaugar .
Hann ákvað því að halda að sér höndum .
Loftið í öryggismiðstöðinni var rafmagnað næstu fimmtán mínútur en útreikningar sýndu að það væri tíminn sem myndi líða frá því gervihnattabúnaður hersins nam eldflaugar þangað til þær hæfðu skotmark sitt .
Tíminn leið og ekkert gerðist .
Petrov hafði hitt naglann á höfuðið .
Sem betur fer .
" Þetta var bilun í búnaði um borð í gervihnetti , " upplýsti hershöfðinginn Yuri Votintsev , sem á þessum tíma var yfirmaður sovésku geim- og eldflaugastofnunarinnar , síðar .
Hann kom strax á vettvang og hlýddi fyrstur manna á frásögn Petrovs .
" Petrov ofursti brást hárrétt við og fékk lof fyrir framgöngu sína .
" Sjálfur hefur Petrov aðra sögu að segja .
Hann viðurkennir að vísu að sér hafi verið klappað á bakið í fyrstu en þegar í ljós kom við athugun að agnúar á viðvörunarbúnaðinum voru fjölmargir hafi málið orðið hið snúnasta .
" Eftir að gallarnir fundust varð vandræðalegt að hrósa mér enda kom það illa út fyrir vísindamennina .
Það var eins og þeir væru allir ómögulegir og ég sá eini sem væri starfi mínu vaxinn , " sagði Petrov .
Fyrir vikið einangraðist hann innan hersins og lét af störfum fáeinum mánuðum síðar vegna álags .
Lítið fór fyrir Petrov næstu árin eða þar til 2004 að Heimsborgarasamtökin ( AWC ) , sem eru með höfuðstöðvar sínar í Bandaríkjunum , ákváðu að verðlauna hann fyrir framtakið .
Þá um vorið var Petrov , sem dró fram lífið á lífeyri í litlum bæ skammt frá Moskvu , gerður að Heimsborgara og leystur út með peningaverðlaunum , sem AWC safnaði gegnum heimasíðu sína .
Var honum hampað sem " gleymdu hetjunni " .
Arseny Roginsky , forstöðumaður rússnesku mannréttindasamtakanna , ávarpaði Petrov við þetta tækifæri og sagði skömm að því að hann hefði ekki hlotið viðurkenninguna mörgum árum fyrr .
" Fólk sem er þess umkomið að taka ákvarðanir af þessu tagi er teljandi á fingrum annarrar handar .
" orri@mbl.is 