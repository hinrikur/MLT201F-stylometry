Made in Japan er ein af þessum sjaldgæfu tónleikaplötum sem ekkert er átt við .
Engar lagfæringar – tónleikarnir eru einfaldlega settir hráir á band og hljóðblandaðir .
Þrennir tónleikar í Tókýó og Osaka í Japan 15.-17. ágúst 1972 sköpuðu sarpinn sem lögin voru valin úr .
Þrátt fyrir allt þetta og að Ian Gillan , þá ennþá búinn leðurlungum og látúnsbarka , væri að ná sér af slæmum bronkítis er platan hreint stórkostleg .
Ritchie Blackmore er nánast óaðfinnanlegur þótt tæknileg færni hans sé áberandi minni en hún varð síðar .
Ruddalegir gítarfrasar og taktar , sem síðar viku fyrir fágaðari tónum , eru hér í aðalhlutverki og þeir svínvirka .
Blúsinn er í fingrum hetjunnar og skilar sér alla leið til hlustanda – Ritchie er ekki bara að tæta , hann er að tjá sig .
Það er unun að hlusta á Hammond-leik Jons Lords , hvort sem er melódískt upphaf " Child in Time " eða hávaðabramlið í " Space Trucking " .
Hann leikur á orgelið á svipaðan hátt og sannur rokkgítarleikari ; af taumlausri greddu og sprengikrafti en þegar það á við af varfærni og hlýju .
Hann tekur þátt í tónlistinni , teppaleggur hana ekki bara eins flestir hljómborðsleikarar gera .
Gillan gargar sig upp í hæstu hæðir og er hreint stórkostlegur , hæstu nóturnar í " Child in Time " ( þessar ómannlegu ) eru svo tærar að hrollur hríslast niður hrygg hlustandans og röddin er full af karakter frá upphafi til enda .
Roger Glover og Ian Paice spila eins og einn maður og það sem þeir hafa á síðari árum áunnið sér í færni bæta þeir hér upp með ungæðislegum ofsa , spilagleði og spennu .
Made in Japan er ein besta tónleikaplata fyrr og síðar , ef ekki sú besta , og að vissu leyti í sérflokki þar sem fáar tónleikaupptökur rata á vínil eða plast án þess að átt sé við þær .
Hér er ekkert svindlað ; þessi er alvöru .
Hljómsveitin skapar nánast fullkomna heildarmynd , jafnvægið milli tónlistarmannanna er frábært og allir fá tækifæri til að standa í sviðsljósinu en aldrei á kostnað félaga sinna ; Deep Purple er hér ein fimm arma stjarna .
Og skín skært .
skulias@mbl.is 