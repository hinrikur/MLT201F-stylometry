Fyrir síðustu jól kom út matreiðslubókin Eldað af lífi og sál eftir Rósu Guðbjartsdóttur .
Rósa er landsfræg fjölmiðlakona og skrifaði meðal annars um mat og matreiðslu í Gestgjafann í um áratug .
Hún hefur haft brennandi áhuga á eldhúsverkunum allt frá því að hún var unglingur .
" Ég hafði mikinn áhuga á matreiðslu þegar ég var unglingur .
Þá fór ég að pæla í öllu sem tengdist matargerð og viða að mér efni og klippti til dæmis út greinar úr erlendum tímaritum .
Svo var ég að vinna með skólanum á veitingastað og í veislueldhúsi þar sem ég lærði mjög mikið af kokkunum , " segir Rósa og bætir því ákveðin við að sennilega sé ástríðan genatengd .
" Það er mikill áhugi fyrir því að elda mat og borða mat í föðurfjölskyldunni minni , margir sjálflærðir og útlærðir kokkar .
" Eftir að Rósa fór út á vinnumarkaðinn og hóf störf á fréttastofu Stöðvar 2 og Bylgjunnar varð matreiðslan leið til að losna við álagið og stressið sem fylgdi annasömu starfinu .
" Þetta kom í staðinn fyrir hugleiðslu fyrir mig .
Mér fannst notalegt að að koma heim eftir langan vinnudag og grúska í mat og hlusta á útvarpið og dútla við að elda .
Stressið lak af manni við að setja saman hráefnin og búa til eitthvað gott .
Og þannig lærði ég eiginlega að njóta þess að elda mat .
" Eldað af lífi og sál Rósa fékk tækifæri til að sameina áhuga sinn á mat og starf sitt í fjölmiðlun þegar hún hóf að skrifa fyrir Gestgjafann fyrir um 12 árum .
Hún hefur einnig skrifað og fjallað um mat í öðrum fjölmiðlum og segir góð viðbrögð almennings hafa orðið til þess að hún ákvað að gefa út bókina Eldað af lífi og sál en hún hafði mjög ákveðnar hugmyndir um það hvernig bókin ætti að vera .
" Mér fannst mjög mikilvægt að hún væri hlýleg , væri fallega myndskreytt og ekki síst að uppskriftirnar væru settar fram á einfaldan hátt .
Hvað matinn sjálfan varðaði þá valdi ég úr það sem ég hef mest verið að elda í gegnum árin og það sem hafði fengið bestu viðtökurnar , hvort sem er hjá fjölskyldunni eða gestum .
" Rósa segir uppskriftirnar allar eiga það sameiginlegt að þær séu afurð áralangs nosturs hennar sjálfrar og nefnir kjötbolluuppskriftina , sem hún leyfði okkur góðfúslega að birta , sem dæmi .
" Þessar kjötbollur eru undir ítölskum áhrifum ; ég set ferska steinselju , hvítlauk , lauk og furuhnetur út í og krydda vel .
Þannig verða bollurnar hollari fyrir vikið og einstaklega bragðgóðar.Við erum fimm í heimili og þar sem uppskriftin er fyrir fjóra geri ég hana alltaf tvöfalda og jafnvel þrefalda ef einhver gestur skyldi kíkja í heimsókn , því þá klárast alltaf síðasta bollan , " segir Rósa og hlær .
Einn af köflum bókarinnar er um barnaafmæli en það var eitt af föstum umfjöllunarefnum Rósu í Gestgjafanum og að hennar sögn sívinsælt þar sem fólk vanti alltaf nýjar hugmyndir um það hvað eigi að bjóða upp á í barnaafmælum .
Eigum að vita hvað er í matnum " Þótt mér finnist gaman að elda vil ég alls ekki vera marga klukkutíma að því , " segir Rósa sem hafði það að leiðarljósi að hafa uppskriftirnar í bókinni sem aðgengilegastar fyrir fólk .
" Mér fannst það mikilvægt að uppskriftirnar væru einfaldar þannig að fólk fengi það ekki á tilfinninguna að það þyrfti til dæmis að eiga fullan skáp af sérstökum olíum og kryddum sem það hefur kannski aldrei heyrt um áður .
Bókin er miðuð við það að hún sé notuð dagsdaglega og fólk hefur komið til mín og sagt : " Jæja , nú er ég komin / n á þessa blaðsíðu " og það er náttúrlega alveg æðislega gaman að fá þannig viðbrögð .
" Hún leggur einnig mikla áherslu á að nota ferskt og gott hráefni og henni er sérstaklega hugleikin sú skyndibitamenning sem hefur verið við lýði .
" Það er allt í lagi að kaupa tilbúinn mat af og til en kosturinn við að elda heima frá grunni er að þá veistu hvað þú ert að setja í matinn og gefa fjölskyldunni .
Ef þú kaupir tilbúnar bollur veistu ekkert hvaða aukefnum er búið að bæta við .
" Börnin læra að borða á heimilunum Henni er umræðan um skólamáltíðir ofarlega í huga í þessu samhengi .
" Þessi umræða um skólamat er góð og nauðsynleg af því að við viljum náttúrlega að börnin í skólanum fái hollan og næringaríkan mat í skólanum og að hann sé ekki of mikið fyrirfram unninn og svo brasaður .
En mér finnst líka að við foreldrarnir verðum að stunda slíkt hið sama inni á heimilunum .
Ástæðan fyrir því að þessi matur er borinn á borð í skólunum er að börnunum líkar hann og þeim líkar hann af því að þau hafa vanist honum .
Við getum ekki ætlast til þess að aðrir ali börnin okkar upp í þessum efnum , við verðum að kenna þeim að borða fisk , grænmeti og annað sem uppfyllir næringarþörf þeirra .
" Rósa , eins og svo margir sem hafa deilt með okkur uppskriftum á þessum síðum , minnir einnig á að það að elda góða máltíð þurfi ekki að taka mikinn tíma .
" Fólk miklar það svo fyrir sér að elda heima en það þarf ekki að taka meira en 20 mínútur að búa til eitthvað sem er hollt og gott .
Það er svo dýrmætt að við gefum okkur tíma í þetta og setjumst öll saman niður við matarborðið á kvöldmatartímanum .
Við megum ekki gefast upp fyrir því .
En það verður að verða einhver vitundarvakning .
Það er ekkert skrýtið að ungt fólk í dag sem er að stofna heimili gefi sér ekki tíma til að elda ef þau eru vön því að fá pylsur og pitsur í hvert mál .
Auðvitað eru margir meðvitaðir um þetta en kannski ekki nógu margir .
Það er sorglegt að horfa upp á fólk sem er að verða þrítugt og kann ekki og vill ekki borða fisk .
" Suðrænar kjötbollur með tómatsósu Fyrir fjóra Þessar kjötbollur eru ákaflega vinsælar á mínu heimili þótt uppskriftin taki stundum örlitlum breytingum .
Um að gera að elda nóg af þeim .
500 g nautahakk 1 tsk .
kummín , malað , en má líka nota kummínfræ 1 msk .
fersk steinselja , söxuð ½ dl furuhnetur 2 hvítlauksrif , marin 1 msk .
laukur , smátt niðurskorinn 1 egg 1 dl brauðmylsna salt og grófmalaður pipar 1 msk .
ólífuolía Kryddið nautahakkið með kummíni , salti og pipar og bætið hvítlauk , lauk , steinselju og furuhnetum saman við .
Hrærið síðan egg og brauðmylsnu saman við og mótið bollur .
Steikið í um 10 mínútur við miðlungshita í ólífuolíu á stórri pönnu .
Snúið bollunum við meðan á eldun stendur svo þær brúnist og steikist jafnt .
Berið fram með góðu pasta eða spaghettíi og tómatsósan ljúffenga gegnir lykilhlutverki .
Tómatsósa : 1 msk ólífuolía 1 laukur , smátt skorinn 3-4 hvítlauksrif , marin 2-3 msk basilíka , smátt skorin 1 tsk sykur 1 dós niðursoðnir tómatar salt og pipar Mýkið lauk og hvítlauk í ólífuolíu á pönnu við vægan hita í nokkrar mínútur .
Bætið síðan niðursoðnum tómötum saman við , og nokkru af safanum af þeim líka og sykri og látið malla í nokkra stund .
Dreifið basilíkunni yfir rétt í lok suðutímans .
Saltið síðan og piprið að smekk .
Eplabaka með marengs Eplakökuunnendur verða ekki sviknir af henni þessari .
Einföld og ljúf kaka sem gaman er að bera á borð .
Botninn : 150 g smjör 180 hveiti 100 g sykur 3 eggjarauður Hnoðið vel saman og kælið deigið í um 20 mínútur .
Fletjið aðeins út og þrýstið því svo í botninn og hliðarnar á eldföstu móti .
Bakið botninn í um 10 mínútur við 180 gráður .
Búið til eplafyllinguna á meðan .
Fylling : 6-8 epli 1 sítróna , börkur og safi 1 dl vatn 40 g sykur Skrælið eplin og skerið í bita .
Sjóðið þau í vatni með safa og rifnum berki af sítrónu , ásamt sykrinum og hrærið í á meðan .
Þegar þetta er orðið nokkuð vel maukað er fyllingunni hellt í forbakaða botninn og marengsinn hrærður .
Marengslok : 3 eggjahvítur 100 g sykur Hrærið mjög vel saman þar til orðið stíft .
Sprautið eða smyrjið marengsinum yfir eplamauksfyllinguna og bakið í 10-15 mínútur , þar til marengsinn hefur tekið á sig gylltan blæ .
Kakan er borin fram volg eða köld , gjarnan með rjóma .
