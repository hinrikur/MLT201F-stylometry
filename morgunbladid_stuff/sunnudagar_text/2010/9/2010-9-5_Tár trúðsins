Fyrir stuttu dró ég fram safnplötu með bresku ska-sveitinni Madness en hún var áberandi árin ' 79 til ' 82 og dældi hún út slögurum með jöfnu millibili í heimalandinu Bretlandi .
Ég var fimm ára þegar brast á með Madness-æði og það var hátíð þegar eitt af hennar galgopalegu myndböndum var sýnt í sjónvarpinu .
Hlustandi á þetta rúmum 30 árum síðar greindi ég þó að það hékk meira á spýtunni en einskær fíflalæti .
Og þá vil ég sérstaklega tiltaka tvö lög , " Grey Day " og " Cardiac Arrest " þar sem hryggð hins sorgmædda trúðs Pagliacci er umbreytt í þriggja mínútna popplög .
Madness var uppi á þeim tíma er Tatcher-tíminn svokallaði gekk í garð , með tilheyrandi lokunum verksmiðja og almennri grámósku .
Samtíðarsveit Madness , The Specials , brást við með dumbungslegu listasmíðinni " Ghost Town " en síamstvíburi þess lags hlýtur að vera Grey Day , þar sem ömurðin er naglfest með línum á borð við : " In the morning I awake / My arms my legs my body aches / The sky outside is wet and grey / So begins another weary day .
" Í laginu er engin von ! Eilífar endurtekningar Nietzsche og Kierkegaard koma óhjákvæmilega upp í hugann þó að óvíst sé að höfundarnir hafi haft þessa meistara í huga .
Eða hvað ? Í " Cardiac Arrest " fylgjumst við svo með skrifstofumanni sem er yfirbugaður af stressi .
Hann rekur raunir sínar í versunum en í viðlaginu stappa Madness-liðar í hann stálinu og segja honum að slappa af .
Allt kemur fyrir ekki og endirinn er sorglegur .
En meðlimir sýna okkur fordæmi með því að vera ekki meðvirkir en sú sýki leggst á fólk í dag af miklum krafti : " We thought we made it clear / We all voiced our inner fears / We left it up to you / There ' s nothing we can do .
" Í alþýðu- og dægurtónlist gefst mönnum jafnan færi á að tjá upplifun sína af umhverfinu beint og milliliðalaust , á tungutaki sem fólk skilur og getur samsamað sig við .
Og þegar rýnt er í sprelligosasveit eins og Madness sést skýrt að hún stóð fyrir annað og meira en ábyrgðarlausan bjánaskap .
Á þessum tíma var hún sem spegill á samtímann , hitti landa sína í hjartastað með glúrnum athugasemdum um vandamál hins daglega lífs og smurðu um leið á sárin með fölskvalausri , lífsfyllandi gleði .
Er því ekki lag fyrir hina íslensku Madness að stíga fram , nú á þessum viðsjárverðu tímum ? 