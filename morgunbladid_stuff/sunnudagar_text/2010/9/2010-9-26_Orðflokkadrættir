Fyrir nokkrum árum fékk stúlkubarn nokkurt í Noregi það verkefni hjá kennara sínum að rita nokkur orð um Viktoríu drottningu í Englandi .
Stúlkan hóf verk sitt með þessum orðum : Viktoría var lengsta drottning í Evrópu .
Þetta þótti að vonum ekki góð vísa .
Viktoría var að sögn einhver alstysta drottning veraldar – en um það snerist náttúrlega ekki lýsing stúlkunnar .
Það sem hún hafði í huga var að benda á að Viktoría drottning hafði ríkt öðrum drottningum lengur .
Það sem henti stúlkuna var að hún ruglaði saman tveimur orðflokkum , lýsingarorði og atviksorði .
Enginn núlifandi Íslendingur hefur komist hjá því einhvern tíma ævinnar svo vitað sé .
Orðin , sem brengluðust í ritun stúlkunnar , voru lýsingarorðið langur og atviksorðið lengi .
Ólánsamur íþróttaritari villtist um daginn í rangölum málfræðinnar og gerði atviksorðið oft að lýsingarorði þegar hann greindi frá því að einhver snillingurinn hefði komið oftastur fyrstur í mark .
Lýsingarorðið oftur oftari oftastur verður víst seint viðurkennt sem falleg viðbót í móðurmálinu .
Þegar ég fylgdi syni mínum til sunnudagaskólans í gamla daga sungum við hátt og snjallt og af sannfæringu Jesús er besti vinur barnanna og sem betur fer eiga blessuð börnin marga vini .
En óvinirnir láta sig heldur ekki vanta .
Meðal þeirra ófyrirleitnustu er íslenska málfræðin þegar hún er illa kennd .
Foringi óvinahersins þar er atviksorðið .
Ekki síst eru atviksorðin illviðráðanleg þegar í ljós kemur að stundum er ekki annað að sjá en þau geti oft verið lýsingarorð og hefur mörgu saklausu barninu brugðið illilega við þau ótíðindi .
Margir munu enn minnast þess er íslenskukennarinn benti á að ýmist gæti t.d. orðið hátt verið lýsingarorð eða atviksorð : Fjallið er hátt : hátt er lýsingarorð Kristinn Sigmundsson syngur hátt : hátt er atviksorð .
Nú þýddi ekkert að benda á að orðið , sem lýsti söng Kristins , stigbreyttist : Kristinn söng hátt , Kristinn söng hærra , Kristinn söng hæst – og því hlyti þetta hátt að vera lýsingarorð .
Kennarinn varðist fimlega og tilkynnti að fjöldi atviksorða stigbreyttist á sama hátt og lýsingarorð .
Það þarf sterk bein til að fallast ekki hendur við slíkar fréttir .
Atviksorðin eru það sem kallað er opinn orðflokkur , þ.e. hann getur sífellt bætt við sig nýjum orðum .
Þetta eðli atviksorðanna hafa margir , ekki síst unglingar , fært sér í nyt á skapandi hátt og fært okkur ný atviksorð eða dustað rykið af gömlum og úreltum .
Þannig fengum við atviksorðið ýkt fyrir nokkrum árum og gátum þá t.d. sagt : Þessi kvikmynd er ýkt leiðinleg .
Segja má því með sanni að ný atviksorð komi á færibandi .
Sum komast í tísku um skeið eins og útvíðar gallabuxur , en verða síðan hallærisleg rétt eins og gallabuxurnar og falla í gleymsku og dá .
Nokkur festast í sessi .
Sumar nýsmíðarnar orka tvímælis eða eru hörmulega ( ýkt ) ljótar , ekki síst sú að bæta viðskeytinu -lega við ágæt nafnorð til að mynda atviksorðið .
Um slíkt höfum við hundruð dæma , t.d. : Reynslulega stendur Jón vel að vígi .
Fótboltalega er Fram í góðum málum .
Markaskorunarlega stendur KR vel .
Gardínulega séð er þessi stofa falleg .
Þetta eru náttúrlega dæmi um ljóta notkun tungunnar .
En viti menn ! Stundum geta menn fært sér í nyt það sem óhæft er talið – og komið á óvart .
Dæmi þess er vísa eftir Benedikt Gröndal : Mér er sem ég sjái hann Kossút á sinni meri reka hross út .
Sína gerir svipuna upp vega séraStefánsáMosfellilega .
Sumir telja síðustu línuna lengsta atviksorð á Íslandi – eða heiminum .
