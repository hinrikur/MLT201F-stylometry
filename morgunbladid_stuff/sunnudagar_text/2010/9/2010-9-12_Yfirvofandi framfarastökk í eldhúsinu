Viðhald , uppgrip , flagari , skankaskaft , smjörgrefill og álag eru meðal misnauðsynlegra og -hagnýtra eldhúsáhalda sem hafa verið til sýnis í Gerðubergi undanfarið ár .
Eigendur amboðanna ljúka sýningunni á morgun með uppistandi á safninu , sem gæti krafist viðveru lögreglu að sögn annars þeirra .
Bergþóra Njála Guðmundsdóttir ben@mbl.is Við erum eins og allir sannir íþróttamenn og listamenn í sömu grein , í senn keppendur og samherjar , " segir Þórarinn Eldjárn rithöfundur um sameiginlega áráttu sína og æskuvinar síns , Sigurðar Árnasonar læknis : að safna undarlegum eldhúsáhöldum .
Undanfarið ár hafa gripirnir verið til sýnis í Safnarahorni Gerðubergs undir yfirskriftinni " Um eldhúsáhöld eru áhöld " og hlotið verðskuldaða athygli .
" Við uppgötvuðum hvor í öðrum þessa áráttu – að hafa gaman af því að safna eldhúsáhöldum , og fórum upp úr því að skiptast á slíku dóti sem við höfum rekist á , sérstaklega erlendis .
Við höfum alltaf dálitlar athafnir í kringum þetta , rífum umbúðirnar utan af áhaldinu og svo á þiggjandinn að giska til hvers það er ætlað .
Þá koma fram margar tilgátur sem geta verið mjög skemmtilegar .
" Þeir félagar skemmta sér líka við að finna viðeigandi heiti á gripina , s.s. gúmmíhringsgripill , ítroð , merjari , egglos , meðtak og íhald svo eitthvað sé nefnt .
" Þar að auki eigum við til fullt af ónotuðum nöfnum sem bíða eftir sínu verkfæri , " bætir Þórarinn við .
Gripirnir á sýningunni eru af ýmsum toga ; sumir myndu flokkast sem " eðlilegir " í huga flestra , aðrir eru fyrst og fremst sérkennilegir í útliti en svo eru þeir sem hafa ákaflega sérhæfð not og " kannski ekki alveg lífsnauðsynleg " eins og Þórarinn orðar það svo hóflega .
" Að baki þeirra áhalda liggur oft mikill sköpunarkraftur og hugmyndaflug því annars gætu menn ekki látið sér detta í hug að þörf sé á slíkum grip .
Mér dettur nú t.d. í hug ostgrip , sem eru litlir hnúðar sem stungið er inn í sitthvorn endann á osti og ætlað að virka sem handföng til að lyfta ostinum upp með .
" Flókið eldhúslíf Og dæmin af slíkri sérhæfingu eru fleiri .
" Sem leiðir okkur að því að ef einhver hefði hug á að halda öllum þessum áhöldum í notkun í eldhúsinu sínu yrði erfitt og mjög flókið mál að vinna í því .
" Þórarinn segir líka mega líta á þetta út frá listrænu sjónarhorni .
" Mér dettur í hug til samanburðar frábær sýning sem ég sá fyrir nokkrum árum á verkfærum sem Guðjón Ketilsson myndlistarmaður hafði búið til .
Þetta eru einstaklega falleg , merkileg , vel smíðuð og dularfull áhöld en þau eiga það öll sammerkt að þau eru ekki til neins .
Auðvitað gildir hið sama að einhverju leyti um mörg eldhúsáhöldin .
" Tólin á sýningu þeirra Þórarins og Sigurðar eru þó frábrugðin að því veigamikla leyti að engin þeirra eru sérsmíðuð , heldur þvert á móti fjöldaframleidd en það bendir til þess að einhverjum hafi einhverntíma fundist tækið býsna góð hugmynd .
Gott fyrir nákvæmnismenn " Ætli það séu ekki svona tvö prósent þessara áhalda sem ég nota í raun , " viðurkennir Þórarinn aðspurður um gagnsemi þeirra .
" Sumt af þessu hefur maður prófað að nota og nánast orðið að gefast upp því það er miklu meiri fyrirhöfn að nota áhaldið en sleppa því .
Ég hef oft verið spurður hvort ekki ríki neyðarástand í eldhúsinu heima hjá mér þessa mánuði sem sýningin hefur staðið og fyrirfram var ég náttúrlega mjög hræddur um að svo myndi fara .
En það hefur bara gengið furðu vel .
" – Skyldu eggjaklippur t.d. vera mjög hagnýtt áhald ? áræðir blaðamaður að spyrja og svarið kemur á óvart .
" Það er nú reyndar mjög hagnýtt ef maður er mikill nákvæmnismaður því þetta brýtur mjög hreinan og fínan skurð í eggið , " segir Þórarinn og grípur líka til varna fyrir bananahaldarann – sérhannað plasthylki utan um þennan tiltekna ávöxt .
" Ég held að hann sé mjög góður , t.d. til að nota í skólatösku því þegar bananar eru mjög þroskaðir þá vilja þeir klessast .
" Þórarinn segist hafa valið sér það hlutskipti að " bera blak af áhöldunum " þótt heimilisfólk hafi sýnt þörf hans fyrir að safna þeim skilning .
" Mitt hlutverk er að vera jákvæður og finna þeim tilgang og verja þau árásum , því vissulega koma þær stundir að það er þörf á þeim .
Í hjarta sínu viðurkennir maður þó stundum að þau geta verið alveg tilgangslaus .
" Til að rýmka til í yfirhlöðnum eldhússkúffunum hafa sum áhöld , sem eru til í mörgum eintökum lent " á einskonar lager " að Þórarins sögn .
" Það getur verið mjög leiðinlegt þegar maður er að elda og áttar sig á að nú gæti maður notað t.d. tómatkjarnaklóruna , að finna hana ekki út af því hvað mikið er í skúffunni , og þurfa bara að nota teskeið .
Það er leiðinlegt þegar verkefnið kemur að tækið sé ekki tiltækt .
" Á morgun verða þeir Sigurður með " uppistand " í Safnarahorninu til að marka endalok sýningarinnar .
" Já , ég sá það auglýst þannig , " segir Þórarinn .
" Við eigum bara eftir að ákveða hvers kyns uppistand það verður .
Kannski verðum við bara með uppistand í gömlu merkingunni – brjótum kannski skápa og verðum almennt til vandræða , þannig að það gæti þurft að kalla til lögreglu .
Við eigum eftir að ákveða það .
Aðallega er þetta gert til að setja lokahnykk á sýninguna og fagna endurheimt tólanna .
Það verður spennandi að sjá hvort eldamennskan hjá okkur tekur ekki framfarastökk þegar við komumst í allar græjurnar aftur .
" Gripurinn sem vitjaði nafns Eldhúsáhöldin nýtast Þórarni ekki bara í eldhúsinu , heldur einnig í starfi því smásaga hans , Ómerkingurinn , fjallar einmitt um mann sem safnar eldhúsáhöldum af ástríðu .
" Þar er nú tekið á vandamáli sem við Sigurður þekkjum mjög vel og það er þegar maður hefur eignast áhald , fleygir umbúðunum utan af því og setur það síðan ofan í skúffu .
Svo er maður að leita að einhverju í skúffunni mörgum árum seinna og rekst á áhaldið og hefur steingleymt til hvers það er ætlað .
Það eru til nokkur slík áhöld sem ég er með heima sem ég hef ekki hugmynd um hvað eru .
" Slíkt atvik varð Þórarni að yrkisefni í sögunni , en áhaldið sem um ræðir – lítinn , kúptan spaða með klemmu eins og á penna – hafði hann fengið í gjöf frá Sigurði .
" Mér datt í hug að Sigurður myndi kannski muna til hvers það væri og hann var fljótur að ljúga því að mér að þetta væri smakkari , til að smakka mat með .
Ég trúði því auðvitað og skrifaði svo söguna út frá því .
Stuttu fyrir útgáfu bókarinnar sem sagan var í vorum við konan mín stödd í útlöndum .
Ég hafði fengið senda próförk til mín á hótelið og var að fara yfir hana þegar við ákváðum að fara út að borða .
Á veitingastaðnum var þjónn sem kom að borðinu okkar til að taka pantanir .
Þar sem hann stóð þarna greip hann upp úr brjóstvasanum nákvæmlega samskonar áhald og sagan mín fjallar um , og strauk því fimlega yfir borðdúkinn til að skafa af honum brauðmylsnuna frá gestunum á undan .
Þá mundi ég allt : Þetta var enginn smakkari heldur mylsnuskafa ! " Þetta varð til þess að Þórarinn varð að endurskrifa söguna í flýti .
" Þetta var merkilegt – það var engu líkara en að græjan væri að vitja nafns og minna á hlutverk sitt á ögurstundu .
" 