Tónlistarkonan og Grammy-verðlaunahafinn Imogen Heap heldur fyrirlestur á ráðstefnunni You Are in Control í Reykjavík 1. október nk. Heap hefur náð langt í tónlistarheiminum á eigin spýtur og hefur til þess nýtt sér möguleika stafrænnar tækni og samskiptaleiðir netsins .
Helgi Snær Sigurðsson helgisnaer@mbl.is Breska tónlistarkonan Imogen Heap er önnum kafin , kemur móð og másandi í símann , þegar blaðamaður slær á þráðinn til hennar .
En henni vefst svo sannarlega ekki tunga um tönn , þegar viðtalið hefst talar hún svo hratt að blaðamaður má hafa sig allan við að skilja hana .
Heap mun halda fyrirlestur á ráðstefnunni You Are in Control sem haldin verður í fjórða sinn á Hilton-hótelinu í Reykjavík , 1. og 2. október næstkomandi .
Hún mun þar fjalla um hvernig hún hefur nýtt stafræn tól við sköpun og aðferðir sem leyfa áhorfendum að taka þátt í tónleikum hennar , að því er segir á vef ráðstefnunnar .
Heap hefur nýtt sér skapandi greinar við framleiðslu á margþættum tónlistarviðburðum .
Yfirskrift ráðstefnunnar er " Stafræn framtíð : Tækifæri skapandi greina " en á henni verður " rýnt í þróun stafrænna viðskipta í skapandi greinum " .
Heap hlaut Grammy-verðlaun í ár fyrir þriðju sólóplötu sína , Ellipse , fyrir þá plötu sem best þótti unnin í flokki þeirra sem ekki heyra undir sígilda tónlist ( Best Engineered Album , Non Classical ) en var auk þess tilnefnd fyrir besta flutning á popplagi án söngs ( Best Pop Instrumental Performance ) fyrir lagið " The Fire " .
Auk þess er hún þekkt sem liðsmaður hljómsveitarinnar Frou Frou , annar helmingur þess ágæta tvíeykis .
Til hjálpar fórnarlömbum flóðanna Heap rekur fyrirtæki með vini sínum Thomas Ermacora , Bubbletank , og saman hafa þau komið að verkefninu CLEAR Village sem hefur það að markmiði að auka sjálfbærni og bæta heiminn , svo að segja , m.a. með því að nýta nútímatækni á netinu til að sameina ólík samfélög heims .
Ermacora mun einnig koma fram á ráðstefnunni og fjalla um þetta samstarf þeirra Heap .
" Ég mun í raun fjalla um öll þau samstarfsverkefni sem ég hef komið að sem hafa snúið að því að tengjast aðdáendum mínum og þar frameftir götunum , að nýta samskiptatækni með hugvitssamlegum hætti og einnig verkefni sem við Thomas ætlum okkur að vinna að sem snúa að hinu og þessu .
Nokkrum þeirra höfum við þegar hleypt af stokkunm , " segir Heap .
Hún nefnir m.a. nýlegt verkefni , Live 4 Pakistan , þar sem markmiðið var að veita fólki aðstoð á flóðasvæðunum í Pakistan , safna fé til hjálparstarfs þar , en talið er að allt að 20 milljónir manna hafi orðið fyrir áföllum af völdum flóðanna sem þar gengu yfir á árinu .
Thomas og Heap fengu fjölda þekktra einstaklinga , m.a. tónlistarmenn , til að leggja verkefninu lið , streymdu tónleikum og myndböndum á vefsíðunni live4pakistan.tv og öfluðu þannig fjár til hjálparstarfsins .
Þá gat fólk rætt beint við þá á netinu sem lögðu málefninu lið .
Á tveimur sólarhringum komu fram á vefnum átta listamenn og fjöldi annarra , m.a. Richard Branson , stjórnarformaður Virgin-flugfélagsins , og Mary Robinson , heiðursforseti hjálparsamtakanna Oxfam , og fluttu ávörp .
" Við skipulögðum þennan viðburð í miklum flýti , með blöndu af tónlistarviðburðum , ræðumönnum og frábærum kynni , Dave Frank , sem tókst að koma þessu öllu saman á síðustu stundu , " segir Heap .
Þau Thomas telji þetta framtíð fjáröflunar , að koma á slíkum netviðburði með litlum fyrirvara með því að nýta sér samskiptamöguleika netsins , m.a. samskiptasíðuna Twitter en á henni hafi fólk látið boð út ganga um viðburðinn .
Með þessu sé hægt að færa fólki heim í stofu listamenn sem það dáist að og hvetja það til að leggja góðu málefni lið .
Heap segir andrúmsloftið hafa verið afslappað , þótt tilefnið hafi verið grafalvarlegt .
" Ég er svo þakklát fyrir að vera uppi á þessum tímum , það er svo mikil nýsköpun og hugmyndaflug á ferðinni , " segir Heap .
Tónlistarmenn geti í dag komist í beint samband við aðdáendur sína , án milligöngu útgáfufyrirtækja .
Peningar kreistir út úr listamönnum – Talandi um tónlistarmenn , það hefur orðið heilmikil breyting á undanförnum áratug eða meira hvað varðar plötuútgáfu .
Stóru plötufyrirtækin hafa þurft að laga sig að þessum breyttu tímum , netvæðingu tónlistarinnar , því að tónlistarmenn séu farnir að markaðssetja sig sjálfir á netinu og sjá um framleiðslu og útgáfu á verkum sínum .
Hvað heldurðu að framtíðin beri í skauti sér hvað varðar þessi stóru plötufyrirtæki ? " Ég held að þau hafi aðlagast þessu nú þegar .
Flest útgáfufyrirtækjanna eru að krafsa eftir peningum , reyna að fá út úr listamönnunum peninga með tekjum af tónleikahaldi og sölu á varningi sem tengist þeim .
Nú eru listamenn farnir að gera samninga þar sem allt er innifalið og plötufyrirtæki komin í samstarf við fyrirtæki sem skipuleggja tónleikahald .
Þetta er í raun orðin einokun því þau stjórna verði á aðgöngumiðum og útgáfu á plötum listamanna .
Að vissu leyti hefur verið farið eins langt og hægt er í þessa átt , reynt að kreista eins mikið út úr þeim og hægt er , " svarar Heap .
Plötufyrirtækin komi ekki mikið að hinni listrænu sköpun , sjái heldur um það sem listamenn hafi ekki tíma til að sjá um , þ.e. kynningarstarf , að skipuleggja tónleikahald og þess háttar .
Tónlistarmenn séu jú önnum kafnir við að búa til tónlist .
" Ég held að margt jákvætt sé að gerast , börn alast upp með tölvum og eru með frábæran hugbúnað sem þau kunna sjálfsagt að sækja ókeypis á netið .
Maður þarf ekki að hafa mikið handa á milli til að koma sér af stað og búa til frábært efni , nánast án nokkurra fjárútláta .
Þetta setur af stað mikið sköpunarferli , á mjög spennandi hátt .
Þau geta farið að nýta sér hæfileika sína sem hefðu kannski ekki komið í ljós hér áður fyrr því þá þurfti fólk að búa yfir sérstakri fagkunnáttu , hafa aðgang að upptökuveri eða vera í skóla þar sem áhersla var lögð á tónlistarsköpun .
Nú geta krakkar gert hvað sem er , allt frá arkitektúr til myndlistar og tónlistar , kvikmynda , tækin eru tilbúin til notkunar og verða sífellt betri , " segir Heap .
Krakkarnir séu m.a.s .
farnir að búa til eigin hugbúnað .
Framtíðin sé því afar björt hvað listsköpun varðar og tónlistarmenn hafi möguleika á því að ná eyrum áhugasamra með tónlist sinni og geti selt hana á netinu .
Með netinu hafi líka orðið til ákveðið síunarkerfi á tónlist og fólk hafi úr svo miklu meira efni að velja nú en áður fyrr .
Alltaf þörf fyrir leiðtoga – Dagar risahljómsveita á borð við U2 eru kannski taldir ? " Ég held að fólk hafi alltaf og muni alltaf hafa þörf fyrir leiðtoga , í stjórnmálum , heimspeki eða öðru .
Sumt fólk þarf að fylgja öðru fólki og það held ég að verði alltaf eðli mannsins , " svarar Heap .
En meiri gæðakröfur verði gerðar til listamanna og sá tími sé þegar genginn í garð .
" Á netinu sér maður ótrúleg myndbönd þar sem sköpunargáfan er hreint mögnuð , þar er fólk að setja markið hátt .
Til dæmis í danslistinni , krakkar sjá aðra krakka dansa á YouTube og prófa sig áfram í svefnherberginu og taka upp .
Það er mikil framrás í listum , dansi og tónlist , " bætir hún við .
Og hraðinn sé mikill .
" Ég er mjög spennt fyrir framtíðinni , " segir Heap , full bjartsýni .
Vissulega sé mikil vitleysa á ferð í tónlistarheiminum líka , t.d. hæfileikaþættir í sjónvarpi , en engu að síður skjóti hundruð þúsunda hæfileikaríkra listamanna upp kollinum á netinu .
Í lok viðtals vill Heap vekja athygli á verkefni sem hún er að vinna að með Thomas Ermacora , Love the Earth Film , náttúrukvikmynd sem unnin verður úr innsendu efni frá fólki á netinu .
" Ég bið fólk um að senda mér myndskeið sem sýna af hverju það elskar plánetuna sem það býr á , eitthvað í náttúrunni sem hreyfir við því , litla mola .
Þetta má vera myndskeið tekið í sumarfríi eða eitthvað sem viðkomandi tók upp sérstaklega fyrir myndina .
Það má þó ekki sjást í manneskjur eða dýr .
" Vefsíðu myndarinnar má finna á slóðinni lovetheearthfilm.org og rennur frestur út á mánudaginn , 27. september , fyrir þá sem áhuga hafa á því að senda inn efni .
Heap hefur samið tónlist við myndina og vonast til að geta endurtekið þennan gjörning á ári hverju .
" Þetta er ekki pólitískt verk , " bætir hún við .
