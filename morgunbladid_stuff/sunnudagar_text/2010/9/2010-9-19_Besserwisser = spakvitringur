Ég nefndi það í síðasta þætti að Halldór Þorsteinsson fyrrverandi bókavörður og skólastjóri hefði lagt til orðið nostrari yfir " perfeksjónista " .
Nú hefur Halldór bent mér á að í stað Besserwisser mætti nota orðið spakvitringur .
Þýska orðið er að vísu skemmtilegt og hljómar vel með öllum sínum s-um en það verður tilgerðarlegt í íslensku samhengi .
Orðið spakvitringur er hæfilega háði blandið til að viðhafa um mann sem þykist vita allt betur en aðrir .
Hressileg er greinin eftir Halldór Þorsteinsson í Morgunblaðinu þann 24. mars 2001 .
Þar hæðist hann að mönnum sem segjast " kenna námskeið " .
Halldór skrifar : " Nemendur fara á eða eru á námskeiði , sækja það eða innrita sig á það o.s.frv. Kennarar halda hins vegar námskeið en engum manni með óbrenglaða málkennd eða íslensk eyru dettur í hug að tala um að kenna eða læra námskeið " .
Þetta sagði Halldór árið 2001 .
Nú bið ég lærimeistara um allt land að spyrja sjálfa sig : " Held ég námskeið eða kenni ég námskeið ? " Í umræddri grein ræðir Halldór Þorsteinsson einnig um þá tilhneigingu Íslendinga að krydda mál sitt með erlendum slettum og nefnir m.a. " comment " og " category " í því sambandi .
Í framhaldi af því langar mig að vekja athygli á hve algengt það er orðið að fólk þýði beint úr ensku tiltekin orðasambönd .
Eitt af þeim nýrri er " að gefa einhverjum fingurinn " ( " give him the finger " : sýna honum lítilsvirðingu ) ; þessu fylgir víst fingramál , miður kurteislegt .
Orðasambandið er óviðfelldið og minnir reyndar óþægilega mikið á orðtök sem merkja allt annað : a ) að rétta einhverjum ( litla ) fingur ( gefa einhverjum færi á sér eða sinna lítilli bón , en fá yfir sig meira síðar , sem sagt : láta alla höndina eins og Týr forðum ) ; og b ) að lyfta ekki ( litla ) fingri ( veita ekki minnstu hjálp ) .
Gætum við kannski blásið lífi í orðtakið " að gefa einhverjum langt nef " ( en sleppt þó öllum handahreyfingum ) ? Það er að vísu þýtt úr útlensku líka ( sbr. þýsku : jemandem eine lange Nase machen ) , og ekki gamalt í málinu eftir því sem Jón G. Friðjónsson segir í þeirri stórmerku bók , Mergur málsins , þar sem hann skýrir merkingu og uppruna orðtaka .
Lítum nú á þrjú óskyld atriði .
a ) Oft heyrist sagt : " hundruðir manna " .
Þar með hafa menn sett orðið hundrað í kvenkyn ( í fleirtölunni ) .
Hefðin mælir með hvorugkyninu : Þarna voru hundruð manna saman komin ( ekki " hundruðir " manna saman komnar ) .
Þeir sem tala um " hundruðir " eru sennilega undir áhrifum frá orðinu þúsund sem er bæði notað í hvorugkyni og kvenkyni ( mörg þúsund / margar þúsundir ) .
Margir munu eflaust segja að þetta sé " eðlileg þróun " .
b ) Ofnotkun vissra orða er áberandi .
Eiríkur Jónsson frá Prestbakka fór eitt sinn yfir texta sem ég hafði þýtt og benti mér á að ég gæti til tilbreytingar sagt " umfram allt " í stað " fyrst og fremst " .
Hann sagði mér líka að ég mætti stundum setja " augum litið " í stað " séð " : " Fegursta fjall sem ég hef augum litið .
" Kannski örlítið upphafinn stíll , en í anda innihaldsins hér .
Við vorum svo sammála um að það væri tilgerðarlegt að " berja eitthvað augum " eins og sumir hafa gert til að líkjast Laxness .
c ) " Ég er að borda , " sagði stúlka í farsímann sinn á flugvellinum .
Hún var í þann veginn að ganga um borð .
Þarna er þá eins og gamli rd-framburðurinn sé kominn aftur : nordan hardan gerdi gard .
Og enn að öðru : Í eftirfarandi vísu eru sennilega fleiri t en dæmi eru um : Eitt sinn þeyttust út um nótt átta kettir hratt og létt .
Tuttugu rottur títt og ótt tættu og reyttu á sléttri stétt .
Leikum við börnin og látum þau telja t-in .
Hjálpum þeim síðan að yrkja hliðstæða vísu með s-um eða n-um .
Og til að blanda mér í vinsæla umræðu í samfélaginu vísa ég að lokum í bréf frá árinu 1895 þar sem Stefán Stefánsson náttúrufræðingur skrifar Valtý Guðmundssyni ( tökum í leiðinni eftir áhrifum dönskunnar ) : " Og svo hef ég heyrt að Tobba tanta [ Þorbjörg Sveinsdóttir , föðursystir Einars Benediktssonar ] karakteriseri þitt pólitíska stand svo , " að þú sért sokkinn svo svívirðilega djúpt í stjórnarskrármálinu að þú standir með annan fótinn í rassgatinu á andskotanum " .
" 