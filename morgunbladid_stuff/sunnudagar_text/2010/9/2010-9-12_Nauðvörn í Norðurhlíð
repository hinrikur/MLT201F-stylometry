Leikstjóri : Clint Eastwood .
Aðalleikarar : Clint Eastwood , George Kennedy , Jack Cassidy .
123 mín .
Áhorfandinn þarf ekki að sitja lengi yfir þessari vinsælu mynd Eastwoods til að hnjóta um áberandi ellimörk .
Myndin er nefnilega gerð á þeim tíma meðan það þótti svalt að í dæmigerðum " karlamyndum " , brygði fyrir dálitlum skammti af kvenfyrirlitningu , kynþáttahatri og hommafóbíu .
Enda þessi orð illskiljanleg , vart hægt að segja að þau væru til fyrir 35 árum .
Alla vega viktuðu þau létt í spennumyndabransanum .
The Eiger Sanction er á hinn bóginn mikilfengleg mynd enn þann dag í dag og prýðileg afþreying þegar ekki er verið að hnjóta um fyrrnefnd hugtök .
Hún er byggð á Mannaveiðum , einni af metsölubókum hins dularfulla Trevanians , sem enginn vissi hver var fyrr en komið var framá 21. öldina .
Þá kom í ljós að þessi bráðsnjalli spennusagnahöfundur var , af öllum mönnum , prófessor við listaháskóla ( rétt eins og aðalsöguhetjan í Mannaveiðum , dr. Jonathan Hemlock ) .
Aukastarf Hemlocks var hins vegar mun varasamara en skriftir Trevanians , því á bak við tjöldin er hann atvinnumorðingi á vegum hins opinbera .
Myndin hefst á því að yfirmenn hans í leyniþjónustunni gera honum tilboð sem erfitt er að hafna , ef hann útrýmir tveim njósnurum .
Hemlock er ekki við eina fjölina felldur , er auk fyrrgreindra starfa listaverkasafnari , kvennamaður og fjallgöngugarpur , sem kemur sér vel því hann á að fletta ofan af svikurum í hinni hrikalegu Norðurhlið ( The North Face ) , Eigerfjallsins .
Tökurnar eru hrífandi ósviknar og svimandi , ekki síst í upphafi er Hemlock æfir sig við klifur á hinum fræga drang , The Devil ´ s Finger , í Monument Valley .
Cassidy ( sem lést langt fyrir aldur fram ) , lífgar upp á spennuna sem litríkur hommi og skítseiði og Kennedy á hér einn sinn besta leik .
Það þarf vart að taka fram að kvenþjóðinni bregður helst fyrir á nærbrókinni .
Einkum fyrir spennufíkla , fjallgöngumenn og Eastwood-aðdáendur .
saebjorn@heimsnet.is 