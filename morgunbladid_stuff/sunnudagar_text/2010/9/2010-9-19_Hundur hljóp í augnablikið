Ekki hleypa Brúnó út , hann á það til að gera allt vitlaust nálægt rollum og bíta í allar áttir , hann verður svo spenntur , " sagði Valdimar Kristinsson hestamaður og umsjónarmaður hestasíðu Morgunblaðsins og strunsaði út úr bílnum .
Við höfðum ákveðið að kíkja á Landmenn og Holtamenn smala fé af Landmannnaafrétt .
Smalaferð á Landmannaafrétt tekur um vikutíma í fyrstu leit og eru sjálfsagt gengin um hundrað fjöll , dalir og gil .
Það var liðið á seinni hluta ferðarinnar þegar okkur bar að garði við Rangá , þar sem féð var rekið yfir ána .
Það var handagangur í öskjunni , við Brúnó , sem var blandaður Labrador og Golden-hundur fylgdumst með úr bílnum þar sem menn á hestum stóðu í fyrirstöðu svo féð rynni ekki í allar áttir .
Menn riðu út í ána og tíndu upp kindur sem fóru á flot í ánni og drógu þær á land , það var hrópað og hóað út um allt – þvílíkt fjör .
Það var liðið á seinni hluta dagsins og birtu tekið að halla og möguleikinn á því að taka mynd varð minni og minni með hverri mínútunni sem leið .
Hraðinn á myndavélinni var kominn niður í einn þrítugasta úr sekúndu sem er orðið frekar lítið ef maður á ekki að fá hreyfða mynd .
Féð byrjaði að renna upp litla brekku eftir erfiða ferð yfir ána og hvítur hestur stóð kyrr í fyrirstöðunni .
Ég var að reyna að ná mynd af hvíta hesthausnum og forminu í vikurbrekkunum úr Heklugosum fyrir aftan hann .
" Vertu kyrr , Brúnó , þú hristir allan bílinn , " kallaði ég til hundsins .
Það breytti engu , hann ólmaðist um allan bílinn , sleikti á mér eyrað og nánast allan hausinn , þannig að ég varð rennandi blautur .
Ég reyndi að kalla í Valdimar til að taka hundinn en það var ekki viðlit , hann var svo upptekinn í spjalli við heimamenn .
Hundurinn var eins og eigandinn , gegndi engu .
Eigandinn var að vísu aðeins skárri , hann reyndi þó ekki að sleikja á manni hausinn .
Nú var allt að gerast .
Augnablikin í myndum eru stundum ekki löng , aðeins brot úr sekúndu , svo maður verður að vera tilbúinn .
Reyna að sjá hvað gerist áður en það gerist og smella af á réttum tíma .
Kindurnar komu röltandi upp brekkuna og það stefndi í að til gæti orðið mynd eins og ég vildi ná .
Ég gerði mig kláran og beið eftir augnablikinu , það var stutt í það þegar þessi risahundur ólmaðist um allt og hristi bílinn á þeirri stundu sem ég smellti af .
" Hundfjandi , þú verður að fara út ! " Það var um tvennt að velja : Að sleppa hundinum út og reyna að ná myndinni , segja bara úúúpps þegar hann væri búinn að gera allt vitlaust .
Hinn möguleikinn var að enda í fýluferð með engum myndum .
Ég valdi þann kostinn að hleypa hundinum út .
Hann fór í loftköstum niður brekkuna og rollurnar skutust í allar áttir með hlaupandi smala og hestamenn á eftir sér .
" Hvaðan kom þessi hundfjandi ? " heyrðist hrópað .
Ég faldi mig bak við myndavélina , hélt mínu striki og lokaði eyrunum .
Þau voru hvort sem er nánast full af hundslefi .
Valdimar kom hlaupandi , skelfingu lostinn .
" Hvað varstu að gera , Raxi , hleyptir þú hundinum út ? " " Ha , er hann farinn út úr bílnum , " svaraði ég að bragði .
Það hlaut að vera , allt í einu var enginn að naga á mér hausinn .
Valdimar leit á mig glottandi og spurði hvort ég væri farinn að greiða mér eins og Elvis .
" Þú ert vatnsgreiddur .
" " Já , talaðu við hundinn þinn , " svaraði ég .
Valdimar leit niður brekkuna þar sem skælbrosandi hundurinn kom hlaupandi , búinn að reka rollurnar til baka .
Þá rann augnablikið skyndilega upp og myndin varð til .
Það var eiginlega ekki myndin sem ég ætlaði mér að ná , en ég var eigi að síður sáttur við hana .
Valdimar fékk smá gusu af góðlátlegum skömmum en sneri fimlega út úr , eins og hann er vanur .
Kenndi mér ekki einu sinni um það að Brúnó hefði sloppið út .
Þessi mynd varð kveikjan að því að mynda líf fjallmanna að smala fjöllin og hálendi Íslands á Landmannaafrétt .
Skrásetja lífið og það frábæra fólk sem ferðast um Landmannalaugar og afréttir , fótgangandi og á hestum til að safna fé í hús fyrir veturinn .
Til er að verða yfir tuttugu ára heimild í ljósmyndum um líf fjallmanna og kvenna sem eldast á myndunum eins og við öll en eru samt alltaf síung í anda og gera lífið skemmtilegt .
Er hægt að biðja um meira en að fá fylgjast með þeim ? Ég held ekki .
