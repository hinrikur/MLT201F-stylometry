Guðbjörg Magnúsdóttir hefur reynt meira en flestir en kvartar ekki yfir því .
Hún er kraftmikil og notar reynslu sína til góðs .
Hún fagnaði 36 ára afmæli sínu sama dag og blaðamaður hitti hana á heimili hennar í fallegu húsi í Seljahverfi .
" Hver einasti dagur er kraftaverk og afmælið er ekkert frábrugðið öðrum dögum , kannski aðeins meiri gleðidagur , " segir Guðbjörg .
Það er vigt að baki þessum orðum því hún þekkir bæði sorg og gleði í lífinu , hún sigraðist á krabbameini , eignaðist fjölfatlaðan og mikið veikan dreng þegar hún var rúmlega tvítug en hann er nú látinn .
Guðbjörg á samhenta fjölskyldu , mann , tvær dætur og stjúpson , og veit mikilvægi þess að vera með gott stuðningsnet á bak við sig .
Eitt slíkt stuðningsnet er endurhæfingar- og stuðningsmiðstöðin Ljósið og stendur Guðbjörg ásamt fleiru góðu fólki fyrir stuðnings- og hátíðartónleikum fyrir Ljósið í Háskólabíói á miðvikudaginn .
" Ljósið er einfaldlega stórkostlegt fyrirbæri , " segir Guðbjörg .
" Við erum með þessa tónleika til að fagna fimm ára afmælinu .
Markmiðið er að allir Íslendingar viti hvað Ljósið er og hvað það stendur fyrir .
Þetta litla félag er búið að vaxa svo mikið á svona stuttum tíma því það er einfaldlega ómissandi .
" Greindist með krabbamein á meðgöngu Guðbjörg greindist með krabbamein á meðgöngu yngri dóttur sinnar .
Í fyrstu var talið að æxlið væri góðkynja en þegar dóttir hennar var örfárra vikna kom í ljós að svo var ekki og þegar hún var sex vikna gömul fór Guðbjörg í sína fyrstu lyfjameðferð .
" Krabbameinið var við olnbogann og ég var búin að ganga með þetta í langan tíma og búin að vera með mikil óþægindi .
Ég er með gigt og var búin að upplifa erfiða tíma þannig að líkami minn var mjög þreyttur .
Það var haldið að þetta væri gigt eða tennisolnbogi , " segir hún en krabbameinið sem hún glímdi við heitir einsleitt slímhimnusarkmein .
" Mig langaði að láta gott af mér leiða inn í Ljósið .
Þarna er tekið á málefnum allrar fjölskyldunnar , " segir hún og útskýrir að krabbamein sé ekki einstaklingsmál .
" Það er svo mikilvægt að fá meðferðarúrræði sem felst í einhverju jákvæðu eins og list , leikfimi , spjalli eða góðum mat .
Þarna fær fólk skjól .
Það veit enginn hvað það er að ganga í gegnum þetta fyrr en reynir á .
Skjólið er stundum hjá fólki í sömu sporum .
" Guðbjörg syngur tvö lög á tónleikunum með hljómsveit sinni , sem skipuð er þekktum tónlistarmönnum , og verður hún með gospelkór sér til halds og stuðnings .
Hún ætlar að syngja " Over the Rainbow " , sem er eitt af hennar uppáhaldslögum .
" Textinn er um drauma , að horfa til himins og óska sér alls hins besta .
" Svo segist hún " ætla að taka svolitla áhættu og syngja " Purple Rain " með gospelkór " en í þessu átta mínútna tónverki fá tónlistarmenn kvöldsins að njóta sín .
Hún er þakklát þeim sem taka þátt , hljómsveitina sína kallar hún " eðaltónlistarmenn og eðalmenn með hjartað á réttum stað " og segir íslenska tónlistarmenn vera " einfaldlega frábæra .
Ég er mjög þakklát fyrir þátttöku þeirra " .
Lífsreynslan dýpkar hana sem tónlistarmann Hún segir að lífsreynslan sem hún búi að auðgi sig sem tónlistarmann .
" Þetta snýst um tilfinningar og að þú náir sambandi við tónlistina og textann .
Galdurinn liggur í því að ná tengslum við fólkið í kringum þig .
" Guðbjörg kennir í Söngskóla Maríu Bjarkar og segir það yndislegt starf .
" Það jafnast ekkert á við það að vinna með börnum og vera með börnum .
" Söngferill Guðbjargar byrjaði þegar hún var tæplega tvítug og fór til Þýskalands til að starfa sem heimilishjálp og barnfóstra , eins og margar ungar stúlkur gera .
Dvölin hafði afgerandi áhrif á líf hennar , bæði hvað söngferilinn varðar og líka að hún kynntist þar íslenskum manni og varð ófrísk .
Meðgangan gekk vel að því leyti til að Guðbjörgu leið vel en snemma varð ljóst að líklega væri eitthvað að barninu .
Hún kom heim til Íslands til að eiga drenginn , hann var tekinn með keisaraskurði og þegar hann var átta daga gamall fékk hann heiftarlegt flogaveikikast .
Hún er þakklát fyrir að hafa verið ennþá á spítalanum en drengurinn , Magnús Óli Guðbjargarson , var færður á vökudeildina og var í stöðugum rannsóknum næstu vikurnar .
" Ég þakka Guði fyrir að hafa sett mig í þessar aðstæður svona unga .
Ég var full orku og það skipti mig engu máli þótt ég missti úr svefn .
Við bjuggum á spítölum fyrstu árin .
Eftir að hann fæðist legg ég allt annað á hilluna , framadraumarnir skipta mig engu máli lengur , " segir Guðbjörg en hún hafði sungið með hljómsveitum í Þýskalandi , gefið út plötu og ferilinn lofaði góðu .
Magnús Óli fæddist mikið fjölfatlaður .
" Ég fékk algjört áfall en einhvern veginn heldur maður alltaf í vonina , " segir hún um þessar fyrstu vikur .
" Þetta var rosalegt basl fyrstu mánuðina og á endanum ákvað ég að fara með hann til Þýskalands og þar erum við nánast tvö ár á spítala , " segir hún en þetta var í háskólasjúkrahúsinu í Kiel .
" Það voru hundruð manna um allan heim sem unnu í teymisvinnu til að reyna að finna hvað væri að honum .
Við eignuðumst strax frábæran lækni hér heima , sem gekk í gegnum súrt og sætt með okkur alla tíð og hann fylgdist með því sem gerðist úti .
En hjarta mitt var í Þýskalandi á þessum tíma , " segir hún og bætir við að aðstæður fyrir foreldra veikra barna hafi líka verið mjög góðar á sjúkrahúsinu í Þýskalandi .
Ætlaði ekki að bugast " Auðvitað var þetta erfitt og að sjálfsögðu hefði ég getað bugast .
En ég var ung og ég tamdi mér það strax að ég yrði líka að hitta vini mína og gera eitthvað skemmtilegt þrátt fyrir að ég hefði séð um hann ein fyrstu tvö og hálft árið í lífi hans .
Ég náði að gera það því ég fékk ótrúlegan skilning og stuðning frá öllum í heilbrigðisgeiranum .
Það gekk meira að segja svo langt að einn læknirinn í Þýskalandi fór sjálfur á sambýli rekið af nunnum og bað þær um að taka hann að sér .
Honum fannst svo sorglegt að ung kona lenti í þessu .
Hann vildi gefa mér þann möguleika að setja barnið frá mér á heimili til að ég gæti einbeitt mér að ferlinum .
Fyrstu viðbrögð mín voru að ég reiddist honum mikið en hann var bara að rétta mér hjálparhönd því þetta tíðkast þarna úti .
Ég ætlaði mér ekki að fara þessa leið þótt það hafi breyst síðar .
" Barnsfaðirinn kom ekki mikið við sögu .
" Það var ekki fyrr en ég kynntist núverandi manni mínum þegar Magnús Óli var rúmlega tveggja ára að hann eignaðist alvörupabba , " segir Guðbjörg en maður hennar heitir Kristján Már Hauksson og er netmarkaðssérfræðingur en þau eiga fyrirtækið Nordic eMarketing .
Saman eiga þau tvær dætur , Birtu Ósk níu ára og Sigrúnu Lilju , sem er fjögurra ára .
Þegar eldri dóttirin kom í heiminn árið 2001 , þegar Magnús Óli var fimm ára , segir Guðbjörg að það hafi byrjað að halla undan fæti hjá fjölskyldunni að því leyti að álagið var mjög mikið .
" Þá var ég ekki bara með hann einan lengur .
Hann var líka ekki aðeins fjölfatlaður heldur lífshættulega veikur , það þurfti að vaka yfir honum alla tíð og hann svaf illa , " segir hún en Magnús Óli dvaldi mikið á sjúkrahúsi .
Erfiðasta ákvörðunin á lífsleiðinni " Þegar hann var sex ára gamall gerði ég mér grein fyrir því , eins sterk og ég var og full eldmóðs að hugsa um hann , að ég gat þetta ekki lengur .
Hann fékk úrræði á vistheimili fyrir börn .
Þetta er erfiðasta ákvörðun sem ég hef tekið á lífsleiðinni .
Þetta var yndislegt heimili og hann var þar þangað til hann dó .
Hann kom auðvitað oft heim en þarna hafði ég herðar .
Ég var með hann á heilanum allan sólarhringinn og heimsótti hann mikið en vistheimilið var í göngufæri frá heimili okkar .
Þarna hófst ofsalega erfiður tími , að sætta sig við hvernig komið var fyrir okkur .
Hver einasta móðir þráir að geta hugsað um barnið sitt en ég gat það ekki ein .
" Hún segir vistheimilið hafa bjargað lífi sínu .
" Það er ekki hægt að lýsa því hvernig það er að sofa ekki árum saman .
Og ennþá er svefninn minn mjög skertur og skaddaður .
Þetta tekur á taugarnar , hræðslan sem gagntekur mann .
Ég spurði mig alltaf : Deyr hann í nótt ? " Magnús Óli lést 11 ára gamall , í flugvél á leið heim úr fríi til Orlando í Flórída .
Þótt sorgin hverfi ekki er bjart yfir ásjónu Guðbjargar og ljóst að hún hefur sótt styrk í þessa lífsreynslu .
Hún er ekkert fórnarlamb .
" Ég get sagt það að í gegnum allt sem ég hef gengið í gegnum hef ég aldrei misst vonina .
Ég hef aldrei átt dag þar sem mig langar til að gefast upp eða deyja .
" Sá hvað einstaklingurinn getur verið sterkur Hún segist hafa búið að þessari lífsreynslu þegar hún sjálf greindist með krabbamein .
" Það hjálpaði mér mjög mikið vegna þess að þegar barnið þitt er alvarlega veikt og þarf að berjast fyrir lífi sínu alla daga þá gerist eitthvað innra með þér .
Sem betur fer bugaðist ég ekki heldur sá ég hvað einstaklingurinn getur verið sterkur , hvað lítið barn getur verið sterkt .
" Hún víkur aftur að Ljósinu og félagsskapnum þar .
" Veikt fólk er svo oft skemmtilegasta og glaðasta fólkið og líka mestu baráttujaxlar sem þú kynnist .
Það er oftast ekkert annað í boði .
Að sjálfsögðu myndast sérstakur andi , auðvitað er sorg .
Fólk grætur og margir fara í þunglyndi .
Þetta er hræðilegt og ekki allir fá góða útkomu , " segir Guðbjörg , sem segist hafa lært í gegnum lífsreynslu sína að ekkert sé sjálfsagt í heiminum .
" Það er ekkert sjálfsagt , ekki neitt , hvorki heilbrigði né ást .
Ég hætti að hugsa að allt færi bara á besta veg .
Ég hugsaði það kannski á einn hátt en maður verður líka að vera viðbúinn því að lífið hefur upp á margt að bjóða , líka mikla erfiðleika .
Þetta í bland , að vera jákvæður og bjartsýnn , en að vera á jörðinni og vita hvernig lífið er , hjálpaði mér mjög mikið í að takast á við krabbameinið .
" Stuðningurinn frá fjölskyldunni var ómetanlegur .
" Til dæmis kom Sesselja systir mín til mín á hverjum degi í meira en ár og hugsaði um heimilið og litlu dóttur mína .
" Svo segir Guðbjörg að maður sé " aldrei of fullorðinn fyrir mömmu og pabba þegar eitthvað bjátar á .
Þau sátu yfir mér á spítalanum sem var mikils virði " .
Móðir hennar heitir Bryndís Valgeirsdóttir , faðir hennar er Magnús Hreggviðsson og kona hans Erla Haraldsdóttir .
Í febrúar næstkomandi verða fimm ár síðan Guðbjörg greindist með illkynja krabbamein , sem er stór áfangi .
" Ég er búin að vera í ítarlegum rannsóknum sem verður sífellt lengra á milli og fljótlega verð ég útskrifuð , " segir hún .
Tíminn læknar ekki öll sár Hún segist vera þakklát og lánsöm .
" Og ég vona að ég sé góð manneskja , heiðarleg og góð við fólkið í kringum mig .
Að sjálfsögðu setur svona mark á hjartað .
Ég er ósammála því að tíminn lækni öll sár .
Það er heldur hvað þú gerir við tímann .
Ég mun aldrei komast yfir þetta og langar það ekkert .
En mig langar að lifa í sársaukaminni sorg og halda vel utan um minningarnar .
Ég hef fylgt hjartanu í öllu sem ég hef gert og reynt að vera þolinmóð en ég verð að læra alla ævi .
Það sem kom mér mest á óvart þegar við misstum Magnús Óla var hvað lífsneistinn er sterkur .
Ég hugsaði fyrst : Hvernig getur það verið að móðir sem misst hefur barn sitt langi til að lifa ? En mig langaði samt til að lifa , alveg sama hvað sorgin var djúp .
" Hún segir veikindi sín og sonar síns hafa veitt sér dýpri skilning á lífinu .
" En ég er ekkert heilög , ég er meingölluð eins og aðrir .
Ég get alveg stressað mig yfir litlu hlutunum eins og allir en það er stærri myndin sem er skýrari .
Ég veit hver styrkur minn er og það er ómetanlegt .
" Hátíðartónleikar Ljóssins Hátíðartónleikar Ljóssins verða haldnir í Háskólabíói næstkomandi miðvikudagskvöld kl. 19.30 .
Margir af þekktustu tónlistarmönnum þjóðarinnar koma þarna fram : Stefán Hilmarsson , Raggi Bjarna , Magni Ásgeirsson , Hera Björk , Lay Low , Páll Óskar og Diddú , Soffía og Guðrún Árný Karlsdætur , Karlakórinn Fóstbræður , Hvanndalsbræður auk Guðbjargar Magnúsdóttur .
Tónlistarstjórn er í höndum Pálma Sigurhjartarsonar .
Ljósið er endurhæfingar- og stuðningsmiðstöð fyrir fólk sem hefur fengið krabbamein og blóðsjúkdóma og aðstandendur þeirra .
Markmið Ljóssins er að efla lífsgæðin með því að styrkja andlegan , félagslegan og líkamlegan þrótt og draga þannig úr hliðarverkunum sem sjúkdómurinn getur haft í för með sér .
Ljósið er til húsa á Langholtsvegi 43 og yfirumsjón með starfinu hefur Erna Magnúsdóttir iðjuþjálfi .
Miðasala á tónleikana fer fram á Langholtsveginum og á www.ljosid.is .
Miðaverð er 3.500 kr. 