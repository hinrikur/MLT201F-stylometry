Ég held að þeir sem ekki eru vinir eða vinkonur Jóhönnu Sigurðardóttur , formanns Samfylkingarinnar og forsætisráðherra , og eru ekki heldur mægðir við Össur Skarphéðinsson utanríkisráðherra geti unað vel við sitt hlutskipti .
Fræg er setningin á ensku : " With friends like that , who needs enemies ? " Sem útleggst einhvern veginn svona á okkar ylhýra : Hver þarf á óvinum að halda , sem á svona vini ? Þetta hefur ítrekað hvarflað að mér , frá því að niðurstaðan um það hvaða fyrrverandi ráðherra í ríkisstjórn Geirs H. Haarde , fulltrúar Samfylkingarinnar vilja að Alþingi ákæri og dragi fyrir landsdóm .
Vitanlega kemur ekkert á óvart að á þeim lista séu Geir H. Haarde fyrrverandi forsætisráðherra og Árni M. Mathiesen , fyrrverandi fjármálaráðherra .
Hvenær hefur Samfylkingin stillt sig um að koma höggi á Sjálfstæðisflokkinn , þegar færi hefur gefist ? En að nafn Ingibjargar Sólrúnar Gísladóttur , fyrrverandi formanns Samfylkingarinnar og utanríkisráðherra , sé á listanum en ekki Björgvins G. Sigurðssonar hlýtur að hafa komið mjög mörgum á ávart og ég held að sú undrun nái til fjölmargra sem aldrei hafa stutt Samfylkinguna , sem raunar gengur þessa dagana undir nafninu Sundurfylkingin á meðal gárunganna .
Á allra vitorði er að það var Ingibjörg Sólrún sem skóp pólitískan frama Jóhönnu ; hún gerði hana að formanni Samfylkingarinnar og hún gerði hana að forsætisráðherra .
Laun heimsins eru vanþakklæti segir einhvers staðar og í tilviki Jóhönnu í garð sinnar fyrrverandi vinkonu kemur það mjög glöggt fram .
En þótt ráð Jóhönnu séu köld , þegar Ingibjörg Sólrún á í hlut , þá verður ekki að sama skapi sagt að forsætisráðherrann sé huguð kona .
Hún hafði ekki kjark í sér til þess að tilkynna Ingibjörgu Sólrúnu hver væri endanleg niðurstaða fulltrúa Samfylkingarinnar í þigmannanefndinni .
Henni fannst augljóslega nóg að Ingibjörg Sólrún hlustaði á fjögurfréttirnar í RÚV á laugardaginn fyrir viku .
Hvers vegna að splæsa heilu símtali á sína fyrrum nánu samstarfskonu og vinkonu ? Ég hitti fyrrverandi krataráðherra í búð um daginn .
Hann hló við , þegar ég spurði hann hverju þetta sætti með hana Jóhönnu og sagði svo : " Agnes mín .
Veistu ekki hvað hún Jóhanna er kaldlynd ? Þegar hún gerði stöðugan uppsteyt gagnvart Jóni Baldvin í ríkisstjórn Davíðs Oddssonar ( 1991-1995 ) þá tók Davíð hana sérstaklega undir sinn verndarvæng .
Og hvernig launaði hún honum skjólið ? ! " spurði þessi gamli krati og glotti enn .
Og ekki tekur betra við þegar hlutur Össurar Skarphéðinssonar utanríkisráðherra er skoðaður .
Utanríkisráðherrann síkáti , sem var – sístyggur nú – strunsar út af miðjum fundum með fýlusvip og lemur svo frá sér hinn fúllyndasti , með biblíutilvitnunum , eins og sannkristnum mönnum sæmir .
Hann á ekki sjö dagana sæla nú , enda mun pólitískt líf hans hafa skroppið saman undanfarnar tvær vikur eins og lopapeysa sem óvart lendir í suðuþvotti .
Össur er , eins og alþjóð veit , svili Ingibjargar Sólrúnar en vílar engu að síður ekki fyrir sér að setja hana á sakamanabekk , á sama tíma og honum tekst með yfirgangi og ofbeldi að koma í veg fyrir að Björgvin G. Sigurðsson , fyrrverandi bankaráðherra og hans sérstaka pólitíska " babe " verði á ákærulista Alþingis .
Nú er ekkert útséð um það hverjar verða lyktir þessa dapurlega máls á Alþingi , þegar þetta er skrifað .
Sannast sagna tel ég , að þótt ráðherrarnir fyrrverandi hafi gert ýmis mistök í starfi í aðdraganda hrunsins og vissulega sé hægt að saka þá um vanrækslu , að útilokað sé að halda því fram að þau hafi gerst sek um glæpsamlegt athæfi og því finnst mér að í því fælist brot á almennum mannréttindum að ákæra þau og draga fyrir landsdóm , án þess að þau hafi nokkru sinni fengið að verja sig .
En allt á þetta eftir að koma í ljós , ekki satt ? 