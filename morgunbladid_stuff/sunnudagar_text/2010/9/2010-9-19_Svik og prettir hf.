Fyrirtækið Enron var byggt á blekkingum og þegar þær voru afhjúpaðar hrundi það eins og spilaborg .
Þetta segir Lucy Prebble , höfundur leikritsins Enron , sem er á leið á fjalir Borgarleikhússins .
Þar er fjallað um græðgina og hvernig lygin getur verið eins og snjóbolti , sem hleður utan á sig þar til ekki verður aftur snúið .
Karl Blöndal kbl@mbl.is Nafnið Enron er nánast orðið að samnefnara fyrir gjaldþrot og fjársvik .
Á örfáum árum varð olíufélag í hefðbundnum rekstri að einu stærsta fyrirtæki Bandaríkjanna .
Ekkert var félaginu óviðkomandi , nema átti nýjar lendur í virkjun vatns og vinda , það fjárfesti um allan heim og fór meira að segja í samvinnu við eina stærstu myndbandaleigukeðju Bandaríkjanna um að bjóða bíómyndir á breiðbandi .
Enron var í fremstu röð , fyrirtæki , sem var alltaf skrefi á undan og malaði gull þar til allt hrundi á örskotsstundu .
Á bak við ímyndina og glansinn reyndist ekki vera neitt innihald .
Hagnaðurinn var búinn til með bókhaldsbrellu , sem gekk út á það að færa framtíðartekjur af fjárfestingum strax til bókar , og endurskoðendurnir skrifuðu upp á .
Fjárfestingar Enron voru misheppnaðar og til að fela tapið voru búnir til hliðarsjóðir , sem í orði voru ótengdir fyrirtækinu , en voru það alls ekki í raun .
Þegar blekkingin var afhjúpuð hrundi spilaborgin og ekkert stóð eftir .
Saga Enron er nú á leið á svið í Borgarleikhúsinu í leikgerð Lucy Prebble .
Prebble nam bókmenntir í háskóla og því liggur kannski ekki beint við að demba sér út í að skrifa leikrit um hina flóknu fjármálagjörninga á bak við söguna um Enron .
Áhugi á óræðum heimi fjármálanna " Ég byrjaði á að lesa allt sem ég komst yfir um fyrirtækið og það sem gerðist þar , " segir hún .
" Í raun settist ég á skólabekk í hagfræði því að ég hef ekki stúderað hagfræði , stærðfræði , fjármál eða neitt af þessum hlutum sérstaklega .
Ég hafði þó alltaf áhuga á þessum heimi , að hluta til vegna þess að ég skildi hann ekki .
En þegar ég var að klára háskóla fóru margir vinir mínir í viðskipti af einhverjum toga og það sama átti við um systkini mín og mér hefur alltaf fundist áhugavert hvað viðskipta- og fyrirtækjaheimurinn er óræður .
Þar á ég til dæmis við hugtök eins og áhættu .
Einhver gæti fengist við áhættumat , eða áhættustýringu sem engin leið er að segja hvað þýðir í raun .
Það eru deildir og svið , sem þegar upp er staðið snúast um að þéna peninga með einhverjum hætti , en bera ólíka merkmiða .
Þarna vinnur fólk í litlum deildum stórra fyrirtækja og er ekki endilega að velta fyrir sér hvað fyrirtækið gerir í heild sinni .
Ef til dæmis er um að ræða olíufélag fæst fólkið ekki endilega við að selja olíu og ekki víst að það sjái nokkurn tíma olíu í tengslum við vinnuna á ævi sinni .
Þessi uppskipting á ábyrgð – útþynning á ábyrgð – finnst mér mjög áhugaverð .
Hvernig einstaklingi getur fundist hann vera góð persóna , en þó verið að hlaða undir eitthvað , sem hann gerði sér grein fyrir ef hann settist niður og ræddi málið að hann trúir ekki á pólitískt .
Þetta er mjög algengt á Vesturlöndum og í fyrirtækjaheiminum .
" Þurr fjármál verða að spennusögu Prebble segir að eftir því sem hún hafi lesið meira um orkuiðnaðinn hafi áhuginn aukist .
" Það er hægt að breyta þessum frekar þurru fjármálum í spennusögu , " segir hún .
Prebble byrjaði frá grunni þegar hún fór að vinna að leikritinu og kveðst hafa gert sér grein fyrir að margir væru í sömu stöðu og hún , " slökkva á fréttunum þegar viðskiptafréttirnar hefjast eða henda viðskiptakálfinum í dagblaðinu í ruslið " .
Því ætti hún eitthvað sameiginlegt með mörgum áhorfendum .
" Ég reyndi að snúa þessu mér í hag , ef það var eitthvað , sem ég skildi ekki , þyrfti ég að átta mig á hvað væri á seyði til að geta skýrt það fyrir öðrum .
Þannig nálgaðist ég verkefnið .
" Prebble fellst á að fjármálaheimurinn sé mjög flókinn og bætir við að það sé með vilja gert .
" Í þessum heimi eru sérstaklega fjármálagjörningar hannaðir þannig að erfitt sé að skilja þá , stundum til að fela og stundum til að blekkja fólk , sem kynni að vilja kynna sér málið .
Ég reyndi því að kippa mér ekki upp við að skilja ekki vegna þess að sennilega væri ætlast til þess að ég gerði það ekki , " segir hún og hlær .
Þessi lýsing Prebble smellpassar við Enron , sem á yfirborðinu virtist njóta gríðarlegrar velgengni og vera í fararbroddi , en þénaði í raun aldrei peninga og eyddi gríðarlegri orku í að fela tapið .
" Þetta var með ólíkindum , " segir Prebble .
" Það var þetta sem mér þótti svo leikrænt , þessi hugmynd að eitthvað geti virst árangursríkt og þess vegna orðið árangursríkt er mjög afhjúpandi fyrir hagkerfið og okkar vestrænu menningu .
Velgengni Enron allan þennan tíma helgaðist af því að menn töldu að Enron nyti velgengni .
Það var enginn raunveruleiki á bak við það .
Allt var byggt á blekkingum og fyrirtækið var ein spilaborg .
En vegna þess að greinendur , fjárfestar , fjölmiðlar og stjórnmálamenn töluðu fyrirtækið upp og sögðu að það væri framúrskarandi og kyndilberi hins nýja hagkerfis hækkaði verð hlutabréfanna og þess vegna gekk vel .
Þessi hringrás , þessi spádómur , sem sjálfur verður valdur að því að hann rætist , finnst mér heillandi , það er nánast eins og trúarbrögð hvernig við getum dælt fé í eitthvað byggt á trúnni einni saman .
Og ég átti bágt með að trúa þessu , eftir því sem ég las meira hugsaði ég með mér : " Þetta getur ekki verið satt .
" En sú var raunin .
" Á einum stað í leikritinu segir Jeffrey Skilling , stjórnandi Enron , að hann geti alveg sætt sig við tap í rekstrinum , bara ekki núna .
" Málið er að eitt leiðir af öðru , " segir Prebble .
" Við höfum öll verið í þeirri stöðu í lífi okkar þar sem við segjum smálygi og svo vindur hún upp á sig þar til málið er orðið miklu meira um sig en við nokkurn tíma ætluðum og ekki er hægt að snúa aftur .
Þetta finnst mér mjög áhugavert .
Oft segir fólk , sem hefur framið stórfelld svik , að í upphafi hafi það alls ekki ætlað að svíkja nokkurn mann , en hafi skyndilega gengið svo langt að ekki varð aftur snúið .
Málið er að hefði Skilling tekið sér tak eftir ákveðinn tímapunkt og viðurkennt hvað hefði verið á seyði og það væri hættulegt hefði fyrirtækið ábyggilega hrunið og allir starfsmenn Enron misst vinnuna .
Þegar svo var komið má ætla að hann hafi haldið að hann yrði að halda áfram og að lokum myndi hagnaðurinn skila sér og dæmið ganga upp , þótt hann hafi haft kolrangt fyrir sér .
En þetta ferðalag frá gráa svæðinu inn í myrkrið finnst mér mjög áhugavert .
" Litla samúð með mönnum sem eyðilögðu líf þúsunda Blekkingarnar og svikin í Enron höfðu gríðarlegar afleiðingar .
Mikið fé tapaðist og þúsundir starfsmanna misstu vinnuna og glötuðu ævisparnaði sínum .
Í leikritinu eru þeir , sem báru ábyrgð á þessu , í aðalhlutverkum .
" Ég hef mjög litla samúð með mönnum , sem eyðilögðu líf þúsunda manna , " segir Prebble .
" En þegar maður er að skrifa verður maður að finna til einhverrar samkenndar með persónunum ef eitthvað á að vera spunnið í þær .
Ef leikrit er skrifað þannig að strax í upphafi er sagt að aðalpersónurnar séu hræðilegt fólk og áhorfandinn segir við sjálfan sig að þannig myndi hann aldrei hegða sér vekur það ekki áhuga .
Leikrit verður ekki áhugavert fyrr en áhorfendur kannast við aðstæður eða geta sett sig í spor persónanna á sviðinu , segja við sjálfa sig " ég veit hvernig það er að ljúga " , eða " ég veit hvernig það er að halda að maður sé að gera rétt , þegar maður er að breyta rangt " .
Ég varð því að finna undarlegan milliveg .
Ég dæmi sérstaklega Fastow , Skilling og Lay með ólíkum hætti .
Ég get ekki samþykkt neitt sem þeir gerðu , en þegar ég var að skrifa varð ég að reyna að skilja afstöðu þeirra persóna .
Mér fannst það auðveldast í sambandi við Skilling .
Mér finnst að Jeffrey Skilling sé maður , sem trúði að hann hefði hugsjónir og væri skapandi .
Jafnvel þótt hann hafi haft rangt fyrir sér var það sannfæring hans .
Hún var bara gölluð .
Ég held hins vegar að Andy Fastow hafi aldrei talið að það , sem hann væri að gera , þjónaði einhverjum stærri tilgangi .
Ég held að hann hafi verið siðlaus maður og siðlaus persóna .
" Hrokafullur en hafði hugsjónir Sambandið á milli Fastows og Skillings er mjög sérstakt .
Skilling gefur Fastow tækifæri eftir að hann hefur klúðrað verkefni , sem honum var fengið .
Fastow á því Skilling allt að þakka , en blekkir hann engu að síður .
" Spurningin er hvað Skilling vissi mikið , það veltur á hverjum maður trúir , en það sem mér fannst gera vegferð þeirra magnaða er að Fastow svíkur Skilling í lokin , ber vitni í réttinum og segist hafa gert hræðilega hluti , en það hafi verið með leyfi Skillings .
Hann svíkur að lokum manninn , sem hann dáði og var hetjan hans .
Þetta fannst mér klassískt stef , lærisveinninn , sem snýst gegn læriföður sínum og meistara , og það varð í raun til þess að ég fór að skrifa leikritið í upphafi .
Burtséð frá öllum tölunum og hinum flóknu fjármálagjörningum er þarna komin mannleg vídd , sem bæði heillar og vekur óhug .
En ég hef mun minni samúð með Fastow vegna þess að hann var gráðugur og siðlaus , en ég held að Skilling , sem auðvitað var líka gráðugur , hafi trúað á hugmyndina um eigið ágæti , að hann væri meistari alheimsins .
Þetta er líka alltaf að gerast .
Við hyllum fólk , sem gengur vel .
Skilling var á forsíðum allra viðskiptatímarita og var talinn einn snjallasti viðskiptamaður þessa áratugar .
Síðan er hann örskömmu eftir að hann hefur verið afhjúpaður orðinn það aumkunarverðasta sem hugsast getur , úrhrak og glæpamaður .
Þessi munur á sjónarhornum , á því hvernig hann lítur á sjálfan sig og því sem sagt er um hann , þessi gjá hlýtur að vera honum erfið .
Og ég held að Skilling sé enn í dag bæði hissa og sárreiður yfir því að heimurinn skyldi hafa snúist svona gegn sér .
Þetta sýnir mikinn hroka , en einnig samkvæmni .
Hann hlýtur að spyrja sig hvernig allt þetta fólk , sem trúði á mig , og stjórnmálakerfið , sem studdi mig , sérstaklega stjórn repúblikana , gat snúið við blaðinu og sagt : " Nú ert þú okkur einskis virði .
" Ég held að honum finnist þetta vera hræsni og hann sé furðu lostinn .
Þess vegna heldur hann líka áfram að áfrýja og berjast fyrir dómstólum .
Honum finnst hann vera saklaus .
" Þriðja aðalpersónan í leikritinu er stjórnarformaður Enron , Kenneth Lay .
" Með Lay vildi ég skapa persónu , sem tryði á hefðir og hefði áhuga á viðskiptasögunni , manninn sem liti svo á að hann væri að nema landið í anda kúrekamyndanna eða hugarfarsins í Texas .
Hann leit á sjálfan sig sem máttarstólpa samfélagsins í Texas og mér finnst þessi áhersla á hefðir áhugaverð hlið á Bandaríkjunum .
Ég hef ekki sérlega mikla samúð með Lay .
Hvort sem hann skildi það sem var í gangi eða ekki , jafnvel þótt hann hafi ekki skilið það til fulls – ég held reyndar að hann hafi áttað sig – kaus hann að leiða hlutina hjá sér til að peningarnir héldu áfram að streyma inn og ég get ekki haft mikla samúð með því .
Ég held að hann hafi haldið að afnám regluverksins í rafmagnsmálum hafi verið leiðin framávið og setti það í búning frelsis og allra þessara amerísku orða , sem hafa jákvæða tengingu , en afleiðingarnar hins vegar neikvæðar fyrir margt fólk .
Í mínum huga er hann föðurpersóna í leikritinu .
Á yfirborðinu er hann heillandi , en undirniðri er hann ekkert síður þátttakandi í leiknum en hinir .
Hann ákvað að leiða hlutina hjá sér og ég held að það sé í raun ófyrirgefanlegt .
" Í leikritinu Enron fær áhorfandinn að fylgjast með fólki , sem er statt í bólu og verður heltekið af því að græða sem mesta peninga .
" Fólk verður fljótt mjög eigingjarnt við þessar aðstæður , " segir Prebble .
" Málið er að þegar mælikvarðinn er svona stór verða afleiðingarnar svo hrikalegar fyrir umhverfið .
" Leikritið Enron vekur spurninguna hvort svona hefði farið fyrir Enron hvernig sem aðstæður hefðu verið , eða hvort rekja megi hrun fyrirtækisins til skorts á reglum og aðhaldi .
" Ég er hlynnt reglum og aðhaldi og held að sumar þær reglur , sem nú er verið að tala um að innleiða , sérstaklega í Bandaríkjunum , séu mjög mikilvægar og nauðsynlegar , " segir hún .
" Timothy Geithner , fjármálaráðherra Bandaríkjanna , var nýlega spurður hvort einhvern tímann yrði hægt að breyta hugarfarinu á Wall Street og svar hans var frekar niðurdrepandi .
Hann kvaðst ekki telja að það væri hægt , en brýnt væri að nota hvata í bland við reglur og aðhald .
En eftir því sem ég tala við fleiri verð ég sannfærðari um að þetta sé spurning um hugarfar .
Flestir , sem vinna í fyrirtækjaheiminum , líta ekki á sig sem slæmar manneskjur .
Þeir eru hins vegar í umhverfi þar sem þess er krafist að ná sem mestum hagnaði og það skipti ekki máli hvernig það sé gert .
Í Enron var sett fram ómenguð hugmynd um frjálsan markað og henni var fagnað .
Þannig að ef hægt var að ná ákveðnum hagnaði skipti ekki máli hvernig það var gert .
Ágengni og samkeppni voru alltaf af hinu góða .
Skaðlegt hugarfar Ég held að þetta sé mjög skaðlegt hugarfar .
Ef fólk í fjármálaheiminum skildi hvaða afleiðingar gerðir þess hefðu á venjulegt fólk frá degi til dags myndi það flest hegða sér öðruvísi .
Ég segi þó ekki að allir myndu gera það , sjálf þekki ég fólk , sem gæti ekki verið meira sama .
Ég held hins vegar að það væri hægt að byggja mörg fyrirtæki upp með öðrum hætti þannig að ekki væri jafnmikil áhersla á græðgi og samkeppni .
Ég held því að umhverfið sé gallað og á því þurfi að taka .
" Prebble tekur Kaliforníu sem dæmi um þetta .
Þar var reglum breytt og samkeppni innleidd í orkumálum .
Enron var í fararbroddi að leika á hið nýja kerfi þannig að verð á orku fór upp úr öllu valdi og íbúar Kaliforníu máttu búast við rafmagnsleysi í tíma og ótíma .
" Hjá Enron var afstaðan sú að reglurnar , sem þeir þurftu að fara eftir , væru leikur og þeir þyrftu að komast í kringum þær eftir mætti í stað þess að velta fyrir sér hvernig fyrirtækið gæti unnið með stjórnvöldum í Kaliforníu , " segir hún .
" Þeir hugsuðu bara með sér að þessir drjólar væru að reyna að stöðva sig og þeir væru í stríði við þá .
Þessi afstaða hafði hræðilegar afleiðingar fyrir allt ríkið .
" Fyrirboði um fjármálahrun Enron reyndist vera eins konar fyrirboði um það sem gerðist á fjármálamörkuðum heimsins haustið 2008 og í leikritinu minnir margt á það , sem nú hefur komið í ljós að var í gangi inni í bönkunum í aðdraganda hrunsins á Íslandi .
" Þetta er ótrúlegt og ég tók eftir því að íslenskir stjórnmálamenn nota iðulega Enron sem samlíkingu um það , sem gerðist á Íslandi , " segir Prebble .
" Mér finnst sláandi og niðurdrepandi að enginn lærdómur skyldi dreginn af Enron .
Ástæðan fyrir því að í lokin læt ég Skilling halda ræðu þar sem hann segir að við séum öll að einhverju leyti ábyrg er sú að þegar ég var að kynna mér Enron sá ég vitnisburðinn um það sem koma skyldi , hvort sem það var á Íslandi , í Bandaríkjunum eða annars staðar .
Eftir Enron ákváðu Bandaríkjamenn að þar hefði bara verið um að ræða nokkur skemmd epli og ef hinir seku yrðu settir í fangelsi þannig að enginn vafi væri á að þeir þyrftu að taka afleiðingum gjörða sinna myndi þetta aldrei gerast aftur .
Þeir fóru ekki ofan í heildarmyndina eða hið útbreidda hugarfar .
Ekki misskilja mig , ég held að þeir hafi átt skilið að fara í fangelsi , en það var barnalegt að loka þá inni og halda að þar með væri vandinn leystur .
" Prebble segist hins vegar ekki viss um að þetta muni breytast við fjármálakreppuna núna .
" Þar horfi ég líka til Íslands , " segir hún .
" Það eru mikil bönd á milli Bretlands og Íslands og ég skammast mín fyrir margt sem bresk stjórnvöld hafa gert á undanförnum árum og hegðunina gagnvart Íslandi upp á síðkastið .
Menn eru að reyna að verja sjálfa sig , gæta þjóðarhagsmuna , en um leið að finna sökudólginn alls staðar annars staðar en hjá sjálfum sér .
" Leikritið Enron sló í gegn á Bretlandi , en viðtökurnar voru öllu dræmari í Bandaríkjunum .
" Málið var dálítið eldfimt um það leyti , sem leikritið var sett upp í Bandaríkjunum , " segir Prebble .
" Ég held að þeim hafi þótt dálítið yfirlætislegt að Breti skyldi vera að fjalla um atburði í Bandaríkjunum , líkt og verið væri að segja þeim til syndanna .
Það vakti hins vegar aldrei fyrir mér og mér finnst að ábyrgðin liggi hjá okkur öllum og sérstaklega Bretum .
Það vill bara svo til að mér fannst saga Enron lýsa best því sem ég vildi segja og því urðu Bandaríkin sögusviðið .
Á Bretlandi er líka meiri hefð fyrir því að hæðast að valdinu en í Bandaríkjunum og því held ég að það hafi kannski verið dálítið barnalegt af Bretanum að koma með þennan boðskap til Bandaríkjanna .
En maður lærir , " bætir hún við og hlær .
Prebble fer fjölbreyttar leiðir til að sviðsetja sögu Enron .
Hún notar að hluta form dans- og söngleikja , sjóðir , sem notaðir voru til að fela skuldir Enron , lifna við á sviðinu í gervi snareðla og þrjár blindar mýs paufast um .
Snareðlurnar eru vísun í nafnið , sem Fastow gaf sjóðunum .
" Mér komu strax í hug bíómyndir frá tíunda áratugnum á borð við Júragarðinn og ég hugsaði með mér að þetta væri gjöf fyrir uppfærsluna , " segir hún .
" Ég vildi ekki skrifa leikrit , sem snerist bara um menn í herbergjum að tala um tölur .
Það er kannski það sem fólk myndi búast við , en myndi verða þurrt og leiðinlegt .
Ég var því alltaf að velta fyrir mér hvort væri hægt að gera það óáþreifanlega áþreifanlegt .
Þannig yrðu sjóðirnir meira ógnvekjandi .
" Mýsnar tók hún úr auglýsingum Enron , sem hægt er að finna á Youtube .
Í auglýsingunum áttu mýsnar að tákna öll önnur fyrirtæki en Enron .
" Þeir höfðu ekki hugmynd um að þeir væru að gera grín að sjálfum sér , " segir hún .
Fjármálaheimurinn kallar ekki fram myndir af glansi og glaumi , en það er þó gert í leikritinu .
" Ef við ætluðum að sýna fjármálabólu á sviði þjónaði engum tilgangi að gera það út frá því hvað þetta var fáránlegt eins og við vitum nú .
Við vitum að þetta voru lygarar og glópar .
En það er allt annað andrúmsloft inni í bólunni .
Þar ríkir sæluvíma og ástand sem með sínum hætti er fallegt .
Mér fannst þurfa meira en orð til að sýna hvað fólk var hátt uppi og það þyrfti hreyfingu og tónlist til að sýna fólki að það var raunveruleg víma fólgin í að græða peninga .
Annars myndi fólk ekki standa í því og svona hlutir ekki gerast .
Og þó vitum við að fjármálabólur eiga sér stað og hafa gert það svo öldum skiptir .
Það væri óheiðarlegt að reyna ekki að koma því til skila .
" Enron verður frumsýnt í Borgarleikhúsinu fimmtudaginn 23. september og Prebble verður viðstödd frumsýninguna .
Þetta er fyrsta uppfærslan á leikritinu á öðru tungumáli en ensku , en sýningar á öðrum tungumálum eru í undirbúningi .
" Það er mér heiður að það eigi að setja sýninguna upp á Íslandi í svona veglegri uppfærslu og ég er mjög spennt , " segir Prebble .
" Ég held að ekkert land hafi orðið jafnilla úti í fjármálakreppuni og Ísland , sem hefur verið steypt í kreppu .
Eftir því sem ég skoða málið betur verð ég sannfærðari um að Ísland er réttur staður til að sýna leikritið , ekki bara vegna þess að Enron hefur verið líkt við Ísland , heldur vegna þess að heimurinn hefur allur gengið í gegnum glundroða yfirgangs og sektar og Ísland hefur orðið rækilega fyrir barðinu á því .
Það er mér heiður að leikhús á Íslandi ætli að fara í gegnum þessi mál með því að setja upp leikrit eftir mig .
Þegar ég byrjaði að skrifa átti ég aldrei von á að ná svona langt og mér finnst þetta vera mikil forréttindi .
" Aftur í blekkingarnar Lucy Prebble sló í gegn á Bretlandi með leikritinu um Enron , sem var frumsýnt í London í fyrra .
Hún nam bókmenntir og réðist því ekki á garðinn þar sem hann er lægstur þegar hún ákvað að gera flókin fjármál þess fyrirtækis að yrkisefni .
Prebble kom að handritsgerð sjónvarpsþáttanna Secret Diary of a Call Girl , sem byggja á dagbókum vændiskonu .
Hún er nú að vinna að hugmynd að kvikmynd um unga Breta , sem austur-þýska öryggislögreglan Stasi fékk til að vinna fyrir sig .
" Aftur er ég farin að fást við blekkingar , " segir hún .
Lucy Prebble verður þrítug á næsta ári .
