Ingvar Ómarsson er ekki hræddur við að hendast niður fjall á hjóli og lítur á hjólið sem framlengingu á líkamanum .
Hann vinnur ásamt öðrum að uppbyggingu hjólagarðs í Skálafelli en þegar hann er ekki í fjallabruni tekur hann ljósmyndir , hannar vefsíður og rekur vefinn hjólandi.net .
Inga Rún Sigurðardóttir ingarun@mbl.is Ingvar Ómarsson hjólar í flest sem á vegi hans verður en hann er ljósmyndari og vefhönnuður þrátt fyrir að vera ennþá í menntaskóla , er á síðustu önn á listabraut í Borgarholtsskóla .
Aðaláhugamálið er samt hjólreiðarnar en Ingvar , sem er 21 árs gamall , hefur verið að hjóla síðan árið 2004 .
" Ég var þá í níunda bekk , keypti mér lítið BMX-hjól og var að leika mér með það með félaga mínum , " segir hann .
BMX í borgarumhverfi Hægt er að nota BMX-hjólin í borgarumhverfi en í raun og veru þurfa þau það sama og hjólabrettin nema á stærri skala .
" Það stendur til boða á tveimur stöðum , í Garðabæ og Laugardalnum , " segir hann en aðstaðan í Garðabænum er nokkurra ára gömul en Laugardalsgarðurinn var opnaður nýverið og er allur steyptur en Ingvar segir vera eftirspurn eftir því í dag .
" Fyrir utan þetta notum við moldarpalla í svokallað " dirt jump " .
Við höfum haft svo litla aðstöðu .
Þetta er lítið og nýtt sport og við erum alltaf að berjast fyrir betri aðstöðu , " segir hann .
Ári eftir að Ingvar byrjaði á BMX-hjóli langaði hann að prófa eitthvað stærra , eins og hann orðar það og keypti fyrsta fjallabrunshjólið sitt .
Halda í stýrið og fljúga niður Keppni í fjallabruni heitir " downhill " en þegar verið er að leika sér með hjólin , stökkva hátt og gera ýmis brögð heitir það " freeride " .
Í fjallabrunskeppni er verið að keppa við tímann , pallarnir eru minni og stökkin sömuleiðis en allt snýst um að fara eins hratt niður ákveðna braut og mögulegt er .
" Þar er mikilvægt að hafa hjólið sem léttast , stífa fjöðrun , stökkva sem minnst , bara fljúga niður .
" Og hvað er það helsta sem þarf að hugsa um til að halda jafnvæginu og komast alla leið ? " Það er að halda í stýrið og halda sér á pedölunum .
Það þarf að þekkja bremsurnar vel , margir klikka á bremsunum .
Í raun getur hver sem er komist niður svona braut , það er bara spurning um hversu hratt .
" Síðustu tvö sumur hafa verið haldnar sýningar á mótokross-svæðinu í Bolöldu undir nafninu Lex-Games .
" Þetta er eftirmynd af stærri sýningu í Bandaríkjanum , sem ber nafnið X-Games , sýningu þar sem nærri öll jaðarsport koma fyrir , " segir hann en þarna voru bæði ýmiss konar vélknúin farartæki og reiðhjól .
" Þarna kom fjöldi fólks að fylgjast með og áhuginn er greinilega mikill .
" Fjallabrun er vinsælt víða um heim og er nánast orðið þjóðaríþrótt í Kanada , " hrikalega vinsælt , nánast eins og fótboltinn á Englandi , " útskýrir Ingvar .
En hvað er mest heillandi við hjólaíþróttina ? " Maður hefur algjöra stjórn á öllu sjálfur .
Þú sjálfur ert vélin og stjórnar því hversu hratt eða hægt þú ferð yfir , það er kosturinn við að vera á græju með engan mótor .
Þetta er meiri framlenging á sjálfum manni .
Allt sem þú gerir hefur áhrif á íþróttina , í hvernig formi og andlegu ástandi þú ert og svo líka hvernig græju þú ert með , " segir hann og útskýrir nánar .
Náttúrulegt græjusport " Hjólaíþróttin er græjusport en samt náttúrulegt sport í samanburði við mótorhjólin .
Auðvitað þarftu að vera í góðu formi fyrir mótorhjól en þar snýst þetta frekar um að hafa hemil á græjunni því vélin er mun öflugri en þú .
" Hann segir að þetta sé græjuíþrótt að því leyti að það er hægt að betrumbæta hjólin , kaupa nýja parta og gera við sjálfur .
" Flestir sem eru í þessu af einhverju viti eru að gera þetta sjálfir .
" Ingvar keppir í fjallabruni og hefur náð góðum árangri .
" Ég hafnaði í fjórða sæti eftir sumarið , " segir hann og er ánægður með árangurinn en hann hækkaði sig upp um þrjú sæti frá fyrra ári .
Fjallabrunið er ný íþrótt en er að eflast .
Í sumar voru haldnar fimm keppnir þar sem þátttakendur voru á milli 25-30 að meðaltali miðað við eina keppni með sex manns árið 2004 .
Sjónræn íþrótt " Það er frábært hve margir hafa núna áhuga á þessu , ekki bara að keppa heldur líka að horfa á .
Áhorfendur eru miklu fleiri en þeir voru .
Það er líka gaman að horfa á þetta , íþróttin er mjög sjónræn .
" Ingvar hefur metnað fyrir því að efla hjólamenningu og hjólaíþróttir á Íslandi og setti því á laggirnar síðuna Hjólandi.net .
Hann hannaði vefinn sjálfur og rekur hann en tilgangurinn er að skapa vefsamfélag hjólreiðaáhugafólks og sameina ólíka hópa innan íþróttarinnar .
Hann fékk þessa hugmynd sumarið 2008 og opnaði síðuna í nóvember það ár .
" Þetta gengur bara vel , það er stöðugt flæði af myndum og myndböndum og spjallið er ágætlega virkt , " segir Ingvar , sem ætlar að fá fleiri í lið með sér til að stýra vefnum .
Grafísk hönnun er nokkuð sem Ingvar hefur áhuga á að starfa við en þess má geta að hann hannaði nýjan vef Laugarásbíós og setti upp veglegt skólablað Borgarholtsskóla .
Ingvar byrjaði líka að taka ljósmyndir skömmu eftir að hann fór á fullt í hjólreiðarnar og hefur því komið sér upp góðu safni af myndum af hjólreiðafólki í keppni og leik eins og sést á meðfylgjandi myndum .
Farið úr hnjálið nokkrum sinnum En skyldi Ingvar ekki hafa slasað sig í öllum hamaganginum á hjólinu ? " Ég er búinn að vera heppinn með það , hef ekki brotið mig , frekar lent í einhverju svona , " segir hann og sýnir skrámaðan handlegg .
" Ég hef að vísu farið úr hnjálið nokkrum sinnum ...
" Hann bendir á að víða sé hægt að slasa sig .
" Menn slasa sig meira í mörgum öðrum íþróttum .
Það góða við fjallabrunið er að þú ræður því algjörlega hversu langt þú gengur .
Ef þú ert til dæmis í fótbolta hefurðu ekki stjórn á því hvernig 22 manneskjur spila .
Í fjallabruninu ertu einn á hjólinu og að keppa við klukkuna og hefur stjórn á því hversu langt þú vilt ganga .
Það er alltaf hægt að taka meira í bremsuna og hjóla hægar .
" Á líka götuhjól Ingvar mætti að sjálfsögðu á hjóli í viðtalið í höfuðstöðvum Morgunblaðsins í Hádegismóum .
" Síðan ég byrjaði í þessu hef ég farið allar mínar ferðir á hjóli og hef gaman af því .
Ég sé þetta sem góðan ferðamáta og held mér í formi á saman tíma , " segir hann en reyndar mætti hann ekki á fjallabrunshjólinu , heldur á hjóli sem hann festi kaup á í sumar og hentar betur til götuhjólreiða og er sambland af fjallahjóli og götuhjóli .
Það er með mjóum dekkjum , sem eru rákalaus og mikið er pumpað í en stýrið er þó beint eins og á fjallahjóli og með diskabremsum .
Sparnaðarráð og líkamsrækt " Mér finnst þetta miklu skemmtilegra en að keyra á milli staða .
Kosturinn við að vera í góðu formi og á góðu hjóli er að maður er fljótur að koma sér milli staða .
" Á veturna er hann síðan á nagladekkjum og klæðir sig eftir veðri .
" Þetta er einhver besta líkamsrækt sem þú kemst í og er nánast ókeypis .
Startgjaldið er hjólið og svo ferðu bara út að hjóla þegar þér sýnist og þarft ekki að stimpla þig inn í líkamsræktarstöð .
" Ingvar gefur þeim sem eru að byrja að nota hjól sem samgöngutæki það ráð að gefa sér nógan tíma til ferðalagsins í fyrstu .
Hann bendir þó á að þegar umferð er mikil sé hægt að vera fljótari í ferðum á hjóli en bíl .
" Síðustu tvö ár hefur fólk farið að hjóla meira , þá frekar sem sparnaðarráð en það hefur alltaf verið þessi tenging milli efnahags og hjólreiða , " segir hann en útskýrir að það hætti auðvitað ekkert allir að hjóla þó fjárráðin aukist .
Vantar fleiri hjólastíga Hann myndi þó kjósa að það væri borin meiri virðing fyrir hjólreiðafólki í umferðinni almennt en finnst viðhorfið til hjólamenningar vera að batna með nýrri borgastjórn .
Hann vildi gjarnan að hjólreiðastígum væri fjölgað , bæði þá sérstígum og stígum sem liggja samhliða umferðargötum .
Hann notar Portland í Oregon-ríki í Bandaríkjunum sem dæmi um vel heppnaða hjólaborg .
" Þar tóku borgaryfirvöld markvissa ákvörðun um uppbyggingu hjólreiðastíga og það skilaði sér í notkun , " segir hann en samkvæmt Wikipediu hjóla 8% íbúa til og frá vinnu , sem er tíu sinnum meira en meðaltalið í Bandaríkjunum .
Þykir Portland vera á meðal hjólreiðavænustu borga í heimi .
Hjólagarður í Skálafelli Ingvar kom að undibúningi nýs hjólagarðs í Skálafelli , sem opnaði í ágústbyrjun en þar hefur jafnframt verið haldin keppni í fjallabruni .
" Þar er sérstaklega lögð áhersla á að það geti hver sem er komist niður brautina .
Sá sem er góður kemst hratt niður en aðrir geta komist niður án þess að setja sig í sérstaka lífshættu .
" Hann segir braut eins og þá í Skálafelli geta opnað íþróttina fyrir almenningi .
" Einmitt þetta stækkar íþróttina .
Fjallabrunið hefur verið lokuð íþrótt , þú þarft að hafa nógu mikinn áhuga til að kaupa þér rándýrt hjól og byrja að stunda það á þessum örfáu brautum sem við höfum á Íslandi .
Það er ekki hver sem er sem tekur þetta stökk .
Skálafell er staður sem þú getur kynnst íþróttinni , prufað og séð hvort þér líki þetta , " útskýrir hann .
Hann segir þá sem standa að hjólagarðinum í Skálafelli hafa " risastórar hugmyndir " um svæðið .
" Það getur þróast og stækkað með tímanum með fleiri brautum og betri lyftu .
Hjólaleiga gæti líka gert mikið fyrir svona svæði , " segir Ingvar , sem hefur heimsótt stærsta hjólasvæði í Evrópu , í Les Gets í Frakklandi , og segir það hafa verið magnaða upplifun .
Vantar fjármagn Stefnan var að hafa hjólagarðinn í Skálafelli opinn fram eftir hausti en það gekk ekki eftir þó Ingvar og félagar voni að það breytist .
" Stólalyftan í Skálafelli þolir ekki álagið við það að láta slökkva á sér og starta aftur eins oft og þarf við flutninga á reiðhjólum , " segir í tilkynningu starfsfólks Skálafells .
" Eini möguleikinn til að geta haldið verkefninu áfram er að veitt sé frekara fjármagn í verkefnið svo hægt sé að laga þetta .
Það liggur ekki fyrir að svo stöddu og því verðum við að taka þá ákvörðun að keyra ekki lyftuna .
Ef aðstæður breytast munum við kynna það á heimasíðunni og símsvaranum og á Facebook , " segir þar ennfremur .
