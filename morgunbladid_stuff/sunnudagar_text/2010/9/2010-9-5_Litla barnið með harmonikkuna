Það var hráslagalegt loftið og grátt í Moskvu snemma morguns .
Við félagarnir Sveinn M. Sveinsson kvikmyndagerðarmaður vorum að bíða eftir flugi heim til Íslands .
Við ætluðum að finna einhvern stað þar sem hægt var að kaupa sér eitthvað að borða og röltum út á götu , það var allt óætt á hótelinu sem við vorum á , nánast öruggt að drepast úr matareitrun við að borða matinn þar .
Við röltum um og skoðuðum það sem fyrir augu bar .
Allt í einu , algjörlega óvart , vorum við komnir í röð af fólki og áttuðum okkur ekki á því strax að þetta var röð að grafhýsi Leníns .
Við nenntum nú ekki að hanga í röð og horfa á steindauðan kall sársvangir .
Við ákváðum að fara úr röðinni og til baka .
Það var um hálftíma bið eftir því að komast inn .
Það skipti engum togum að hermaður með byssu kom að okkur þar sem við ætluðum að yfirgefa röðina og skipaði okkur að fara aftur á sama stað – þetta væri einstefna .
Við vorum sammála um það að vera ekkert að æsa hermanninn upp , hann var algerlega svipbrigðalaus .
Það hefði ekkert þýtt hvort sem var .
Við biðum í röðinni , sem mjakaðist áfram á hraða snigilsins .
Fyrir aftan okkur var lágvaxinn amerískur ferðamaður með rússneskan túlk og lífvörð sér til halds og trausts , greinilega vel stæður með Rolex-úr og hringi á flestum fingrum .
Ameríski ferðamaðurinn var í svarthvítum köflóttum buxum og var alltaf að röfla yfir því að ég væri með myndavél á öxlinni , það mætti ekki taka myndir af Lenín í grafhýsinu , og hótaði að segja hermanninum frá því að ég væri með myndavél , við yrðum handteknir ef við færum inn með hana .
Maðurinn var sínöldrandi , nánast yfir öllu í umhverfinu .
Hann gat nú ekki hitt á meira hrekkjusvín þegar þannig ber undir .
Ég hvíslaði að honum grafalvarlegur að ég ætti að taka passamynd af Lenín , væri ráðinn til þess af stjórnvöldum og það væri bara leyndarmál : " Ussssss segðu engum frá því ...
" Honum leist eiginlega ekkert á þetta og reyndi að færa sig úr röðinni , vildi ekki vera nálægt þessum útsendara eða hvaða fyrirbrigði ég eiginlega var .
Hermaðurinn með byssuna kom askvaðandi og setti hann strax í röðina á sama stað .
Ég glotti og rétti þumalfingurinn upp í loftið í átt að hermanninum og nikkaði til hans .
Hann nikkaði til baka og glotti út í annað munnvikið .
" Ertu brjálaður , " sagði ég við karlinn í köflóttu buxunum .
" Þeir taka af þér úrið ef þú hagar þér svona .
" Nú var karlinum í köflóttu buxunum öllum lokið , hann var alveg viss um að við værum njósnarar , skalf eins og lauf í vindi og kvartaði og bölvaði við túlkinn .
Sveinn var að missa sig úr hlátri , en hélt í sér .
Eftir því sem nær dró grafhýsinu svitnaði maðurinn æ meira .
Í hvert skipti sem ég leit við blikkaði ég hann til að leggja áherslu á leyndarmálið .
Við innganginn í grafhýsið var blátt bann við myndavélum .
Ég faldi hana undir frakkanum .
Það sá hana enginn .
Það var svolítið skrítið að sjá Lenín liggja þarna á börum í glerbúri frekar lágvaxinn og líta mun betur út en þegar hann var á lífi .
Það hefur sennilega verið búið að sparsla hann allan til að gera hann flottari .
Ég sneri mér snögglega við inni í grafhýsinu og sagði við Ameríkanann glottandi : " Hann er að missa hárið .
" Ég vissi að það mundi enginn skilja það sem ég sagði hvort sem var nema hann .
Ég held að maðurinn hafi endanlega orðið vatnslaus af hræðslu og strunsaði út eins hratt og hann komst .
Ég var nú eiginlega með smámóral yfir þessu öllu á þessari stundu , haga mér yfirleitt aldrei svona , en honum var nær að vera með þessa endalausu stæla og hótanir .
Við gengum frá grafhýsinu og horfðum á eftir manninum í köflóttu buxunum strunsa niður götuna og framhjá litlu barni sem spilaði á harmonikku í göturennunni .
Hann leit ekki á barnið , það var eins og litla stúlkan væri ekki til .
Við komum að barninu , sem hefur ekki verið eldra en fimm til sex ára .
Augun voru brostin .
Því var kalt og barnið reyndi að spila á harmonikkuna með köldum litlum fingrum í von um að einhver gæfi smápening fyrir mat .
Það er fátt eins átakanlegt og lítið barn sem er kalt og svangt , líður illa og kvíðir framtíðinni .
Hjartað nánast stöðvaðist og ómurinn úr hljóðfærinu undirstrikaði andrúmsloftið á götunni .
Inni í grafhýsinu lá Lenín , sem átti stóran þátt í að búa til kerfi sem kom þessu litla barni í þá stöðu sem það var í eða foreldrum þess , og framhjá strunsaði ríkur maður í köflóttum buxum sem tímdi ekki að gefa því fyrir mat .
Hún var ein og afskiptalaus á milli þessara tveggja andstæðu póla .
Mórallinn yfir því að hafa strítt þessum manni í köflóttu buxunum hvarf eins og dögg fyrir sólu þegar hann gekk framhjá litlu stelpunni .
Við Sveinn tæmdum alla vasa og gáfum henni alla peningana sem við vorum með á okkur .
Við borðuðum bara óætið á hótelinu og í flugvélinni á leiðinni heim , það varð að duga .
Ég hef aldrei framkallað þessa mynd áður og því hefur hún ekki birst fyrr , en hún hefur alltaf setið í huga mér til umhugsunar um hvað heimurinn er í raun grimmur .
Kannski breytist aldrei neitt , það er öllum einhvern veginn alveg sama um allt og alla , hugsa bara um sjálfa sig .
