Með Jens G. Helgason formaður bæjarráðs Fjarðabyggðar Umræðan um þjóðveg 1 um firði og Fagradal hefur undanfarnar vikur verið mikið í umræðunni hér á Austurlandi .
Borið hefur á þeim misskilningi að blanda saman tveimur óskyldum hlutum , þjóðvegi 1 um firði og Fagradal hins vegar og Axarvegi annars vegar .
Allar nýframkvæmdir á vegum Vegagerðar ríkisins miðast við það að koma umferð af fjallvegum á láglendi .
Fyrir því eru bæði öryggis- og hagræðingarrök .
Öryggi vegfarenda er helstu rök fyrir færslu þjóðvegarins um firði .
Það liggur í augum uppi að það er mun öruggara að keyra malbikaðan þjóðveg á láglendi , í nágrenni við þéttbýliskjarna , heldur en að beina umferðinni um ómalbikaðan fjallveg á köflum í 480 m hæð .
Í sparnaðarskyni hefur Vegagerðin ákveðið að halda Breiðdalsheiðinni , þjóðvegi 1 , ekki opinni yfir vetrartímann heldur hefur beint umferðinni um firði .
Flutningsaðilar á landi hafa nú þegar valið – öll umferð flutningabíla fer um firði og Fagradal .
Fyrir sveitarstjórnarmenn í Fjarðabyggð er færsla þjóðvegarins einnig mikið hagsmunamál .
Stöðvarfjörður , einn af byggðakjörnum Fjarðabyggðar , hefur átt undir högg að sækja .
Nú á dögunum tilkynnti Landsbankinn lokun á útibúi og Íslandspóstur hefur skert þjónustu sína til muna .
Fjarðabyggð hefur sett sér það markmið að reyna að aðstoða einstaklinga og fyrirtæki á Stöðvarfirði í uppbyggingu á þjónustu við vegfarendur og ferðamenn .
Einn liður í því er að þjóðvegur 1 liggi um firði og þá í framhaldinu muni umferð í gegnum Stöðvarfjörð aukast .
Ég trúi ekki öðru en að nágrannar Stöðfirðinga , þ.e. Breiðdælingar og íbúar Djúpavogs , hafi skilning á þessum aðstæðum og séu tilbúnir að leggja lóð á vogarskálarnar fyrir tilfærslu þjóðvegarins með íbúum Fjarðabyggðar .
Sá misskilningur hefur líka verið í gangi að sveitarstjórnarmenn í Fjarðabyggð séu að berjast gegn vegi um Öxi .
Það er rétt að við höfum ekki séð rökin fyrir því að þjóðveg 1 ætti að flytja yfir á Öxi í 530 m hæð – en hins vegar höfum við fullan skilning á því að Öxi er mikilvæg tenging milli Djúpavogs og Fljótsdalshéraðs .
Þess vegna er mikilvægt að sveitarstjórnarmenn á Austurlandi snúi bökum saman í sameiginlegri hagsmunabaráttu fyrir bættum samgöngubótum á öllu Austurlandi .
Betri og öflugri samgöngur í fjórðungnum styrkja alla byggðakjarna og eru hvetjandi til enn frekari samvinnu og samstarfs sveitarfélaga á milli .
MÓTI Páll Baldursson sveitarstjóri Breiðdalshrepps Merkilegt er það að númer á vegi sé , a.m.k. í huga sumra , stærsta mál okkar Austfirðinga þessi misserin .
Mikið er nú gott að við eigum ekki stærri vandamál til þess að takast á við í dag .
Gott ef satt væri .
Að loknu því sem kallað hefur verið mesta uppgangstímabil Austurlands stöndum við því miður enn frammi fyrir byggðum í varnarbaráttu .
Jaðarbyggðir Austurlands eiga enn undir högg að sækja og nýjasta dæmið er frá Stöðvarfirði .
Á dögunum héldu Stöðfirðingar fund , þar sem þeir voru að vekja máls á þeirri samfélagslegu eyðileggingu sem er í gangi í þorpinu á Stöðvarfirði með lokun banka og póstafgreiðslu .
Á þeim fundi var aðaltillaga fulltrúa Fjarðabyggðar til íbúa sinna á Stöðvarfirði nauðsyn þess að færa númerið á þjóðvegi 1 til .
Sú tillaga í stöðunni er með svo miklum ólíkindum að í huga kemur læknir sem fær til sín sjúkling með hálsbólgu og til þess að gera eitthvað ákveður hann að skella röri í eyrað á honum .
Ekki er alveg ljóst hvað menn telja sig fá með því að færa veganúmerið 1 niður á þjóðveginn með fjörðum .
Betri þjónustu ! Varla ! Ekki er hún svo glæsileg á þeim kafla sem færa á númerið frá .
Fleiri ferðamenn .
Vel má vera , en ljóst er þó af umferð víða um landið að númerið á þjóðvegi ræður greinilega ekki öllu um fjölda ferðamanna á hverju svæði .
Nefnt hefur verið að þetta sé öryggisatriði , þar sem þjóðvegur 1 með fjörðum verði þá allur á láglendi .
Einmitt ! Byrjar þá væntanlega , og endar á Reyðarfirði .
Hér er rétt að hafa í huga að Breiðdalsheiði er örstuttur fjallvegur og þekkt er að veðurskilyrði þar eru allt önnur en á Fagradal .
Nú er svo að verða komið að eini kaflinn á þjóðvegi 1 sem eftir á að leggja bundið slitlag er á umræddum kafla .
Því eru það mikil vonbrigði að stærsta sveitarfélagið á Austurlandi , sveitarfélag sem hvað mestan stuðning hefur fengið á liðnum árum , skuli þá einmitt setja það í forgang að færa þjóðveganúmerið 1 þaðan .
Ljóst er að við þann gerning yrðu enn minni líkur á að framangreindur kafli verði nokkurn tíman kláraður .
Falleg hugsun gagnvart nágrönnum sínum .
Segjum sem svo að yfirvöld vegamála færu nú að leggja hlustir við raddir númeraflutningsmanna , þá er spurning hvar eigi að stinga sér niður næst .
Um mánaðamótin verða Héðinsfjarðargöng tekin í notkun .
Þjóðveganúmerið 1 hlýtur því að flytjast yfir á Tröllaskaga .
Aðrar leiðir koma svo í kjölfarið , enda einungis réttlætismál ef menn byrja á annað borð , Vopnafjörður , Borgarfjörður eystri , Seyðisfjörður , Suðurstrandavegur , Snæfellsnes , Vestfirðir ...
