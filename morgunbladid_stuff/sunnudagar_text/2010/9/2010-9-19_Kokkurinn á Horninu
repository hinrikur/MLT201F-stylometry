Ég byrjaði að elda svona 14 eða 15 ára gamall þegar ég fór sem messagutti út á sjó , eins og svo margir .
Þá var ég á Heklunni , skemmtiferðaskipi sem sigldi um Norðurlöndin og var bara aðstoðarkokkur í eldhúsinu .
Þar voru tveir góðir kokkar sem hvöttu mig til að fara í nám , " segir Jakob Magnússon , yfirmatreiðslu-meistari og eigandi veitingastaðarins Hornsins , um fyrstu árin í eldhúsinu .
Hann fór að ráðum kokkanna tveggja og lærði á Hótel Sögu en hélt svo til Danmerkur þar sem hann starfaði sem kokkur í sex ár , það var einmitt í Danaveldi sem hann kynntist ítalskri matreiðslu og hún var í fyrirrúmi á Horninu sem hann opnaði í samstarfi við félaga sinn 1979 .
Ítalskt / norrænt – Liggur áhuginn þá aðallega í ítalskri matargerð ? " Nei , ekkert frekar , það einhvern veginn æxlaðist þannig .
Það er margt annað sem er spennandi líka , til dæmis frönsk matargerð .
En mig langaði að kynna fyrir Íslendingum þessa ítölsku matargerð ; pitsur , pastarétti og þess háttar .
Til að sýna þeim að þetta væri ekki bara spagettí .
" Hornið hefur að mestu leyti haldið einkennum sínum í gegnum árin en matseðillinn hefur stækkað og húsrúmið einnig .
" Fyrst var þetta bara Hornið en núna erum við með hópsal niðri sem heitir Djúpið þar sem við erum stundum með músík og svo erum við með salinn Gallerí við hliðina og þar er ég með opið fyrir matargesti á kvöldin líka .
Svo hefur matseðillinn stækkað en það er ennþá sama áherslan í matnum og hefur verið , " segir Jakob en bætir því við að nýleg norræn áhrif hafi vissulega sett sitt mark á eldhúsið .
" Það má segja að á síðustu árum hafi orðið dálítil bylting , það er mikið talað um norræna matreiðslu og norræn hráefni og þetta er eitthvað sem við höfum líka verið að tileinka okkur .
Svona ítalskt / norrænt , " segir Jakob og hlær .
Fiskréttir , kjöt og þá sérstaklega lamb er í aðalhlutverki á Horninu en Jakob segir útlendinga sérstaklega hrifna af sjóbirtingi og bleikju enda sé um einstaklega flott og ferskt hráefni að ræða .
Eldar heilsufæði heima " Ég elda eiginlega oftar heima núna en áður , " segir kokkurinn um eldhúsverkin heima fyrir .
Þau hjónin eru tvö í heimili en börnin þrjú , sem öll starfa á Horninu , koma í mat allt að því vikulega .
Dóttirin er nýútskrifaður kokkur , yngri sonurinn er þjónn og sá eldri aðstoðar við reksturinn .
– En hvað eldar hann oftast heima fyrir ? " Ég var nú svo heppinn að fá þetta æðislega flotta grill í afmælisgjöf og finnst alltaf gaman að elda á því .
En ég elda oft fisk og salöt .
Við erum farin meira út í heilsumat .
Konan mín býr til rosalega flotta heilsudrykki með safapressunni og svo erum við að steikja alls konar grænmeti og búa til hitt og þetta skemmtilegt .
En það kemur líka alveg fyrir að við setjum bara ýsu í pottinn og fáum okkur soðna ýsu og kartöflur .
Okkur finnst það æðislega gott .
Einfalt og gamalt og gott .
Og svo grilla ég lambakjöt , það stendur alltaf fyrir sínu .
" Appelsínugrafinn grillaður Tungulækjarsjóbirtingur – með grilluðum sætum kartöflum og grænu döðlu- og fetasalati Fyrir 4-5 Sjóbirtingur eða villtur lax 1 appelsína 1 msk soya 2 msk ólívuolía 1 stór sæt kartafla salt og pipar 1 dolla 18% sýrður rjómi Sama magn af mæjónesi ½ búnt graslaukur 1 sítróna Blandað ferskt salat 1 bolli döðlur Lítil krukka af fetaosti 1 bolli Ab-mjólk með perum 1 pera Aðferð : Safa úr einni appelsínu , smá appelsínukjöti , soyasósu og ólívuolíu blandað saman og sjóbirtingurinn hreinsaður og skorinn hæfilega og látinn liggja í í 1 klst. Grillaður varlega , ekki of mikið .
Kryddaður með salti og pipar .
Sæta kartaflan er skoluð , skræld og skorin í sneiðar sem eru líka grillaðar og kryddaðar með salti og pipar .
Graslaukssósa 1 dollu sýrðum rjóma 18% og sama magni af mæjónesi blandað saman .
Saxaður graslaukurinn settur út í og safi úr sítrónunni eftir smekk .
Blandað ferskt salat Það eru margar tegundir til og alltaf gott að nota rukkola-salat líka .
Skrælið peruna og skerið í litla bita og setjið á salatið ásamt fetaostinum og döðlunum .
Hellið síðan smávegis af Ab-mjólkinni yfir .
