María Huld Markan Sigfúsdóttir er hluti af sex manna hljómsveitinni Amiinu , sem er ekki lengur stelpusveit því tveir strákar hafa bæst í hópinn og um leið sett mark sitt á tónlistina .
Hún ræðir tónlist á tímum niðurhals , hvernig persónulegt samband hljómsveitar við aðdáendur sína er að eflast , af hverju hjómsveitin elskar Ítalíu og öfugt og síðast en ekki síst nýju plötuna Puzzle .
Amiina spilar ekkert leikvangarokk ennþá en tónlistin er orðin poppaðari og kraftmeiri .
Inga Rún Sigurðardóttir ingarun@mbl.is Hljómsveitin Amiina sendir frá sér aðra plötu sína á miðvikudaginn og fagnar útkomunni með veglegum tónleikum á Nasa um kvöldið en Sin Fang hitar upp .
Hljómsveitin hefur stækkað , en tveir strákar hafa slegist í hóp með stelpunum fjórum og með þeim hefur tónlistin tekið breytingum .
Nýja platan , sem ber nafnið Puzzle , ber því vitni en hún ætti að höfða til stærri áheyrendahóps en áður , eða að minnsta kosti hóps sem er auðveldara að ná til .
Það er sungið á plötunni og lögin eru með kunnuglega uppbyggingu .
Amiina er bundin strengjarótunum sterkum böndum en er orðin poppaðari hljómsveit og tónlistin er ekki eins viðkvæmnisleg .
Amiina orðin hátíðarhæf Sveitin var að koma úr stuttri Evrópuferð þar sem hún spilaði m.a. í Berlín , á stórri tónlistarhátíð sem haldin var á hinum mikilfenglega Tempelhof-flugvelli , sem reyndar gegnir því hlutverki ekki lengur .
Amiina hefur ekki átt auðvelt með að spila á hátíðum hingað til .
" Það hefur verið erfitt fyrir okkur með öll þessi hljóðfæri , " segir María Huld Markan Sigfúsdóttir , sem svarar fyrir hljómsveitina í þessu viðtali .
" Maður þarf að hafa svo hátt , það eru alltaf einhverjir fleiri að spila í kring .
Það tekur langan tíma fyrir okkur að stilla upp og við þurfum gott sándtékk en á hátíðum er það ekki í boði .
Núna erum við búin að fækka hljóðfærum .
Það er meiri elektróník og kraftur í tónlistinni .
Við erum líka fleiri til að gera hlutina .
Áður vorum við með 27 hljóðfæri , fjórar að reyna að spila allt , hlaupandi milli hljóðfæra í miðjum lögum , " segir María og líkir hlaupunum við ballett og segir að þær hafi hreinlega þurft að kóreógrafa sviðshreyfingarnar til að rekast ekki á í miðju lagi .
Hún taldi eitt sinn strengina sem sveitin þurfti að stilla fyrir tónleika en þeir voru yfir 120 talsins og hafa því köld útisvið ekki verið heimavöllur Amiinu .
" Það er öðruvísi að fá að spila á sama hljóðfærið í gengum heilt lag , því þá er hægt að njóta þess og komast í stuð og sleppa við að þurfa að hugsa um hvenær maður þurfi að skipta .
" Amiina spilaði á stærsta sviðinu á hátíðinni í Berlín og gengu tónleikarnir vel þrátt fyrir dúndrandi teknótónlist á nálægu sviði .
" Við erum ekki klúbbaband ennþá , besti staðurinn fyrir Amiinu að spila er í lokuðu rými .
" Tónlist fyrir fjórar kynslóðir Aðspurð jánkar María Huld því að Puzzle sé poppaðari plata en fyrsta platan Kurr .
" Þetta er alltaf spurning um hvernig maður fangar eyru fólks .
Áður þurfti kannski að hlusta nokkrum sinnum á lögin okkar til að ná þeim , " segir hún og samsinnir að nýja platan sé aðgengilegri .
" Þegar við spiluðum fjórar komu jafnvel þrjár kynslóðir á tónleika , dóttir , mamma og amma , " segir María sem segir að þær hafi líka frétt af litlum börnum sem heilluðust af tónlistinni þannig að fjórða kynslóð áheyrenda var ekki komin á tónleikaaldur og sat heima .
Tónlist Amiinu hefur því höfðað til stórs áheyrendahóps .
" Allt frá ungbörnum til eldra fólks en það er erfitt að ná til þessa hóps .
Í þessu hefðbundna útgáfuferli popptónlistar miðast allt við hvernig hægt er að ná til ungs fólks , sem er virkt á netinu í einhvers konar samfélagi , " segir María , sem finnst gaman að tala til margra kynslóða í einu .
" Það þýðir að tónlistin sé að einhverju leyti hafin yfir líðandi stund og sé tímalaus .
Persónulega fyrir mig sem tónlistarmann finnst mér mikilvægt að geta lifað af tískubylgjur .
Það er gaman að ná geta talað til breiðs áheyrendahóps , " segir hún .
Áskorun að ná til áheyrenda " Það er svo mikið af tónlist til og netið er svo mikill frumskógur .
Stundum líður manni sjálfum eins og maður muni eftir hljómsveit í mánuð og svo taki eitthvað annað við .
Hraðinn í öllu er mikill en það er bara áskorun .
" Platan er gefin út í samstarfi við Smekkleysu á Íslandi en áhersla er lögð á útgáfu á netinu hvað allan heiminn varðar .
" Síðan tókum við þá ákvörðun að prófa að stýra útgáfunni í gegnum okkar eigin heimasíðu .
Fólk getur keypt hana stafrænt á netinu eða pantað sér eintak þar , " segir hún .
Þó að platan komi út hér á miðvikudaginn fer hún í almenna sölu á netinu mánudaginn 27. september á vefnum Amiina.com en þess má geta að núna er hægt að hlaða niður ókeypis lagi af plötunni .
" Heimurinn er að breytast .
Sala á geisladiskum er orðin svo lítil og það er svo mikil fyrirhöfn og kostnaðarsamt að gera diskinn og dreifa honum , " segir hún um ástæðu þess að leggja svona mikla áherslu á netútgáfu .
" Ef eitthvað annað mun betra býðst , endurskoðum við þetta .
Við vorum lengi föst í samningaviðræðum við plötufyrirtæki en fannst það ekki skila okkur neinu .
Plötufyrirtækið vildi eiga höfundarréttinn að eilífu og taka svakalega stóra prósentu af hagnaði .
Þá hugsar maður hvort maður geti ekki gert þetta sjálfur svo það sé ekki einhver milliliður að taka allar tekjurnar .
Við þurfum að leggja meiri vinnu á okkur en vonum að það skili sér .
" Vilja losna við milliliðina Hún segir að þau séu að vinna að dreifingu í útlöndum en ákváðu að drífa í útgáfunni því fyrir höndum er tónleikaferð um Evrópu þar sem Amiina heimsækir Írland , England , Belgíu og Ítalíu .
" Við erum gjörn á að fara til Ítalíu að spila , " segir María en Amiina á í góðu sambandi við tónleikahaldara þar .
" Þeir hafa séð svo vel um okkur , haft mikinn skilning á tónlistinni og þörfum okkar og gáfu okkur svo góðan mat .
Ítalía er góður staður fyrir okkur , " segir hún og segir þetta dæmi um hversu miklu máli það skipti að vera í góðu sambandi við fólkið sem sveitin vinni með .
María kýs ef mögulegt er að losna við milliliðina .
" Það er svo leiðinlegt að koma á tónleikastað þar sem fólkið veit ekkert um mann .
Það er meira gefandi að vinna beint með fólki og finnast maður vera að vinna saman að verkefni , sem allir hafa ástríðu fyrir .
Þess vegna viljum við líka gefa út sjálf og hafa enga milliliði .
Þetta er líka fyrirbrigði sem er að stækka núna , " artist to fan " .
Maður gerir tónlist og einhver kaupir þá tónlist af manni .
Þetta er í rauninni eins og " beint frá býli " .
Maður getur fylgst svo vel með og fær þannig beina umbun erfiðisins , " segir hún og bætir við að hljómsveitin geti sömuleiðis tekið fleiri sjálfstæðar ákvarðanir .
" Maður getur ráðið hvaða leið er farin og þarf ekki að fá einhvern til að samþykkja allt sem maður gerir og setja fjármagn í það .
Sömuleiðis langar okkur til að efna til beins samstarfs við fleiri tónleikahaldara , að vinna beint með fólkinu sem er á staðnum í stað þess að vera með stóra skrifstofu sem sér um alla Evrópu , " segir hún og játar því aðspurð að þetta sér meiri vinna en gefandi eftir því .
Hún líkir þessu við að kaupa pakkaferð með ferðaskrifstofu eða að skipuleggja ferð upp á eigin spýtur .
" Við að gera þetta sjálfur lendir maður í svo skemmtilegum og óvæntum upplifunum og persónulegri lífsreynslu en það er það sem við erum að sækjast eftir .
" Staður tónlistarinnar í neyslusamfélaginu Þetta hljómar eins og eitthvað sem tónlistarbransinn þarf á að halda .
" Stórfyrirtæki eru að fara á hausinn og niðurhal á netinu er mikið .
Enginn veit lausnina á því hvernig á að fá fólk til að borga fyrir eitthvað sem það getur fengið ókeypis .
Núna er unga kynslóðin með lagalista í spilurunum sínum og veit varla hvað hljómsveitirnar heita , " segir María , sem upplifir þetta sem ákveðið ábyrgðarleysi , að hafa ekki tilfinningu fyrir að það liggi vinna á bak við tónlistina .
Tónlistin eins og annað er hluti af neyslusamfélagi og fjöldaframleiðslu nútímans , nóg er til af öllu .
" Hluti af þróuninni til að snúa þessu við er að leyfa áhugasömum að taka meiri þátt , varpa einhverri ábyrgð á neytandann .
Forritið sem við erum að nota í vefbúðinni okkar umbunar viðskiptavinunum , þeir fá kannski eitthvað ókeypis og þeir sem eru duglegir við að benda vinum sínum á okkur fá líka eitthvað .
Ég held að ungir tónlistarneytendur myndu vilja kaupa plötuna ef það er hægt á ódýran og auðveldan hátt .
Maður sér fyrir sér að ef ábyrgðin er að einhverju leyti komin yfir á hinn þá verði virðingin fyrir vinnu tónlistarmanna meiri .
Fólk getur stjórnað innkaupum sínum þannig að það fái meira af þeirri tónlist sem það vill hlusta á , " segir hún en segja má að hlustandinn vilji síður refsa tónlistarmanninum " vini sínum " heldur en " stóra og vonda " plötufyrirtækinu .
Og þá voru þau sex Amiina hóf göngu sína sem fjögurra kvenna strengjasveit með Maríu og Eddu Rún Ólafsdóttir , Sólrúnu Sumarliðadóttur og Hildi Ársælsdóttur .
Amiina ferðaðist í þessari mynd um heiminn , hitaði upp fyrir Sigur Rós og spilaði síðan undir hjá sveitinni .
Núna hafa Magnús Trygvason Eliassen trommuleikari og raftónlistarmaðurinn Guðmundur Vignir Karlsson , sem er betur þekkur undir listamannsnafninu Kippi Kaninus , bæst við .
Magnús bættist í hópinn þegar Amiina fór á tónleikaferðalag eftir útkomu fyrstu plötunnar .
" Vorið 2008 vorum við með viðhafnarútgáfu af tónleikunum okkar í Hafnarhúsinu á Listahátíð .
Við útsettum fyrir strengi og blásara og fengum fullt af fólki með okkur .
Þá höfðum við samband við Kippa og hann tók þátt í því .
Þá urðu til ný lög frá grunni með honum og Magga , " útskýrir María og segir að eftir þessa tónleika hafi ekki orðið aftur snúið .
" Eftir Hafnarhúsið fannst okkur skrýtin tilhugsun að verða aftur fjórar , þetta var náttúrulegt skref .
Grunnurinn að nýju plötunni var lagður en sum lögin sem við byrjuðum að vinna þá eru á plötunni í einhverri mynd .
Við erum búin að spila sex saman síðan .
" Tónlistin á nýju plötunni er eins og áður segir ekki eins viðkvæmnisleg og fyrr .
" Þetta var allt mun fíngerðara og núna er hægt að ganga um á hælaskóm á sviðinu , " segir hún og bætir við að stelpurnar hafi langað að fá meiri kraft í þetta .
" Þegar við vorum að ferðast með Sigur Rós hituðum við upp fyrir þá og spiluðum síðan sem kvartett með þeim .
Þá var þetta fullkomin blanda , vorum í öllu þessu fíngerða og smágerða á undan og spiluðum síðan með Sigur Rós og fengum þá útrás .
Síðan þegar við vorum orðnar bara fjórar saman vantaði útrásina , " útskýrir María og segir að nú sé hljómsveitin komin í gott jafnvægi .
Tónlistin var tekin upp í bútum í upptökuverinu Sundlauginni af Birgi Jóni Birgissyni .
" Hún var líka mixuð þar en platan var masteruð í New York af Greg Calby , ótrúlega mögnuðum manni .
Ég hef aldrei alveg skilið þetta masteringarferli en þetta opnaði plötuna rosalega mikið , " segir hún og líkir þessu við að platan hafi áður verið falleg mynd nema hvað fókusinn hafi ekki verið nógu skýr .
" Þegar hann var búinn með plötuna var hún orðin alveg kristaltær , " segir María en hljómsveitin hefur kostað miklu til svo platan hljómi eins vel og kostur er .
Hljómsveitin er höfundur allra laganna í sameiningu og hefur samstarfið verið gott .
" Platan þurfti líka að koma út núna til að verða ekki tappi í flöskunni .
Við þurfum að halda áfram og langar til að semja nýtt efni og halda okkur lifandi .
" Af púsli og tónlistarsamböndum Misjafnt er hvernig lögin verða til .
" Við köstum hugmyndunum mikið á milli okkar .
Það er flókið ferli að semja frá grunni sex saman nema að það sé í því formi að leika sér , djamma saman .
Hugmynd verður ekki til hjá sex manns í einu .
Það er alltaf eitthvað , stemning , frasi , hljómagangur sem verður til að koma ferlinu af stað .
Við forðumst að vera með rökpartinn af heilanum í gangi og leyfum hlutunum að koma , " segir hún en auðvitað verður ákveðin verkaskipting líka til vegna hljóðfæraskipanarinnar .
Hún blæs á allar staðalhugmyndir að tónleikaferðalög með karlmönnum einkennist af skítugum sokkum og sóðaskap .
" Þeir eru mikil snyrtimenni ! " Stór hluti sveitarinnar er líka fjölskyldufólk en alls eiga meðlimir fjögur börn .
Einnig eru fjórir af sex í skóla þannig að það þarf að huga að mörgu til að koma tónleikaferðalögum og æfingum saman .
" Þetta er gífurlegt púsl , " segir hún en þarna er komin skýring á titlinum Puzzle en ennfremur heitir eitt lagið " Púsl " .
" Öll skipulagsvinna er rosalega erfið .
Þetta var svo einfalt fyrir tíu árum , hægt að vinna á nóttunni en það er liðin tíð .
Við þurfum að púsla þessu saman .
Þetta kemur samt niður á því að við getum ekki ferðast eins mikið með plötuna og við hefðum viljað .
" María segir að þau hafi samt ákveðinn " afslátt " í skipulagningunni en Sólrún og Magnús eru par .
Sjálf á María tæplega tveggja ára dóttur , Móeyju , með Kjartani Sveinssyni tónlistarmanni í Sigur Rós og hafa þau hreiðrað um sig í gamla Vesturbænum í Reykjavík í gömlu húsi frá árinu 1902 .
" Þetta er algjör draumastaður .
Á ferðalögum er mikið rótleysi og ekki stoppað nema einn dag í einu á hverjum stað , " segir hún og er því mikilvægt að hafa góðan stað til að snúa heim á .
" Það er það besta í heimi að koma heim .
" Fleiri tónlistarpör eru í sveitinni en eiginmaður Hildar , Örn Ingi Ágústsson , er í hljómsveitinni Seabear og eiga þau tíu mánaða soninn Ágúst .
Vilja verða sýnilegri á Íslandi Amiina vonast til að með nýju plötunni geti hún orðið sýnilegri hljómsveit á Íslandi .
" Okkur langar til að spila meira hérlendis og erum spennt fyrir því að þessi plata geri farið í almennari hlustun .
Okkur finnst ofsalega gaman að spila á tónleikum , það er allt annað en að vera í hljóðveri og vera að púsla hlutunum saman , " segir hún en þarna dúkkar þemaorðið púsl aftur upp .
Amiina spilar á tónlistarhátíðinni Iceland Airwaves fimmtudaginn 14. október .
" Við spilum á sama kvöldi og þrjár erlendar hljómsveitir en ein af þeim er danska hljómsveitin Efterklang .
" Strákarnir í Efterklang voru vinir Hildar og Eddu á meðan þær bjuggu í Danmörku .
Þeir eru eiginlega valdir að því að við settumst niður að gera tónlist .
Það kom fyrirspurn til þeirra um að bóka Amiinu á danska tónlistarhátíð .
Þá höfðum við ekki samið neina tónlist sjálfar heldur bara spilað undir hjá öðrum hljómsveitum .
Okkur langaði alltaf til þess að gera tónlist en það hafði ekkert orðið úr því .
Okkur tókst þarna á einhvern undraverðan hátt að setja saman 40 mínútna prógramm á tíu dögum .
Þeir spiluðu á eftir okkur á þessari dönsku hátíð og gera það líka núna sex árum síðar , " segir María og setur síðasta púslið á sinn stað .
