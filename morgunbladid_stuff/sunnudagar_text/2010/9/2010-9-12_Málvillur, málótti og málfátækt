Umræða á mállögreglusviði samfélagsins skilar sér illa til hins upplýsta almennings .
Í hinum þrönga hópi málræktenda ríkir frjálslyndi og skilningur á því að svokallaðar málvillur séu miklu sjaldheyrðari í mæltu máli en ætla mætti af útbreiddum viðhorfum almennings .
Fólk talar að jafnaði ekki vitlaust vegna þess að tungumálið er þeirrar náttúru að við skilgreinum hið rétta mál út frá því sem er sagt .
Málið kemur fyrst og málfræðin svo .
Málfræðin byggist á greiningu á hinu talaða og ritaða máli og fæst við að setja fram reglur sem lýsa því .
Misskilningurinn er sá að halda að málfræðin sé rétt en málið vitlaust .
Almenna reglan er sú að ef fullþroska málhafar beygja orð með tilteknum hætti , tala til dæmis um " vísira " á klukkum og hringja í " læknira " ( í stað þess að tala um " vísa " og " lækna " ) , er rétt að skrá það í málfræðina sem viðurkennda beygingarmynd .
Sömu sögu er að segja um fallanotkun .
Þegar sagt er " mér langar " og " mig / mér hlakkar " ( í stað " mig langar " og " ég hlakka " ) er ógjörningur að halda því fram að það sé vitlaust .
Sérstaklega þegar þau sem svo tala sinna kennslu eða matreiða barnaefni á mynd- og hljóðdiskum .
Við í mállögreglunni ( sem ólumst upp við strangar leiðréttingar á þessum atriðum ) eigum að sjálfsögðu erfitt með að tileinka okkur hinn nýja sið , hvað þá að hemja okkur þegar við heyrum börn tala svona .
Í stað þess að kyngja þessu þegjandi læðum við að setningum í kjölfarið þar sem þau og hann og hana og mig langar til að ég hlakki til .
En þessi viðleitni hefur sömu áhrif og veðurspá á veðrið .
Setningar okkar ríma ekki við máltilfinningu barnanna og þau halda sínu striki – enda nógar málfyrirmyndir meðal fullorðinna henni til stuðnings .
Í margra munni er " mér langar " rétt mál og þau málfræðirök eru ekki til sem hrekja það .
Þessi litlu dæmi um " að langa " og " hlakka " hafa orðið að allsherjarviðmiði um hvaðeina sem lýtur að málvöndun .
Fyrir skömmu var ég meðal góðra vina á sveitasetri .
Þar komu upp ýmis verkefni sem sérfræðingar í hópnum hefðu getað látið til sín taka en þau kepptust við að lýsa því yfir að þau væru í fríi og myndu ekki sinna neinu sem tengdist vinnu þeirra .
Ég gat ekki stillt mig um að segja að þar sem ég væri líka í fríi myndi ég ekki taka að mér að leiðrétta tungutak þeirra .
Viðstödd tóku þessu fagnandi og hófu þegar að ryðja út úr sér því sem þeim hafði verið kennt að væru málvillur .
Og viti menn : Út úr þeim komu eingöngu tilbrigði af " mér langar " og " mig hlakkar " sem rugluðust fljótlega í " mig langar " og " mér hlakkar " – sem varð tilefni framíkalla um að sumt af þessu væri alveg rétt .
Í asanum sem hið nýfengna málfrelsi olli talaði hvert upp í annað en fljótlega hættu þau að tala " vitlaust " – enda reyndist það álíka erfitt og fyrir lagvisst fólk að syngja falskt .
Leiðréttingar á mæltu máli gera oft ekki annað en að rugla fólk í ríminu og fæla það frá tungumáli sínu .
Þannig hefur til dæmis farið fyrir " hver / hvor annar " , " hvor / hvort tveggja " og fleiri slíkum samsetningum , sem margir leiðrétta í ræðu og riti með rökfast og tilbúið regluverk að vopni .
Menn eiga til dæmis ekki að lemja " hvorn annan " heldur " hvor annan " og ef samband fólks einkennist af umhyggju " fyrir hvort öðru " væri " betra " ef það væri " hvors fyrir öðru " .
Leiðréttingar í þessum anda skapa svokallaðan málótta .
Hann lýsir sér í því að fólk veigrar sér við að segja það sem því er eiginlegt af ótta við að það verði leiðrétt í eitthvað sem hefur aldrei hljómað í mæltu máli – þótt það lúti ákveðinni rökhugsun tilbúinna málfræðireglna .
Þannig heyrist hið eðlilega málfar æ sjaldnar og verður að lokum framandi nýjum kynslóðum .
Til er saga af kassanum í kjörbúð þar sem viðskiptavinur þurfti að gera upp við sig hvað hún ætlaði að kaupa af því sem lá á færibandinu .
Á endanum sagðist hún ætla að fá hvorutveggja .
Ungi aðilinn á kassanum kannaðist ekki við að hafa hvorutveggja til sölu og sneri sér því að verslunarstýrunni fyrir aftan sig og spurðist fyrir .
Sú var skjót til svars : " Já , það var ein svona hér í gær , hún meinar bæði .
" 