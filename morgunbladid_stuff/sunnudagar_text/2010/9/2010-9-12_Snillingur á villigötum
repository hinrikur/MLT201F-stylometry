Ég leik ekki tveimur skjöldum eins og franska pressan lætur líta út fyrir , " sagði Franck Ribéry , leikmaður Bayern München , við upphaf keppnistímabilsins í þýsku deildinni .
Hann á yfir höfði sér þriggja ára fangelsi fyrir að hafa sofið hjá vændiskonu , sem var undir lögaldri .
Ribéry er í eldlínunni þessa dagana .
Auk yfirvofandi ákæru var hann settur í þriggja leikja bann með franska landsliðinu , sem er í molum eftir ófarir og uppnám á HM í S-Afríku í sumar .
Bayern München hefur staðið á bak við leikmanninn þrátt fyrir þessi mál , en nú virðist komið að skuldadögunum .
" Franck skuldar okkur , hann veit það sjálfur , " segir Uli Hoeness , forseti Bayern München .
" Klúbburinn hefur alltaf staðið 100% á bak við hann .
Franck veit að þessi stuðningur var ekki sjálfgefinn vegna allra hans vandamála .
" Ribéry hefur leikið með Bæjurum í þrjú ár .
Að sögn blaðsins Bild er hann launahæsti leikmaðurinn í búndeslígunni , þénar 833 þúsund evrur ( tæpar 126 milljónir króna ) á mánuði , rúmum 200 þúsund evrum meira en Raúl , sem kemur næstur .
Nokkrir franskir landsliðsmenn komust í sigti lögreglunnar þegar nöfn þeirra komu fram á upptökum , sem tengdust rannsókn á vændishring í París .
Þar á meðal voru Ribéry og Karim Benzema , sem leikur með Real Madrid .
Benzema neitar , en Ribéry hefur gengist við að hafa haft mök við stúlkuna .
Ribéry kynntist stúlkunni , sem heitir Zahia Dehar , í næturklúbbi í París .
Dehar flutti með móður sinni og bróður til Frakklands frá Alsír 2002 .
16 ára fór hún að stunda vændi .
Samkvæmt Der Spiegel kostar nótt með henni 2000 evrur .
7. apríl 2009 – á afmælisdaginn sinn – lét Ribéry fljúga með hana til Münchenar og átti ástarfund með henni á Kempinski-hótelinu á flugvellinum .
Dehar var þá 17 ára .
Ribéry kveðst hvorki hafa vitað að hún væri undir lögaldri , né að kynlífið væri gegn borgun , en hann hafi látið hana hafa hundrað evrur í vasapeninga .
" Ég borgaði flugið , hótelið og veitingastaðinn , " sagði hann .
" Það var nógu dýrt fyrir mig .
" Ribéry segir að vinur sinn hafi séð um útgjöldin .
Hann hafi síðan látið kunningjann hafa reiðufé til þess að " skilja ekki eftir spor og konan mín tæki ekki eftir neinu " .
Svo virðist sem starfsmaður hjá Bayern München hafi séð um greiðslurnar .
" Þetta er sárt hér , djúpt inni í mér , " sagði Ribéry á blaðamannafundi , lagði hönd á hjarta og spurði fjölmiðla hvort þeir áttuðu sig á sárindunum sem þeir hefðu valdið konu hans .
Ferill Ribérys gæti verið í húfi , en stúlkan , sem hann svaf hjá , er nú víðfræg , komst á forsíðu Paris Match og á aðdáendasíðu á Netinu .
Það er ekki gott fyrir orðspor knattspyrnumanna að vera í fréttum í sömu andrá og vændiskonur .
Der Spiegel segir að kynlífshneykslið hafi skaðað Bayern og sýnt að enn séu til knattspyrnumenn sem geri sér ekki grein fyrir að þeir séu fyrirmyndir .
Ribéry átti að verða arftaki Zinedine Zidane í franska landsliðinu .
Það verður tæplega úr þessu .
Í skoðanakönnun eftir HM í sumar kváðust 90% Frakka ekki einu sinni vilja að hann léki aftur fyrir landsliðið .
Í fyrra rann tímabilið út í sandinn hjá honum vegna þess að í mikilvægasta leik liðsins , úrslitunum í meistaradeild Evrópu , var hann í banni vegna heimskulegs brots .
Nú hefur hann tækifæri til að sanna sig á vellinum , en þrýstingurinn verður mikill og tímabilið fer illa af stað .
Dáður í heimaborginni og nýtur stuðnings þrátt fyrir erfiðleika Franck Ribéry er frá hafnarborginni Boulogne-sur-Mer við Ermarsund .
Hverfið , sem hann ólst upp í , heitir Chemin Vert .
Þá var það í niðurníðslu og helmingur íbúanna atvinnulaus .
Og þannig er það enn .
Ribéry er með stórt ör í andlitinu , sem hann hlaut í bílslysi þegar hann var barn .
Honum gekk illa í skóla og var uppnefndur Frankenstein út af örinu , en mun hafa kunnað að svara fyrir sig .
19 ára gamall fékk hann fyrsta atvinnusamninginn hjá Alés í þriðju deildinni .
Þegar liðið gat ekki borgað honum fór hann aftur heim og vann með föður sínum í byggingarvinnu í nokkra mánuði þar til hann komst á samning hjá Brest , þaðan til Metz , svo Galatasaray , Olympique Marseille og loks Bayern München .
Hver jól fer hann heim í einkaflugvél .
Þar er hann dáður fyrir að hafa brotist úr fátæktargildrunni , sem flestir íbúanna eru fastir í .
Kona Ribérys heitir Wahiba Belhami og er dóttir innflytjenda frá Alsír .
Hún er æskuástin .
Hennar vegna gerðist Ribéry múslími og tók upp nafnið Bilal Yusuf Mohammed .
Þau eiga saman tvær stúlkur .
Rooney biður um næði Fréttir af fótboltamönnum og vændiskonum hafa verið tíðar undanfarið .
Wayne Rooney má búast við köldum kveðjum þegar hann kemur með Manchester United á sinn gamla heimavöll hjá Everton um helgina .
Ástæðan er ekki síst ágengur fréttaflutningur um að hann hafi sofið hjá vændiskonu og nú hafa hann og Coleen , kona hans , beðið fjölmiðla að láta sig í friði til að þau fái næði til að laga hjónabandið .
