Flestum er ljóst að mjög sérstakar aðstæður þurfa að ríkja í landinu til þess að flokkar eins og þeir sem nú fara fyrir málum nái tveir saman hreinum meirihluta í kosningum .
Þar er um að ræða sömu forsendurnar og skiluðu Jóni Gnarr í borgarstjórastólinn í höfuðborginni .
Kjósendur urðu að vera í eins konar losti , svo þannig færi .
Og þeir voru það svo sannarlega vorið 2009 og ekki er hægt að áfellast þá fyrir það .
Lostið var aðeins tekið að rjátlast af mönnum ári síðar og þess vegna náði framboð sem kynnti sjálft sig sem vitleysingaframboð , sem segði jafnan ósatt og stefndi að aukinni spillingu , ekki hreinum meirihluta í höfuðborg landsins , eins og virtist stefna í um hríð .
Enn er kynt undir Forystumenn stjórnarflokkanna gerðu sér sjálfsagt grein fyrir þessu , að minnsta kosti í undirmeðvitund sinni .
Þess vegna hafa þeir leitast við að ala á heift og hatri og bera sakir á stjórnmálalega andstæðinga og jafnvel á gamla andstæðinga sem látið hafa af stjórnmálaþátttöku , hvenær sem þeir þykjast fá tækifæri til .
Sífelldar hótanir eru hafðar uppi .
Minnir þetta allt óþægilega mikið á framferði manna sem náð hafa völdum í byltingu og eru á fullri ferð við að afnema lýðræðisleg réttindi andstæðinga sinna áður en börnin átta sig á að mamma bylting er að éta þau .
Óeirðirnar , sem Ríkisútvarpið og Stöð 2 kyntu undir vorið 2009 , eru stundum kallaðar því lögulega nafni " búsáhaldabyltingin " .
Og stóra aldan úr þeirri " byltingu " skolaði núverandi stjórn til valda og eftirhreyturnar af henni Jóni Gnarr og múmínálfum hans .
Samfylkingin í borginni , sem galt afhroð í sveitarstjórnarkosningum , var nógu siðlaus til að setja gnarrliðið til valda , án þess að raunverulegur málefnasamningur lægi til grundvallar þeirri gerð .
En hafi " búsáhaldabyltingin " eitthvað til síns ágætis þá er það sú staðreynd að hún náði ekki að breytast í raunverulega byltingu vegna staðfestu og kjarks hins fámenna lögregluliðs landsins .
En tæpt stóð það .
Og þar sem það tókst ekki mun núverandi ríkisstjórn fyrr eða síðar þurfa að lúta lýðræðislegum lögmálum .
Fyrst með því að laga stjórnarhætti sína á ný að hinni lýðræðislegu kröfu sem gerð er til stjórnsýslunnar .
Hún rauf allar griðaskyldur strax frá upphafi .
Hún flæmdi opinbera embættismenn úr störfum , hún hlóð handbendum sínum inn í stjórnarráðið og braut öll laga- og formskilyrði við þær aðgerðir og þar fram eftir götunum .
Síðan hóf hún að færa skattkerfið í það form sem hentar pólitískri hugsun haturs , öfundar og stjórnlyndis , sem óhjákvæmilega dregur fljótt úr möguleikum efnahagslífsins til að ná sér á strik á nýjan leik .
Það gerði hún með tilvísun til " hrunsins " og tókst því miður að nota grunnhyggna forystumenn íslensks atvinnulífs sem stimpilpúða við þá gjörð .
Sú blindingshlýðni virðist nú loks vera að renna af mönnum á þeim bæ , en það gerðist bæði seint og illa og er mikill skaði skeður .
Lagður hefur verið á stighækkandi hátekjuskattur .
Eignasköttum , sem flest ríki hafa afnumið , hefur verið í raun komið á að nýju og eiga að fara stighækkandi .
Og fjármagnstekjuskattur ( vaxtaskattur ) hefur verið stórhækkaður og hann að auki notaður til að berja sérstaklega á öldruðum og öryrkjum .
Allt er þetta gert í nafni " hrunsins " .
En hér skal fullyrt að þessar breytingar hafa ekkert með " hrun " að gera og munu seinka endurreisninni verulega en ekki flýta .
Fullyrðingin er sem sagt sú að verið er að nota tækifærið til að þrýsta í gegn pólitískum skattagrillum í skjóli hrunsins og með vísun til þess .
Og kallaður skal til vitnis þessum fullyrðingum maður sem vita má og nýtur verðskuldaðrar hylli núverandi stjórnvalda .
Sjónarrönd Það er sjaldgæft að stjórnmálaleiðtogar síðustu ára hafi burði og þrótt til að setja pólitíska hugsun frá sér með skýrum hætti í bók sem þeir gefa út .
Það gerði sá öflugi forsvarsmaður vinstrimanna um langt skeið , Svavar Gestsson .
Var ástæða til að taka ofan hattinn af því tilefni .
Bók sína kallaði Svavar Gestsson : SJÓNARRÖND - jafnaðarstefnan , viðhorf .
Hún kom út í maí 1995 og er þar ekki aðllega horft um öxl heldur miklu fremur fram á veginn .
Í kafla sem heitir " Horft til ársins 2015 " spyr bókarhöfundur , í nafni lesandans , eftir að hafa áður lýst hinum pólitísku góðverkum sem stefnt er að : " Hvaðan eiga peningarnir að koma ? " Og hann svarar í fjórum töluliðum : 1 .
Með því að leggja á raunverulegan hátekjuskatt má ná inn í sameiginlega sjóði verulegum fjármunum ...
" 2 .
Með því að leggja skatta á vaxtatekjur ALLRA ætlum við að taka inn í sjóði samneyslunnar verulega fjármuni .
3 .
Með því að leggja á stighækkandi eignaskatt , eins og Alþýðuflokkurinn lagði til um árið , mætti taka inn í viðbót um 10 milljarða króna .
4 .
Við ætlum að afnema skattsvik og ná þar í 10 milljarða króna .
Rétt er að undirstrika að Svavar Gestsson minnist hvergi á í sínu testamenti að forsendan fyrir slíkum trakteringum inn um lúgu skattgreiðenda sé að efnahagslegt hrun hafi orðið í landinu .
Og einnig er rétt að halda því til haga að leturbreytingin í orðinu " ALLRA " er Svavars en ekki bréfritara .
Og einnig er rétt að geta þess að hugmyndin um að loka gatinu í draumafjárlögunum með því að uppræta öll skattsvik er ekki ný af nálinni .
Til að mynda notaði Jóhanna Sigurðardóttir hana jafnan á móti útgjaldatillögum sínum sem félagsmálaráðherra og gerði ekkert með ábendingar fjármálaráðherrans um að tekjuvöntun vegna skattsvika væri ekki meiri hér á landi en í nálægum löndum og hrúga þyrfti ofurefli liðs inn í skattheimtukerfið , þótt ekki væri nema til að gera helmingi betur í þeim efnum en allar aðrar þjóðir og reyndar alls óvíst að það tækist .
Skoðanabræður skynsamari Af atkvæðagreiðsluskrá núverandi forseta Bandaríkjanna , Baracks Obama , frá þingmannstíma hans , draga fréttskýrendur þá ályktun að enginn þingmaður á Bandaríkjaþingi hafi skipað sér jafn langt til vinstri með skráðri afstöðu sinni og hann .
Um þetta eru fréttamenn á öllum vængjum hins pólitíska litrófs sammála , þótt þeir séu mjög ósammála um hvort hin pólitíska afstaða sem þar kemur fram sé góð eða slæm .
En jafnvel manni eins og Obama , með þá pólitísku fortíð og lífsskoðun sem atkvæði hans lýsa , dettur ekki í hug að það sé hollast að hengja síhækkandi skattbyrðar á almenning og fyrirtæki þegar að þeim hefur þrengst , sem gerst hefur í Bandaríkjunum eins og hér .
( Tala banka sem farið hafa á höfuðið í Bandaríkjunum síðan kreppan hófst haustið 2008 nálgast 200 ) .
En hér láta menn sína gamalgrónu pólitísku afstöðu ráða för en ekki þær aðstæður sem þjóðin er í .
Það er vegna þess að pólitísk formerki þeirra sjálfra , sem margföld reynsla hefur þó gengið gegn , fara framar hagsmunum almennings .
Í þeirri pólitísku súpu mun þjóðin sitja enn um hríð .
