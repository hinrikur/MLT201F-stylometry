Útsýnið héðan úr Engihlíðinni er einstakt .
Á veturna þegar birtu er brugðið er gaman að sitja við eldhúsgluggann og fylgjast með bátunum , stórum jafnt sem smáum , þegar þeir koma drekkhlaðnir af miðunum inn til hafnar .
Flesta þekki ég af ljósunum en birtist mér einhver bátur ókunnur rölti ég gjarnan niður að bryggju og athuga málið .
Við höfnina má taka púlsinn á bæjarlífinu enda er Ólafsvík einn af fáum stöðum á landinu þar sem enn er stunduð bátaútgerð og hér er ríkjandi vertíðarstemning eins og hún var forðum daga .
Eðlilega fylgist maður því með og eftir því sem meiri afli berst á land þeim mun meira fær bæjarsjóður í kassann .
Ég get því sagt eins og stundum var haft á orði vestur á fjörðum að hér sé fallegt þegar vel veiðist , " segir Kristinn Jónasson , bæjarstjóri í Snæfellsbæ .
Í Snæfellsbæ , sem nær yfir allt utanvert nesið , eru þrír þéttbýliskjarnar ; Hellissandur , Rif og Ólafsvík , sem er sýnu stærsta byggðarlagið .
Íbúar eru rétt í kringum þúsund talsins .
Engihlíð er gata vestarlega í bænum og er uppi í brekkunum sem byggðin stendur undir .
" Ég hef stundum sagt að í Engihlíð sé allt til alls .
Hér er til dæmis heilsugæslustöðin , leikskóli , grunnskóli , íþróttahús , fótboltavöllur , íbúðir aldraðra og kirkjan okkar sem er áberandi kennileiti .
Hún stendur beint fyrir framan húsið hjá mér og mér er næst að halda að flestir þeir ferðamenn sem hér fara um og skoða kirkjuna taki af henni ljósmyndir .
Sjálfur er ég þannig gerður að hafi ég tök á fer ég gjarnan út á hlað og rabba við ljósmyndarana sem koma víða frá .
Í sumar hitti ég þarna til dæmis hóp af þýskum arkitektum á eftirlaunum sem dáðust mjög að kirkjunni og þríhyrndum formum hennar enda þótt þeim þætti gróður í umhverfinu , sem Íslendingar vilja víðast sjá , vera algjört stílbrot , " segir Kristinn sem býr í Engihlíð 16b ásamt Helgu Guðjónsdóttur , eiginkonu sinni , og tveimur börnum þeirra .
" Flest húsin við Engihlíðina eru einbýlishús .
En hér höfum við líka fjölbýlishús og þjónustuíbúðir eldri borgara og að öllu samanlögðu lætur nærri að um 100 manns búi hér við götuna , " segir Kristinn sem telur þessa sterku nálægð við náttúruna ótvíræðan kost þegar fólk á sinn samastað í tilverunni á þessum slóðum .
" Þegar ég var strákur að alast upp vestur á fjörðum hélt faðir minn , Jónas Ólafsson , sveitarstjóri á Þingeyri , nokkrar kindur og af því vandist ég því að bera virðingu fyrir öllu því sem lifir .
Hver einasta skepna hefur ákveðinn persónuleika til að bera .
Það getur líka verið gaman að fylgjast með dýralífinu hér í grenndinni .
Í janúar og febrúar þegar tunglið er bjart get ég út um gluggana á sjónvarpsholinu fylgst með rebba hvar hann er í tilhugalífinu hér í brekkunni fyrir ofan og gaggar í grenjum .
Þegar kemur fram á vorið er hér iðandi fuglalíf úti í Enni og múkkinn afar áberandi .
Og svo eru líka mikil hlunnindi fólgin í því að hafa hér þetta frábæra útsýni yfir Breiðafjörðinn .
Geta fylgst með bátum stórum og smáum og séð síðan til Vestfjarðafjalla í fjarska .
Hér blasir við Látrabjarg , Keflavíkin , Stálfjallið og Barðaströndin – og svo hver fjörðurinn á fætur öðrum sem þar ganga inn í landið .
Að hafa þetta fyrir augum alla daga eru ekki lítil hlunnindi , " segir bæjarstjórinn Kristinn að síðustu .
sbs@mbl.is Uppáhaldsstaðir 1 .
Héðan heiman frá mér er örstutt ganga upp á fjallsbrúnina þar sem Bæjarfoss fellur fram .
Þetta er svipmikið náttúruvætti sem enginn sem hér fer um kemst hjá að taka eftir og fyrir okkur sem búum í nálægð hans er þægilegt að heyra dyn hans .
Alla daga .
Svo er líka gaman að ganga upp á brúnina við fossinn ; óvíða er betra útsýni yfir Ólafsvíkina en hér hefur fjölskyldan búið frá 1998 .
Mikið óskaplega líður tíminn annars hratt .
2 .
Íþróttavöllur okkar Ólafsvíkinga er hér við Engihlíðina og það er gaman að fylgjast með því þróttmikla starfi sem þar fer fram .
Þarna er líf allan daginn yfir sumarið og krakkarnir una sér hvergi betur .
Að undanförnu hefur verið sérstaklega gaman að fylgjast með gengi Ólafsvíkurliðsins Víkings í fótboltanum sem nú er að komast aftur upp í 1. deildina eftir eitt ár í 2. deild .
