Blaðamaður hittir Sigríði Heimisdóttur hönnuð , betur þekkta sem Siggu Heimis , í ekta , íslenskri haustrigningu .
En Sigga lætur rigninguna ekki á sig fá og er hæstánægð með að vera flutt til landsins með sænskum eiginmanni og þremur börnum þeirra eftir 15 ára búsetu erlendis .
María Ólafsdóttir maria@mbl.is Yfir yljandi heitum drykkjum ræða blaðamaður og Sigga um árin hjá Ikea , komandi framtíð og tækifæri í hönnun á Íslandi og yfirgripsmikla yfirlitssýningu á verkum hennar sem verður opnuð í dag , hinn 11. september , í Hönnunarsafni Íslands .
" Eftir að hafa verið búsett erlendis í 15 ár var ég orðin dálítið landlaus og var sjaldan með í sýningum þegar haldnar voru samsýningar Íslendinga .
Samt er ég eins mikill Íslendingur og hægt er að hugsa sér og má segja að það jaðri við fasisma hvernig ég læt ; Ísland er besta land í heimi , ég el upp mín börn sem Íslendinga og hef alltaf ætlað mér heim .
Þrátt fyrir að hönnun mín hjá Ikea hafi verið keypt af Íslendingum vissu fáir nákvæmlega hvað ég var að gera .
Nú er tækifærið til að sýna það sem ég hef verið að gera síðastliðin 15 ár .
Þær öflugu konur sem halda utan um Hönnunarsafnið eru að gera frábæra hluti og ég er ánægð með að taka þátt í þeirra starfi á þennan hátt , " segir Sigga .
Handblásin glerlíffæri Árið 1998 hóf Sigga störf hjá Ikea í Svíþjóð og verður langstærsti hluti sýningagripanna frá þeim tíma .
Þó verða einnig til sýnis eldri hlutir sem hún gerði með GKS og Pennanum áður en hún flutti til Svíþjóðar og hlutir sem hún hefur hannað fyrir ýmiss konar sýningar .
Af nýrri hönnun Siggu verða til sýnis lampar sem hún hefur unnið í samstarfi við indverskt fyrirtæki og óvenjuleg glerlíffæri sem unnin eru í samstarfi við Vitra hönnunarsafnið í Þýskalandi .
Sigga hefur unnið mikið fyrir Corning Museum of Glass í Bandaríkjunum , stærsta glerlistasafn heims .
Námskeið á vegum safnsins eru algeng en vinnustofan sjálf ferðast um heiminn í gámi með öllu sem til þarf í glerblásturinn .
" Þetta er algörlega á skjön við það sem ég hef gert fyrir Ikea þar sem líffærin eru ekki nytjahlutir heldur einstakir hlutir sem eru handblásnir og því engir tveir hlutir eins .
Ég hef einbeitt mér að líffærum mannsins og búið til stór augu , hjörtu , nýru og fleira .
Ég er hrifin af gleri , það er spennandi efni sem þarf að vinna eftir nákvæmum tímasetningum .
Ferlið er flókið á svo einföldu efni .
Mér finnst vera samnefnari á milli lífæranna og glersins að þessu leyti , hvort tveggja er sterkt en samt svo viðkvæmt .
Mér finnst gaman að hinu skapandi ferli sama hvort heldur það er fyrir fjöldaframleiðslu þar sem maður setur sér vissan ramma en nýtir sér síðan sköpunargáfuna til hins ýtrasta , eða að gera einstaka , rándýra hluti .
Það að skapa er skemmtilegt sama hvar maður gerir það .
Eins er ánægjulegt að sjá hönnun mína í notkun á heimilum fjölskyldu og vina .
Allt í einu er mjólkurkannan sem ég hannaði þannig komin á borð hjá vinkonu minni .
Þetta er skemmtilegur fylgifiskur fjöldaframleiðslunnar og ég er því þakklát að hafa fengið að vinna á mismunandi sviðum , " segir Sigga .
Englarnir voru í lagi Út frá þessari umræðu berst talið að ljósakrönsunum frægu frá Ikea sem urðu mjög vinsælir hér heima og sjást nærri í hverjum glugga fyrir jólin .
Sigga segir að sér hafi þótti mjög vænt um að koma heim um jólin og sjá kransana í mörgum gluggum .
Sér hafi fundist eins og fólk vildi bjóða hana velkomna heim .
Sömu sögu var að segja þegar hún hélt eitt sinn fyrir jólin til Lyon í Frakklandi , sem er vinabær Gautaborgar .
Þar var hún fengin til að skreyta jólatré í bænum og segir að það hafi komið sér á óvart að sjá kransinn og jólasokka sem hún gerði víða .
Jólalínan hafði fram að því fengið að vera með og selst ágætlega þrátt fyrir að vera lítt áberandi en árið 2002 var ákveðið að gera alvöru jólalínu með mörgum nýjum hlutum .
Þá þótti Sigga tilvalin til verksins , enda frá norðlægum slóðum og ekki spillti það fyrir að hún er mikið jólabarn .
Sigga hannaði 80 hluti af ýmsum gerðum og að mörgu þurfti að hyggja .
Þannig hefði t.d. munstur með Davíðsstjörnunni sem Sigga hannaði ekki verið tekið inn í verslanir í arabalöndunum en hraðkönnun leiddi í ljós að englar voru í lagi og fóru í allar verslanir .
Sigga segir það vera vissa áskorun að vöruúrval Ikea sé það sama um allan heim þrátt fyrir ólíka menningarheima .
Það sé því oft flóknara að hanna einfalda hluti .
Virðing fyrir ítökum Ikea " Mörgum fannst það nú ekki alveg nógu fínt þegar ég byrjaði að teikna fyrir Ikea en viðhorfið hefur breyst mikið í heiminum því fyrirtækið er stærsta húsgagnafyrirtæki heims í dag .
Þegar Ikea var opnað á Ítalíu var gerð könnun þar sem fólk var beðið að greina frá þeirri ímynd sem það hafði af fyrirtækinu .
Þá voru yfir 70% sem töldu það vera hönnunarfyrirtæki sem var viss bylting fyrir fyrirtækið því Ikea byrjaði á öðrum forsendum .
Ég er stolt af því að vinna fyrir Ikea og er persónulega ósammála því sem ég las t.d. í grein um daginn að það væri ekki hægt fyrir fatahönnuði að byrja í H & M og vinna sig síðan upp frá því .
Það er mikill misskilningur finnst mér því þetta eru sterk fyrirtæki sem hafa ítök .
Ég tel það vera minn styrkleika að hafa bæði unnið fyrir Ikea , sem er stærst á sviði ódýrari húsgagna og fjöldaframleiðslu sem og hjá Fritz Hansen sem er eitt af toppfyrirtækjunum þegar kemur að dýrri eðalvöru .
Það kom mér því ekki á óvart að skynja þá miklu virðingu sem eigendur og stjórnendur Fritz Hansen báru fyrir Ikea því þessi stóru fyrirtæki stýra markaðnum að miklu leyti .
Ikea er t.d. búið að opna margar verslanir í Kína og þar með að innleiða ákveðinn innréttingastíl í einu stærsta viðskiptaveldi heims á eftir Bandaríkjunum .
Þannig að við erum að tala um kraft sem mjög fá fyrirtæki geta beitt .
Ég kann vel við Ikea þar sem unnið er á hreinan og beinan hátt og er fyrirtækið samkvæmt sjálfu sér , " segir Sigga .
Frá Lundi til Mexíkó Nú er Sigga flutt heim en verður áfram með skrifstofuna sína í Malmö þar sem hún vinnur mest fyrir fyrirtæki í Svíþjóð og annars staðar á Norðurlöndunum , þar með talið Ikea .
Þá ætlar hún einnig að opna vinnuaðstöðu hér heima .
Hjá Ikea sá Sigga alfarið um samstarf við hönnunarskóla í heiminum og nýtur þess að sinna kennslu .
Það sé frábært og gefandi að vinna með ungu , kraftmiklu fólki sem hafi sköpunargleðina að leiðarljósi .
Hún sinnir enn kennslustörfum fyrir ýmsa háskóla í heiminum og fer til að mynda til Lundar í septemberlok til að kenna þýskum hönnunarnemendum um framleiðsluferlið og hönnun hjá Ikea .
Að því loknu heldur hún síðan til Mexíkó þar sem hún heldur vikukúrs í glersmiðju fyrir mexíkóska hönnunarnema .
Hérlendis hefur hún átt í viðræðum við Háskólann í Reykjavík um að kenna þar í nánustu framtíð .
" Þrátt fyrir að hönnunarstarfið sé listgrein í eðli sínu lít ég fremur á það sem þjónustugrein .
Ég er stolt af því að hafa haft lifibrauð af hönnun síðan ég útskrifaðist .
Ég vann fyrst í húsgagnaverslun og vann mig síðan smám saman upp í sífellt skemmtilegri verkefni .
Ég er þeirrar skoðunar að mennta eigi einstaklinga með það í huga að starf fylgi í kjölfar lokaprófs .
Því tel ég samstarf við fyrirtæki af hinu góða en þessu eru ekki allir sammála og telja að hönnun sé listgrein sem eigi að halda utan við fyrirtækin .
Mín reynsla er hins vegar sú eftir vinnu með 18 listaháskólum víðs vegar um heim að það er öllum í hag að kynnast atvinnulífinu og getur skipt sköpum t.d. í atvinnuleit að námi loknu .
Þarna hefur HR staðið sig vel varðandi nýsköpun .
Ég veit að Listaháskólinn og HR hafa unnið saman í þessu og nú er starfandi Hugmyndasmiðja Háskólanna .
Ég hefði gjarnan viljað að starfskraftar mínir , þekking , reynsla og tengslanet gætu nýst í þessu umhverfi .
Þess vegna sótti ég um stöðu fagstjóra hjá Listaháskóla Íslands , en taldi fram hjá mér gengið í ráðningarferlinu .
Líklega hafa þessar skoðanir mínar haft eitthvað um það að segja , en ég er gallhörð á því að skapa eigi hér vettvang í skólaumhverfinu til að nýútskrifaðir hönnuðir geti lifað af sköpun sinni án þess að taka þátt í styrkjakerfinu .
Styrkir geta verið af hinu góða en eiga að vera árangursbundnir og bundnir verkefnum þannig að þjóðfélagslega hagkvæmt sé .
Menn lifa ekki af sýningum einum saman , " segir Sigga .
Þá segir hún að það geti einnig verið kostur að vera með hönnunar- og nýsköpunarfyrirtæki hérlendis .
Vegna gengismála sé vinnuafl hagstæðara en oft áður , Íslendingar séu vel menntaðir , sveigjanlegir og opnari fyrir nýjungum .
Hún haldi því stundum fram að þeir séu Ítalir norðursins .
" Við þurfum að nýta öll tækifæri , hvort heldur eru sýningar eða önnur tækifæri .
Ég fæ vikulega fyrirspurnir frá ungu fólki sem hefur nýlokið námi eða gengur með góðar hugmyndir í maganum .
Draumurinn væri náttúrlega að geta opnað eins konar hugmyndasmiðju fyrir þetta fólk í framtíðinni , " segir Sigga .
Yfirsnúningurinn heillaði ekki Aðspurð hvort hugmyndirnar séu endalausar segist Sigga alltaf eiga nóg til af hugmyndum .
Hugmyndaauðurinn hafi aukist verulega við barneignirnar en vinir og vandamenn hafi líka áhrif .
Stærsta uppsprettan sé þó náttúran , blóm , fiskar , veðrið og ýmiss konar litir og litabrigði .
Svo sé sagan mikilvæg og skemmtilegt þegar saga spinnst á bakvið hönnunina .
Annars segist Sigga vera bjartsýn varðandi framtíðina og ekki sé annað hægt en að vera jákvæður .
Hún geri ekki lítið úr kreppunni en eftir að hafa ferðast mikið til Indlands og horft upp á eymdina þar geti maður ekki kvartað .
" Þegar Ísland var á yfirsnúningi fyrir nokkrum árum , hvarflaði ekki að mér að koma heim .
Það var þó þannig að ég var talin bitur af Svíþjóðardvölinni ef ég dirfðist að nefna það , sem öllum er augljóst í dag .
Okkur sem Íslendingum er nauðsynlegt að halda jarðtengingu og einblína á það jákvæða og þá komumst við í gegnum þetta , rétt eins og íslenska veturinn , " segir Sigga .
