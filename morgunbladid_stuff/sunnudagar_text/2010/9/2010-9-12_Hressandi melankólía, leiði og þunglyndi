Undanfarnar vikur hafa ævisögur víðförulla kvenna verið ofarlega í bunkanum við náttborðið þar sem ég hef verið að vinna að útvarpsþáttum um þær , þar innan um er mörg snilldin , til dæmis er hægt að mæla með ævisögu Aðalheiðar Hólm Spans eftir Þorvald Kristinsson sem er afar bitastæð , Aðalheiður var merkileg kona , til dæmis varð hún fyrsti formaður starfsstúlknafélagsins Sóknar aðeins 18 ára gömul .
Annars er ég oftast að lesa nokkrar bækur í einu , þessa stundina eru skáldsögurnar The Brief Wondrous Life of Oscar Wao eftir Junot Díaz sem er frá Dóminíska lýðveldinu og svo The Thousand Autumns of Jacob de Zoet eftir breska rithöfundinn David Mitchell í aðalhlutverki á náttborðinu , ég er nýlega byrjuð á þeim báðum en þær lofa góðu .
Mitchell er einn af mínum uppáhaldshöfundum , ég hugsa mér því gott til glóðarinnar næstu kvöld .
Svo er ég aðeins að glugga í sænska bók sem heitir Melankoliska rum : om ångest , leda och sårhet i förfluten tid og nutid eftir Karin Johannisson , hún fjallar um melankólíu , leiða og þunglyndi ýmiss konar í sögulegum skilningi , merkilega hressandi lestur , svona miðað við umfjöllunarefnin .
Svo les ég smábrot úr The Book of Disquiet eftir portúgalska rithöfundinn Fernando Pessoa áður en ég fer að sofa , hann hef ég ætlað að lesa lengi og nú er tími hans blessunarlega runninn upp , þessa bók hefði ég átt að vera búin að lesa fyrir löngu .
Ekki má gleyma töskubókinni sem er dregin upp þegar bíða þarf eftir strætó , nú er ég á síðustu sentimetrum spennusögunnar Varúlfurinn eftir Fred Vargas og hún er býsna glúrin og hressandi tilbreyting frá skandinavísku spennudoðröntunum , sögusviðið er smáþorp í frönsku ölpunum og hinn grunaði er meintur varúlfur .
Svo er ég að velta fyrir mér hvað ég á að lesa næst .
Mér þykir líklegt að skáldsagan Darling River eftir hina sænsku Söru Stridsberg verði fyrir valinu , mér lá að minnsta kosti svo á að eignast hana þegar ég var í Stokkhólmi í vor að ég keypti mér hana innbundna og þarafleiðandi fokdýra en hún liggur samt ennþá ólesin á náttborðinu .
Úr því þarf að bæta 