Bandaríkjamenn hafa nú kallað allt bardagalið sitt heim frá Írak sjö og hálfu ári eftir að þeir réðust inn í landið .
Barack Obama Bandaríkjaforseti sagði í ávarpi að Bandaríkjamenn hefðu nú gert skyldu sína í Írak og tímabært væri að snúa sér að vandamálum heima fyrir .
Obama gekk þó ekki svo langt að segja að átökum væri lokið í landinu og vandamálin eru mörg .
Á ágúst létu 426 manns lífið í sprengingum og skotárásum , þar af 295 óbreyttir borgarar .
49.700 bandarískir hermenn eru eftir í landinu , en voru þrisvar sinnum fleiri árið 2007 .
Þeir munu hafa það hlutverk að styðja við uppbyggingu íraska hersins , vernda bandarískt starfsfólk og mannvirki og standa að aðgerðum gegn hryðjuverkum .
Gert er ráð fyrir að þeir verði í landinu fram á næsta sumar og í fréttaskýringu fréttastofunnar AFP sergir að íraski herinn sé enn það ófullburða og skipulagslaus að líklegt sé að þeir verði lengur .
Babakir Sebari , yfirmaður íraska herráðsins , segir að ekki verði hægt að beita Íraksher til fulls fyrr en 2020 .
Rúmlega 4.400 bandarískir hermenn hafa fallið í Írak og rúmlega 70 þúsund Írakar samkvæmt tölum bandarískra og íraskra stjórnvalda .
Obama var andvígur innrásinni í Írak á sínum tíma Í ræðu sinni nefndi hann ágreining sinn við George W. Bush um stríðið , en bætti við að enginn gæti efast um " stuðning Bush við hermennina okkar , ást hans á landinu og skuldbindingu hans við öryggi okkar " .
Það voru engar skrúðgöngur þegar hermennirnir komu heim frá Írak og engir borðar með áletrunum um að verkefninu væri lokið .
Obama rakti gang stríðsins í ræðu sinni : " Stríð til að afvopna ríki breyttist í baráttu gegn uppreisn .
Við lá að Írak liðaðist í sundur vegna hryðjuverka og átaka milli þjóðfélagshópa .
Þúsundir Bandaríkjamanna fórnuðu lífi sínu ; tugir þúsunda særðust .
Samskipti okkar við útlönd voru erfið .
Það reyndi á einingu okkar heima fyrir .
" Þessa mynd hefði mátt draga sterkari dráttum og nú blasir við spurningin hvað hafi unnist .
" Þessi dagur mun festast í minni allra Íraka , " sagði Nuri al-Maliki , forsætisráðherra Íraks , í sjónvarpsávarpi á þriðjudag .
" Í dag varð Írak fullvalda og sjálfstætt ríki .
" Sérfræðingar segja aftur á móti að Írak sé langt frá því að geta talist fullvalda ríki og sé í mjög veikri stöðu eftir tveggja áratuga refsiaðgerðir af hálfu Sameinuðu þjóðanna eftir innrásina í Kúveit 1990 og sjö ára hernám .
Írakar greiða enn fimm hundraðshluta af olíutekjum sínum í sérstakan sjóð SÞ , sem sér um greiðslu stríðsskaðabóta .
Írakar hafa nú greitt 30 milljarða dollara í sjóðinn .
" Írak hefur árum saman reynt að endurheimta fullveldi sitt , " segir Hamid Fadel , sem kennir stjórnmálafræði við Bagdad-háskóla , við AFP .
" Hægfara brottflutningur Bandaríkjahers kann að vera skref í þessa átt , en enn eru margar hindranir á veginum ...
Írak þarf enn á regnhlíf Bandaríkjamanna að halda .
Landið getur ekki varið sig sjálft .
" Það er til vitnis um vandann í Írak að enn er pólitísk þrástaða og ekki er komin stjórn eftir kosningarnar í mars .
Á meðan situr al-Maliki .
Joe Biden , varaforseti Bandaríkjanna , sem fór til Íraks í vikunni , kvaðst eftir að hafa rætt við pólítíska leiðtoga landsins sannfærður um að stjórnarmyndun væri á næsta leiti .
Ijad Alawi var sigurvegari kosninganna í mars .
Hann býður fram á veraldlegum forsendum og vill hefja sig yfir togstreituna milli súnníta og sjíta .
Bandaríkjamenn gerðu Alawi árið 2004 að fyrsta forsetanum eftir innrás og hann sat í eitt ár .
Í vikuritinu Der Spiegel birtist í liðinni viku viðtal við hann , sem var tekið á hótelherbergi í Kúveit .
Alawi gerir lítið úr kokhreysti al-Malikis : " Hann er ekki sterkur .
Hvaða styrkleika hefur hann ? Að hann stjórni einum ferkílómetra í Bagdad ? " Tarik Asis , sem var utanríkisráðherra Íraks í tíð Saddams Husseins , segir að Bandaríkjamenn skilji nú Írak eftir til að verða úlfunum að bráð .
Alawi segir að alls staðar ríki óttinn : " Við stefnum í ástand , sem líkist Kúbudeilunni í október 1962 .
Óttinn breiðist yfir okkur eins og risastór ábreiða .
Við verðum að gera allt í mannlegu valdi til að koma í veg fyrir nýja spennu .
" Enginn treystir neinum " Okkur hefur ekki tekist að koma á lýðræði .
Við héldum 2007 að við værum komin lengra en við erum nú .
Í raun erum við nú komin á þann stað þar sem enginn treystir neinum lengur og framtíð landsins og heimshlutans alls er í húfi .
" Ijad Alawi , íraskur stjórnmálaleiðtogi .
Bandaríkin á krossgötum Við lok kalda stríðsins voru Bandaríkjamenn með pálmann í höndunum .
Þeir voru eina heimsveldið .
Veldi þeirra eru þó takmörk sett og það hefur komið fram bæði í Írak og Afganistan .
Þegar Barack Obama tilkynnti að bardagalið Bandaríkjahers yrði kvatt heim og herinn yrði hér eftir í takmörkuðu hlutverki í landinu ræddi hann meðal annars um kostnaðinn af innrásinni í Írak .
Hann næmi billjónum dollara , sem að stórum hluta hefðu verið teknir að láni .
Kostnaðurinn við að reka her og smíða vopn er gríðarlegur og eykst eftir því sem tækninni fleygir fram .
Orrustuþotur eru sagðar í útrýmingarhættu vegna kostnaðar .
Ekkert ríki eyðir þó meira fé í hermál en Bandaríkin .
Nú segir Robert Gates , varnarmálaráðherra Bandaríkjanna , að skrúfa eigi fyrir eyðsluna líkt og þegar er glímt við í Evrópu .
Í úttekt í vikuritinu The Economist er rifjað upp að Paul Kennedy hafi í bók sinni The Rise and Fall of the Great Powers sagt að herstyrkur væri í beinu samhengi við efnahagsstyrk .
Út frá þeirri kenningu væri ástæða til að hafa áhyggjur af vaxandi efnahagsveldi Kínverja , sem þegar væru komnir fram úr Bandaríkjamönnum í fjölda herskipa .
Vitnað er í Andrew Krepinevich , sem stjórnar hugveitu um hermál og fjárlög í Washington .
Hann segir að Bandaríkin séu nú á svipuðum krossgötum og breska nýlenduveldið um aldamótin 1900 .
Þá þurftu Bretar að glíma við útþenslustefnu Rússa og hraða iðnvæðingu Þjóðverja og Japana .
Þeim hefði tekist að viðhalda veldi sínu um sinn , en spurning væri hvernig Bandaríkin brygðust nú við .
