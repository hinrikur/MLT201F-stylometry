Það er ekkert hefðbundið við danshópinn Muscle And Hate Crew , hvorki nafnið né verk hans , Waterfalls .
Það er byggt á Svanavatninu en undir leikur íslenska metalhljómsveitin Momentum .
Í hópnum eru hin bandaríska Elizabeth Ward , hin ítalska Valentina Desideri og Svíarnir Minna Kiper og Susanna Leibovici .
Verkið verður sýnt á Reykjavík Dance Festival laugardaginn fjórða september .
Dansandi anarkó-pönkarar Hópurinn hóf samstarf í Gautaborg árið 2009 .
" Ég og Minna höfðum unnið saman í rúm fimm ár og fórum á þessum tíma að velta fyrir okkur hvernig við gætum nýtt okkur ballett og frásagnarlist .
Við hittum Elizabeth og komumst að því að við höfðum sameiginlega ástríðu fyrir metaltónlist , pönki og ballett og síðan bættist Valentina við hópinn .
Þótt óvenjulegt sé að setja metaltónlist , pönk og ballett undir einn hatt er viss orka í öllum þessum hlutum og þeir hafa tengst lífi okkar í gegnum tíðina .
Ég og Elizabeth eigum okkur bakgrunn í anarkó-pönki en allar höfðum við lært ballett í bland við nútímadans , líkt og venjan er í Svíþjóð , " segir Susanna Leibobici um tilvist og bakgrunn hópsins .
Verk sem fær að breytast og þróast Þetta er í fyrsta sinn sem dansararnir sýna Waterfalls allir saman .
Valentina fór með sýninguna til Frakklands og Elizabeth til New York , Los Angeles og Massachusetts þar sem listamenn á hverjum stað voru fengnir til að vera með .
Þannig hefur sýningin breyst og þróast þannig að hvorki dansararnir né áhorfendur vita í raun hverju má búast við .
" Í grunninn er verkið byggt á Svanavatninu sem er saga ástar og mikilla tilfinninga og við höfum unnið með það rómantíska tímabil sem verkið var búið til á .
Við höfum líka velt því fyrir okkur hvort Ísland gæti verið okkar týnda Atlantis .
Annars er verkið unnið út frá sjónarhorni hvers dansara og notast við hljómsveitar- og listamenn í hverju landi þannig að verkið breytist og þróast sífellt , " segir Susanna .
Fylgjast má nánar með danshópnum á vefsíðunni http://waterfallremix.wordpress.com .
Þungarokkarar og ballerínur " Það var haft samband við okkur og sagt að þessi danshópur væri að leita að þungarokkssveit til að vera með í þessu .
Við sögðum já strax án þess að vita í raun hvað við vorum að fara út í en fannst þetta of gott tækifæri til að sleppa því .
Við spilum undir hluta verksins en lögin sem við spilum eru af nýútkominni plötu okkar .
Þannig að um er að ræða samstarf þar sem þær dansa við okkar lög .
Ég sá einmitt vídeó af flutningnum frá Gautaborg og þar voru þrír listamenn sem komu fram , píanóleikari og þungarokks- og pönkband .
Ég held að þetta verði skemmtilegt samstarf , " segir Hörður Ólafsson , söngvari og bassaleikari Momentum .
