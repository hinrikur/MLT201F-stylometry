Síðasta plata Eels , sem í raun er eins manns síbreytileg hljómsveit Everetts , End Times , þótti heldur sorgleg .
Þar var dapur Everett enda nýskilinn við eiginkonu sína .
Tónlist Everett , eða E , þykir dansa skemmtilega á línu popps í markaðsvænni kantinum og tilraunamennsku , ekki ósvipað kollega sínum Beck .
Og poppaður er E og hress á nýjustu plötunni , Tomorrow Morning , nú er rís sól upp úr sæ , ekkert myrkur á ferðinni .
Og lýkur þar með tilfinningaþrungnum platnaþríleik sem hófst með Hombre Lobo : 12 Songs of Desire , en helsta viðfangsefni þeirrar skífu var þráin og það ólgandi þrá .
En nú er bara fjör og skemmtilegheit , meira að segja gospelstemning með tilheyrandi gleðiópum , klappi og stappi .
Everett , eða E , skaust fram á tónlistarsviðið árið 1992 þegar útgáfan Polydor gaf út plötuna A Man Called E , eða Maður að nafni E og varð lag af þeirri plötu , " Hello Cruel World " minniháttar smellur í Bandaríkjunum .
Í kjölfarið lagði E í tónleikaferð til að fylgja plötunni eftir og hitaði upp fyrir Tori Amos .
Ári síðar , 1993 , kom út önnur plata hans , Broken Toy Shop og hóf hann sama ár að starfa með trommaranum Jonathan " Butch " Norton .
E og Butch kynntust svo bassaleikaranum Tommy Walter og stofnuðu sveitina Eels .
Sagan á bak við nafnið er einföld og skemmtileg , Eels vildi vera sem næst E í rekkum hljómplötuverslana .
Þó varð hljómsveitin að bíta í það súra epli að vera á eftir hljómsveitunum Eagles og Earth , Wind and Fire .
Eels varð svo ein fyrsta hljómsveitin sem komst á mála hjá DreamWorks Records .
Árið 1996 kom út fyrsta plata Eels , Beautiful Freak , heldur þunglyndisleg poppplata og mátti greina ýmis áhrif á henni , m.a. af gruggi og hipphoppi .
Platan naut almennrar hylli og Eels hlaut viðurkenningu á Brit-verðlaunahátíðinni sem besta alþjóðlega hljómsveitin sem væri að stíga sín fyrstu spor , árið 1998 .
Erfiðir tímar tóku við hjá E í kjölfar velgengni Beautiful Freak .
Nokkrir vina hans létust , systir hans svipti sig lífi og móðir hans greindist með krabbamein .
Þessar hörmungar urðu E innblástur að plötunni Electro-Shock Blues sem kom út 1998 og er önnur plata Eels .
Umfjöllunarefnin á þeirri plötu eru óhugnanleg ; m.a. sjálfsvíg , dauði og krabbamein , ekkert léttmeti sú skífa .
Og nú lýkur glæsilegum þríleik Eels þar sem kafað var í þrá , missi og iðrun mannsins .
Þrátt fyrir öll áföllin , sorgina og missinn , er bjart yfir E. Stöðvaður af lögreglu Mark Oliver Everett , E , lenti í undarlegri uppákomu í Lundúnum í sumar .
Hann var á göngu um Hyde Park í rólegheitum en þá stöðvuðu lögregluþjónar hann .
Ástæðan var sú að þeir töldu hann vera hryðjuverkamann en leit stóð yfir að honum í borginni .
E þurfti að sannfæra laganna verði um að hann væri enginn hryðjuverkamaður , bara E í göngutúr .
Fór svo að lögreglumennirnir leyfðu honum að ganga sinn veg .
E greindi frá þessu í samtali við tónlistarblaðið NME og benti í því á að síðskeggjaðir menn væru ekki endilega hryðjuverkamenn .
