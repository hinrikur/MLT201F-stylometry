Gleðin var ósvikin í athvarfi fyrir heimilislaus ungmenni í þorpinu Santo Antão do Tojal í Portúgal í vikunni þegar gamall heimilismaður sneri aftur eftir tveggja mánaða fjarveru .
Bebé staldraði að vísu stutt við að þessu sinni en vildi endilega eiga eina nótt til viðbótar með vinum sínum áttatíu í Casa do Gaiato áður en líf hans breytist fyrir fullt og fast .
Enginn hafði heyrt Tiago Manuel Dias Correia nefndan fyrir tveimur mánuðum en í dag er þessi tvítugi piltur á mála hjá einu frægasta knattspyrnufélagi heims , Manchester United , sem borgaði hátt í hálfan annan milljarð króna fyrir þjónustu hans í sumar .
Hann var ekki bara í kurteisisheimsókn í heimalandinu í vikunni , heldur mættur til að leika sinn fyrsta leik með landsliði Portúgala skipuðu leikmönnum 21 árs og yngri .
Breska blaðið Daily Mail hefur eftir forstöðumanni athvarfsins að Bebé , eða Barnið eins og gælunafn hans myndi útleggjast á íslensku , hafi kvatt hvern einasta mann með handabandi áður en útsendari knattspyrnusambandsins sótti hann morguninn eftir og fært þeim þakkir .
" Hann bjó hérna hjá okkur í átta ár og veit að án okkar væri hann bara enn eitt vegalaust ungmennið .
" Foreldrar Bebés yfirgáfu hann í bernsku og ólst hann upp hjá ömmu sinni í Lissabon til tólf ára aldurs .
Þá stigu dómstólar inn í líf hans og gáfu fyrirmæli um að hann skyldi vistaður á Casa do Gaiato .
Hann var hvorki læs né skrifandi á þeim tíma og að mati barnaverndaryfirvalda á hraðri leið til glötunar .
Það breyttist .
Hann var skólaður til og lærði að leika knattspyrnu .
Það reyndist ekki amaleg viðspyrna í lífinu .
Bebé vakti fyrst athygli á Evrópumótinu í götufótbolta í Bosníu sumarið 2009 og samdi í kjölfarið við Estrela da Amadora sem leikur í 2. deild í Portúgal .
Orðrómur um að Bebé hafi tekið þátt í heimsmeistaramóti heimilislausra á síðasta ári mun ekki á rökum reistur .
Vaskleg framganga hans með Amadora varð til þess að úrvalsdeildarfélagið Vitória de Guimarães krækti í hann .
Ekkert fé skipti um hendur enda hafði Amadora láðst að standa skil á greiðslum til leikmannsins .
Vitória hafði vaðið fyrir neðan sig , setti klásúlu í samninginn þess efnis að Bebé mætti fara fyrir hálfa áttundu milljón sterlingspunda .
Á það reyndi nokkrum vikum síðar en framganga drengsins í æfingaleikjum í sumar vakti athygli ekki minni liða en Manchester United og Real Madrid .
Sir Alex Ferguson keypti svo kappann fyrir orð síns gamla aðstoðarmanns , Carlosar Queiroz .
Í Manchester vinna menn nú að því að koma Bebé í leikhæft ástand en nokkuð vantaði víst upp á þrek og þol miðað við enskar forsendur .
Það verða að vonum gríðarleg umskipti fyrir Bebé að búa í Manchester en að sögn forstöðumannsins grét hann og gnísti tönnum þegar hann yfirgaf athvarfið í sumar .
Forstöðumaðurinn stappaði hins vegar í piltinn stálinu og tilkynnti honum að nú væri mál til komið að standa á eigin fótum .
" Hann mun pluma sig í Manchester , " segir forstöðumaðurinn .
" Ég hef heyrt Sir Alex Fergusons getið .
Hann er leiðtogi og það er það sem Bebé þarfnast .
Hann er orðinn stór og stæðilegur en ennþá bara barn .
Hann þarf á umhyggju að halda .
" 