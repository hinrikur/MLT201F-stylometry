Flatey er einstakur staður á Íslandi .
Þar stendur tíminn í stað og hefur gert lengi .
Það má segja að 21. öldin verði eftir á bryggjunni á Stykkishólmi og órætt sé hvaða öld maður stígur inn í þegar út í eyju er komið .
Það er sem hægist á úrverki líkamans , hjartslættinum , því gangur tilverunnar er hægur og þægilegur fjarri skarkala borgarlífsins .
En svo koma augnablik þegar lifnar yfir eyjarskeggjum og gestum þeirra .
Það eru nefnilega stundum haldin böll á sumrin .
Þá fyllist eyjan af fólki og ungir sem aldnir fjölmenna , hvort sem það er í sparifötum eða lopapeysu og gönguskóm .
Um leið er kynslóðabilið brúað .
Fjörið verður enn fjörugra þegar andstæðurnar mætast og kyrrðin er rofin á þessum afvikna stað .
Þetta sumarkvöld var það Skárren ekkert sem reif upp stemmninguna .
Vikuna á undan hafði verið 17 til 20 stiga hiti alla daga og það var enn hlýtt þegar komið var fram undir miðnætti og miðnætursólin var hvað fallegust .
Þá dreif hljómsveitin alla tónleikagestina í að dansa " konga " í kringum hótelið .
Og dansað var inn í sólarlagið .
Stundum eru yndisreitirnir stemmningar úr landslagi .
En það er ekki síður mikilvægt að fólkið og nándin sé til staðar .
Eins og þetta eftirminnilega kvöld í Flatey .
pebl@mbl.is 