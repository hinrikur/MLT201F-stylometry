Leikstjóri : J. Lee Thompson .
Aðalleikarar : Tony Curtis , Yul Brynner , Sam Wanamaker , Christine Kaufmann , Brad Dexter .
122 mín .
Bandaríkin / Júgóslavía 1962 .
TIL að byrja með er gott að hafa í huga að myndirnar sem teknar eru til umfjöllunar í þessum dálki þurfa ekkert endilega að vera háklassískar frá kvikmyndasögulegu sjónarmiði .
Hér er einnig pláss fyrir verk sem af einhverjum ástæðum eru mér einkar minnisstæð , jafnvel hjartfólgin eins og það sem nú verður rifjað upp og liggja ástæðurnar í augum uppi ! Taras Bulba er flestum gleymd , stórmynd um átök milli Pólverja og kósakka á 17. öld .
Upphafið má rekja til þess er kósakkar gengu í lið með pólskum herjum til að stöðva innrás Tyrkja í Evrópu .
Pólverjar hugðust innleiða kósakka í ríki sitt í framhaldinu en mættu yfirgnæfandi mótstöðu undir forystu kósakkahöfðingjans Taras Bulba .
Árin líða , Taras eignast soninn Andre ( Curtis ) , sem hann sendir í nám við háskólann í Kænugarði .
Þar kynnist hann Natalíu ( Kaufmann ) , dóttur pólska landstjórans , og ástir þeirra eru fyrirfram dauðadæmdar .
Kaufmann var ( og er ) stórglæsileg , jafnvel svo að undirritaður var gjörsamlega friðlaus í sínum 17 ára kroppi fyrr en hann hafði lagt heiður sinn að veði og rænt plakati með henni úr útstillingunni þar sem hann sá myndina .
Það var í fimbulkulda í Helsinki í Finnlandi , ég man ekki hvort ég skalf meira af hræðslu eða kulda meðan á gripdeildinni stóð .
Plakatinu hef ég glatað en athöfnin lifir þótt ástin sé kulnuð .
Myndin er epísk stórmynd , einföld en mögnuð , byggð á sögu Gogols .
Hástemmd , harmræn og gott dæmi um slíkar myndir , sem eru löngu úr sögunni .
Það er af Curtis og Kaufmann að segja að hann hafði betur en undirritaður ; þau giftust og eignuðust tvö börn .
Þá sneri hún aftur til Austurríkis og er enn þann dag í dag geysivinsæl leikkona á meðal þýskumælandi þjóða .
saebjorn@heimsnet.is Sæbjörn Valdimarsson 