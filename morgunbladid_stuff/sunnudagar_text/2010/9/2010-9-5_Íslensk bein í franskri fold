Átökin og styrjaldirnar sem háð hafa verið í Evrópu í gegnum aldirnar breyttu heimssögunni .
En þau höfðu einnig bein áhrif á , breyttu eða enduðu líf óteljandi einstaklinga .
Ísland hefur sloppið betur en flest önnur Evrópuríki við slíkar hörmungar , því vegna legu landsins hefur aldrei verið háð styrjöld á Íslandi og engin mannskæð innanríkisátök hafa átt sér hér stað svo öldum skiptir .
Líklegt má þó telja að einhverjir íslenskir einstaklingar hafi tekið þátt í öllum helstu átökum á síðari tímum .
Og þeir kunna að vera fleiri en mann grunar að fyrra bragði .
Þannig kemur á óvart að í Minningarbók íslenskra hermanna , sem gefin var út í Kanada 1923 , eru nöfn og upplýsingar um 1.245 Íslendinga ( þ.e. sem fæddust á Íslandi eða áttu íslenska foreldra ) sem börðust í hersveitum Kanada eða Bandaríkjanna í heimsstyrjöldinni fyrri .
Þar af var a.m.k. 391 fæddur á Íslandi .
Af þeim sneru 144 ekki aftur úr þátttöku í hildarleiknum mikla í Evrópu .
Hluti af þessum hópi voru 14 íslenskar hjúkrunarkonur og sneri ein þeirra ekki aftur .
Íslendingar voru í byrjun styrjaldarinnar rétt rúmlega 87.000 svo þessi fjöldi var nærri 1,5% íslensku þjóðarinnar .
Á þeim slóðum sem hinir harðvítugu bardagar fyrri heimsstyrjaldar geisuðu ríkir nú friður og hefðbundin sveitaró .
Róin er þó einhvern veginn dýpst í grafreitunum sem geyma bein hinna föllnu hermanna .
Minningu þeirra er virðing sýnd , á víð og dreif þar sem barist var er að finna snyrtilega og vel við haldna herkirkjugarða frá öllum aðilum átakanna , með sorglega langar raðir hvítra krossa og legsteina .
Margir þeirra sem grafnir eru í Frakklandi voru erlendir hermenn og sumir mjög langt að komnir .
Af þeim sökum hafa sjálfsagt margar grafir sjaldan eða aldrei verið heimsóttar .
Enn færri vitja grafanna nú , þegar svo langt er liðið síðan dauðann bar að garði .
Snemma á vormánuðum 2010 átti þó hópur Íslendinga frá Brussel leið um franskar sveitir og gerði lykkju á leið sína til að vitja grafa tveggja íslenskra hermanna sem féllu í fyrri heimsstyrjöldinni .
Sá fyrri er Hallgrímur Jónsson , sem fæddist á Mýri í Bárðardal 1885 , en fluttist til Kanada fimm ára gamall .
Hann gekk í kanadíska herinn í janúar 1916 og átti frækinn feril , hlaut m.a. heiðursmerki ( Military Cross ) fyrir hrausta framgöngu í orrustu .
Hann innritaðist í konunglega flugherinn í apríl 1918 og féll í loftorrustu í Frakklandi 3. september 1918 .
Nafn Hallgríms er skráð á The Arras Flying Services Memorial , minnisvarða um eitt þúsund flugliða Samveldislandanna sem féllu á vesturvígstöðvunum , en sem ekki er vitað hvar eru grafnir .
Minnisvarðann er að finna í Faubourg-d ' Amiens-kirkjugarðinum skammt frá frönsku borginni Arras .
Síðari heimsóknin er að gröf Þorvalds J. Þorvaldssonar sem fæddist 1896 á Urriðaá í Mýrasýslu , en fluttist ársgamall til Vesturheims .
Hann innritaðist í fótgöngulið kanadíska hersins í mars 1916 , ásamt Helga bróður sínum .
Þorvaldur særðist í orrustu og lést af sárum sínum 16. ágúst 1918 .
Hann er grafinn ásamt rúmlega 10.000 öðrum hermönnum frá Samveldislöndunum í herkirkjugarði í Etables í Norður-Frakklandi .
Það vekur undarlegar tilfinningar að sjá íslensk nöfn í hafsjó af erlendum nöfnum í grafaskrám kirkjugarðanna .
Þau stinga eilítið í stúf við hin nöfnin og það er erfitt að ímynda sér hvernig íslenskum piltum hefur liðið að taka þátt í þessum hildarleik , horfa upp á dauða og tortímingu svo mánuðum eða árum skipti og falla margir í valinn sjálfir .
Ekki má heldur gleyma öðrum tilfinningum sem aldrei voru skráðar ; þjáningum og sorg ættingja vegna missis föður , bróður , sonar , eiginmanns eða annars ástvinar .
Í tilviki Þorvalds J. Þorvaldssonar voru nánustu eftirlifandi ættingjar íslenskir og í herkirkjugarðinum í Etables kemur í ljós að sorg þeirra og söknuður varð best tjáð með íslenskum orðum .
Á legsteini Þorvalds er þessi einfalda , áleitna spurning grafin á íslensku í hvítan marmarann : " HVÍ BERST SVO BURT Í SKYNDI , HIN BESTA LÍFSINS GJÖF .
" Spurningin er lína úr fyrstu vísu ljóðabálks eftir Björn Halldórsson frá Laufási , en sú vísa er svona í heild sinni : Hví fölnar jurtin fríða og fellir blóm svo skjótt ? Hví sveipar barnið blíða svo brátt hin dimma nótt ? Hví verður von og yndi svo varpað niður í gröf ? Hví berst svo burt í skyndi hin besta lífsins gjöf ? Álíka spurningum hljóta ættingjar annarra sem í grafreitnum hvíla að hafa varpað fram , en þeim verður auðvitað aldrei fullkomlega svarað .
Og þótt engin leið sé að eyða sorg og harmi er vonandi að ættingjar Þorvalds hafi fundið einhverja huggun í lokaerindinu í ljóðabálki Björns : Já sefist sorg og tregi þér saknendur við gröf , því týnd er yður eigi hin yndislega gjöf .
Hún hvarf frá synd og heimi til himins fagnið því , svo hana guð þar geymi og gefi fegri á ný .
Heimsóknin í herkirkjugarðana er áhrifamikil , þótt hún virki eilítið eins og truflun á friði þeirra sem þar hvíla .
En slíkt varir ekki lengi , fljótlega yfirgefa íslensku gestirnir grafreitina og aftur ríkir sama djúpa róin þar á ný .
