Sevilla , el sueño de ciudad ( draumaborgin Sevilla ) , Sevilla , la maravilla ( dásemdin Sevilla ) , Sevilla , el corazón de España ( Sevilla , hjarta Spánar ) , La mágica y sin igual Sevilla ( hin töfrandi og óviðjafnanlega Sevilla ) , o.s.frv. Ég gæti bætt við mörgum fleiri einkunnarorðum og yfirlýsingum um höfuðborg Andalúsíu , eitt af 17 sjálfsstjórnarhéruðum Spánar , og nánast allar yrðu þær jákvæðar , enda flestar frá heimamönnum komnar .
Undantekningin yrði þá kannski helst Sevilla , la caldera ( suðupotturinn Sevilla ) sem vísar í sevillíska sumarið og þann kæfandi hita sem því fylgir .
Að öðru leyti skín stoltið og væntumþykjan af hinum almenna Sevillubúa þegar hann talar um borgina sína ( lofsöngur sem jaðrar stundum við mont ) .
Einu sinni var ég að ræða þessi mál við eldri mann , fæddan og uppalinn Sevillubúa , sem spyr mig hvort ég kannist við Edengarðinn úr Biblíunni .
Ég svara játandi , svolítið móðguð yfir spurningunni .
Þá bendir hann allt í kringum sig og segir : " Hann var nefnilega hér .
" Það verður að viðurkennast að undirrituð hefur með tímanum smitast af þessari " borgarást " .
Við Sevilla kynntumst þegar ég kom hingað sem Erasmus-skiptinemi frá Háskóla Íslands haustið 2006 .
Eftir að ég lauk svo BA-prófi í spænsku og ákvað að hefja meistaranám kom einhvern veginn enginn annar staður til greina .
Staðreyndin er nefnilega sú að það er eitthvað við þessa borg , sjarmi sem er erfitt að útskýra almennilega , sem virðist laða fólk til sín .
Ég hef allavega ekki enn kynnst þeirri manneskju sem hefur dvalist hér í lengri eða styttri tíma og hefur ekki áhuga á að koma aftur .
Það sem kom mér hvað mest á óvart í upphafi var hvað fólk er rólegt og opinskátt , eiginleikar sem oft eru tengdir við veðurfarið og eiga að útskýra af hverju fólk búsett á Norður-Spáni sé lokaðra .
Hinn dæmigerði Sevillubúi er sjaldnast á hraðferð og hefur t.d. yfirleitt tíma til að vísa áttavilltum til vegar og jafnvel fylgja viðkomandi áleiðis .
Þetta afslappaða hugarfar kemur vissulega annað slagið örlítið niður á stundvísi , en eins og ég upplifi Sevilla þá " passar " það bara ekki að vera í endalausu stressi og kapphlaupi við tímann .
Öll þessi afslöppun virðist hins vegar því miður hverfa þegar fólk er komið undir stýri og ég hef m.a. lært þá lexíu ( sem innihélt ferð með sjúkrabíl ) að gangbrautarljós hér eru ekkert endilega virt öllum stundum .
Það hverfi sem hvað mestan blæ setur á Sevilla og gerir hana einstaka að mínu mati , ásamt ánni Guadalquivir sem rennur í gegnum borgina og dómkirkjuturninum la Giralda sem gnæfir yfir hana , er Santa Cruz-hverfið .
Þetta hverfi , sem var gyðingahverfi á miðöldum , birtist manni sem völundarhús lítilla þröngra gatna sem sveigjast og beygjast í allar áttir eins og þær hafi verið lagðar af handahófi .
Allt eru þetta einstefnugötur , sumar ófærar bílaumferð og nokkrar jafnvel það þröngar að ef maður teygir út hendurnar getur maður snert húsaveggina beggja vegna samtímis .
Þessi þrengsli þjóna ákveðnum tilgangi því þar sem byggingarnar sem standa við göturnar eru líka háar ( yfirleitt 3-4 hæðir ) ná þær að halda sólargeislunum frá götunum mestan hluta dagsins sem er mikill kostur yfir sumarmánuðina .
Við enda hverfisins við hliðina á dómkirkjunni er svo los Reales Alcázares de Sevilla , sem er samansafn af íburðarmiklum byggingum sem upphaflega voru ætlaðar embættismönnum konungs .
Þar er einn af fallegustu görðum Sevilla með gosbrunnum og öllu tilheyrandi , en álíka garða má finna víða um borgina .
Uppáhaldstíminn minn í Sevilla er án efa aprílmánuður þegar haldið er upp á hina árlegu Feria de Abril .
Þessi hátíð , sem byrjaði sem stór markaður árið 1847 , er orðin að einum þeim stærstu og frægustu atburðum sem Sevilla hefur upp á að bjóða ásamt helgigöngum Semana Santa ( páskavikunnar ) .
Á þessari vikulöngu hátíð safnast fólk saman í tjaldhúsum hátíðarsvæðisins ( casetas ) sem eru yfir 1.000 til að hlusta á flamenco-tónlist , dansa sevillanas ( sérstök úrfærsla af flamenco-dansi ) helst í þess til gerðum fatnaði , borða góðan mat , drekka rebujito ( sérstakt andalúsískt vín blandað út í sprite ) , ferðast um í hestakerrum , prófa tívolítækin í Calle del Infierno ( " Vítisgötu " ) , horfa á flugelda og njóta þess að vera til .
Ætli þessi sjarmi sem Sevilla býr yfir , og svo erfitt er að lýsa fyrir þeim sem ekki hafa kynnst henni , sé ekki sambland af þessu öllu : smitandi stolti hins almenna Sevillubúa , afslappaða andrúmsloftsins , byggingarlistinni , öllum görðunum og menningarlegu arfleiðinni sem lifir fersk í flamenco-tónlistinni .
Valgerður Bergmann Gunnarsdóttir 