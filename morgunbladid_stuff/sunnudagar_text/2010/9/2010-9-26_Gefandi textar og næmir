Ég les alveg slatta en aldrei þannig að mér finnist sjálfri nóg .
Allt í kringum mig eru hraukar af bókum og greinum sem kalla á mig og vekja hjá mér undarlega blöndu af girnd , þorsta og samviskubiti .
Þessa dagana er förunautur minn um borgina The Book of Laughter and Forgetting eftir Milan Kundera , næmur textinn og hugvekjandi gerir lítið af því að létta mér lund og láta mig gleyma , er þvert á móti algert " litost " .
Ég gæti auðvitað verið heiðarleg og gefið eitthvað upp um sjálfshjálparbunkann , en þar sem ég stjórna sjóinu hér er hann eingöngu gefinn í skyn , eitthvað prívat verður maður jú að eiga .
Megnið af lestíma mínum fer reyndar í fræðin , alls kyns bækur um borgina og það að búa , það að byggja og það að vera .
Ég starfa að hluta til við kennslu og henni fylgja sjálfskapaðar lestrarálögur mínar sem ég framsel miskunnarlaust til nemenda .
Hef þó ekki af því miklar áhyggjur , margir textanna finnast mér svo gefandi að ég les þá aftur með þeim á hverju ári – ræ þá á kunnugleg mið og fiska oftast nýmeti .
Þannig texta elska ég hreinlega , játa t.d. hálfpínlega táningsást á Gilles Deleuze .
Mér þykir líka vænt um bókapakka með pælingu .
Til dæmis lagðist dóttir mín 9 ára í heilmikla rannsókn í fyrra til að velja handa mér bækur .
Í kjölfarið hef ég barist í gegnum vindasamt aldamótalíf og misst félaga í sjóinn í áhrifamiklum englabókum Jóns Kalmans – næst á listanum er saga af norn frá kærri veru .
Sumarið hefur hins vegar farið í að feta slóðann Heim til míns hjarta með Oddnýju Eir Ævarsdóttur .
Hún talar sterkt til mín , hvort sem um er að ræða efniskennd kápunnar sem teygir sig niður á þrívítt dýpi með gægjugötum og grafísku táknmáli eða nærandi samansafn vísana og hugleiðinga textans , smjattsagna og orðgerðrar leitar sem maður getur speglað sig í og nærst á .
Undirtitill hennar er ilmskýrsla um árstíð á hæli og í raun spennti hún mér út nákvæmlega það ; friðar- og átakarými og teygðan tíma á huglægu einkahæli , sem ég gat skriðið inn og hafst við í , hliðarvídd við hversdagsleikann sem fylgir meðalstórri barnafjölskyldu í sumarfríi .
Svona bók sem maður klárar aldrei heldur les í gegn , snýr við og bankar svo aftur upp á kafla 0 .
