MEÐ Rafn M. Jónsson verkefnisstjóri áfengis- og vímuvarna hjá Lýðheilsustöð Í vikunni barst tilkynning um að herða ætti 20. gr. áfengislaga um auglýsingar á áfengi og þykir eflaust mörgum það löngu tímabært .
Án efa þykir þó einhverjum vegið að frelsi til að auglýsa vöru en aðgreina verður áfengi frá öðrum vörum ; áfengi er engin venjuleg neysluvara og það ber að umgangast hana sem slíka .
Ég geri ráð fyrir að flestir séu sammála um að koma beri í veg fyrir að börn og ungmenni undir áfengiskaupaaldri ( 20 ára ) drekki áfengi og að beita eigi til þess öllum tiltækum ráðum .
Ein af þeim leiðum er að draga úr væntingum þeirra til áfengis .
Gífurleg aukning á markaðssetningu áfengis hefur átt sér stað undanfarin ár .
Í auglýsingum í prent- og ljósvakamiðlum er gefið til kynna að jákvæður ávinningur sé af því að neyta áfengis .
Áfengi er þannig gert að eftirsóttri vöru , með beinum eða óbeinum hætti , án þess að fram komi nokkrar viðvaranir um þau skaðlegu áhrif sem neysla áfengis getur haft , sérstaklega á þroskaferil ungs fólks .
Í ráðleggingum Alþjóðaheilbrigðismálastofnunarinnar , um samræmdar aðgerðir á heimsvísu vegna áfengisneyslu , eru aðildarþjóðir hvattar til aðgerða , sem taldar eru vera árangursríkastar , til að draga úr skaðlegum áhrifum áfengisneyslu .
Meðal aðgerða sem metnar eru sem árangursríkastar , og um leið með minnstum tilkostnaði , eru aðgerðir sem snerta aðgengi að áfengi og verðlagning .
Lykilatriði til að draga úr skaðlegum áhrifum áfengis að sögn helstu sérfræðinga í áfengismálum snúa að stefnumörkun stjórnvalda í áfengismálum , þá er átt við einkasölu áfengis , takmörkun á fjölda sölustaða og sölutíma , lágmarksaldur til áfengiskaupa , lág viðmið vegna leyfilegs magns áfengis í blóði , skimun og stutt inngrip , t.d. heilsugæslu , og gott aðgengi að meðferð .
Auk ofantalinna aðgerða er takmörkun á markaðssetningu á áfengi , þ.m.t. auglýsingar , metin sem góður kostur til að sporna við áfengisneyslu ungs fólks .
Í framhaldinu er vert að rifja upp yfirlýsingu Alþjóðaheilbrigðismálastofnunarinnar um ungt fólk og áfengi frá árinu 2001 .
Þar kemur m.a. fram að markmiðið með yfirlýsingunni sé að vernda ungt fólk gegn þrýstingi til að neyta áfengis og að draga úr þeim skaða sem það getur orðið fyrir , beint eða óbeint , af völdum áfengis .
Eitt af þeim atriðum sem dregin eru sérstaklega fram er að börn og ungmenni eigi rétt á því að alast upp í umhverfi þar sem þau eru vernduð gegn neikvæðum afleiðingum áfengis og , eins og hægt er , að vernda þau fyrir áreiti og markaðssetningu áfengis , s.s. auglýsingum og kostun .
Tillaga ríkisstjórnarinnar um hertar aðgerðir gegn áfengisauglýsingum er því í takt við ályktanir Alþjóðaheilbrigðismálastofnunarinnar og til þess fallin að draga úr eða koma í veg fyrir skaðleg áhrif vegna áfengisneyslu ungmenna .
Frá lýðheilsusjónarmiði ber því að styðja við allar þær aðgerðir sem þykja vænlegar til árangurs og hertar aðgerðir gegn áfengisauglýsingum eru mikilvægt skref í rétta átt .
MÓTI Ólafur Örn Nielsen formaður Sambands ungra sjálfstæðismanna Margvísleg rök hníga gegn þessu " mikilvæga " máli í endurreisn íslensks efnahagslífs : Að banna með öllu auglýsingar á áfengum vörum .
Sagan hefur að geyma fjölmörg dæmi þess að vandi áfengisfíkla er ekki leystur með boðum og bönnum heldur er honum einungis sópað undir borð .
Sala og neysla áfengis hefur verið lögleg frá því á þriðja og fjórða áratug síðustu aldar en algjört bann ríkti við sölu og neyslu á bannárunum svokölluðu .
Það eru þó ekki nema rúm tuttugu ár síðan bjórinn var leyfður en hann hafði verið löglegur fyrir 1915 , áður en áfengisbannið var sett .
Þrátt fyrir þessi boð og bönn var áfengisvandinn enn til staðar .
Það er betra að umræða um áfengi sé á yfirborðinu og að almenningur sé meðvitaður um áfengar vörur .
Áfengisneysla verður aldrei stöðvuð og það er mikilvægur liður í því að bæta vínmenningu þjóðarinnar að fólk sé upplýst um þær vörur sem standa til boða og hver áhrif þeirra eru m.t.t. styrkleika og fleiri þátta .
Með vitneskju og fróðleik vinnum við bug á áfengisvandanum en ekki með fordómum eins og sést í hugmyndum um bann við áfengisauglýsingum .
Á undanförnum árum hefur íslenskum frumkvöðlum í bjórframleiðslu farið fjölgandi og nú er svo komið að fjöldi íslenskra sprotafyrirtækja eru starfandi í greininni .
Algjört bann við auglýsingum á áfengi gerir þessum aðilum gífurlega erfitt fyrir í samkeppni við erlenda framleiðendur sem geta komið skilaboðum sínum áleiðis í kvikmyndum , á íþróttaviðburðum og með öðrum hætti .
Þá er vörumerkjum þekktra áfengisframleiðenda gert hærra undir höfði með banni sem þessu enda vandséð hvernig nýir aðilar á markaði eiga að skáka þeim sem fyrir eru þegar þeim er meinað að kynna vörur sínar .
Til lengri tíma litið er því verið að ýta undir einokun á markaðnum .
Bann við auglýsingum er samkeppnishamlandi og mun því til lengri tíma hækka áfengisverð enn frekar .
Það hefur sýnt sig að bein tenging er á milli sölu á landabruggi og aðgerða sem miða að því að stýra áfengisneyslu almennings .
Þegar ríkisvaldið grípur til aðgerða sem hækka áfengisverð er eins og við manninn mælt að sala og neysla á ólöglegu bruggi eykst í kjölfarið .
Með algjöru banni við auglýsingum á áfengi er ríkisvaldið að segja við fólkið í landinu að því sé ekki treystandi að taka ákvarðanir um neysluvenjur sínar út frá eigin forsendum .
Þess fyrir utan er þetta mál lagt fram í þeirri trú að það leysi einhvern vanda .
Með boðum og bönnum er vandinn hins vegar færður þangað þar sem enginn sér hann .
Er markmiðum þeirra sem allt vilja banna þá ef til vill náð ? 