MEÐ Óskar Arnarson kvikmyndaleikstjóri og hugsuður Íslendingar hafa löngum verið brautryðjendur í að stórskemma kvikmyndaupplifunina .
Ekki er nóg með að bíógestir séu " hitaðir upp " með því heitasta af fm957 , séu tilneyddir til þess að horfa á skjáauglýsingar með " frægu Íslendingunum , " svo þeir séu undirbúnir fyrir sjónvarpsauglýsingarnar , sem eru forsmekkur að því sem koma skal ; auglýsingar úr kvikmyndum .
Nei , þegar myndin loksins hefst og kemst á einhvers konar flug , stansar hún , yfirleitt á versta tíma .
" Luke , I am your father ...
" Jæja , hléum ´ etta .
Þau geta séð viðbrögðin hans þegar þau eru búin að kaupa sér bíóþrennu .
En æ , æ .
Nú langar okkur í popp ( í háværum bréfpoka ) .
" Hver á eiginlega að passa sætin ? Ég skal kaupa fyrir okkur bæði , þú passar sætin á meðan .
" Þetta er þó aðeins að því gefnu að sætin séu til staðar .
Það telst nefnilega ekki ólíklegt að þegar bíógestir mættu á frumsýningu kvöldsins , að öngþveiti af fólki hafi verið við salinn með olnbogana á lofti , tilbúið til þess að DREPA .
Þú sem ákvaðst að virða reglur hússins og fara í tvöfalda röð , þú færð ekki gott sæti .
Það er satt að segja bara hlegið að þér , þ.e. ef þú lifðir af ferðina inn í salinn .
Þú gengur upp að pilti á táningsaldri og muldrar eftirfarandi spurningu : " Fyrirgefðu , er þetta sæti frátekið ? " Táningurinn rannsakar þig og glottir en svar hans er : " Já , ég er með ALLA röðina .
" Það mætti biðja fólk um að sýna háttvísi .
En einnig er raunsæ leið í boði : Númeruð sæti .
" Væri það ekki eintómt vesen ? " spyrja einhverjir .
Þetta er kerfi sem virkar alls staðar í heiminum .
Þú myndir sitja heima á náttfötunum , ýta á nokkra takka og þá værir þú kominn með gulltryggt sæti sem þér hentar .
Sjálfskipuðu viðskiptafræðingarnir benda á að bíóin myndu síður selja í fremstu bekkina .
Ef ég fengi að ráða myndi ég rífa upp fyrstu 3 sætaraðirnar í flestum bíóhúsum landsins .
Það mætti þó alveg selja ódýrara í þessi verri sæti , nú eða hreinlega verðlauna þá sem sætta sig við þau með litlum popppoka .
Þeir sem eiga ekki kreditkort geta pantað sætin og sótt miðana í bíóið , x mörgum mínútum fyrir sýningu .
Séu þeir ekki sóttir , eru þeir seldir .
En hvað ef maður lendir fyrir aftan hávaxinn mann eða við hliðina á fífli ? Þá færirðu þig , séu einhver laus sæti .
Rétt eins og á ónúmeruðum sýningum .
Hvernig ætli það sé að vera öryrki eða fatlaður og standa í þessum látum ? Málamiðlun : Númeruð sæti á frumsýningar .
MÓTI Tómas Valgeirsson kvikmyndagagnrýnandi og bíófíkill Það yrði að sjálfsögðu á ýmsa vegu þægilegt að hafa númeruð sæti í bíóum á svipaðan hátt og það er þægilegt í leikhúsum .
Hins vegar þarf maður að pæla í því að það eru gerólíkar upplifanir að fara í bíó og í leikhús .
Ef þú ert á leiðinni í leikhús , þá ertu oftast fínklæddur , prúður og pantar miðann þinn langt fram í tímann .
Það gerist mjög sjaldan að menn plana með miklum fyrirvara að fara í bíó , og einu skiptin sem maður flýtir sér í miðasöluna er oftast þegar um stórmynd er að ræða .
Ekki nema sé um einhverjar sérforsýningar að ræða , þá ættu ekki að vera númeruð sæti í bíóum .
Til dæmis er hætta á því að hópar fái ekki að sitja saman .
Ég geri mér auðvitað grein fyrir því að þú ferð ekki á mynd til að tala við sessunaut þinn .
Það er þó óneitanlega betra að hafa félaga sinn við hendi en einhvern ókunnugan .
Númeruð sæti gætu líka drepið fílinginn þar sem þú ákveður skyndilega að hoppa í bíó með félaga þínum .
Það nenna ekki allir að gera ráðstafanir fram í tímann bara til að forðast smá biðröð fyrir sýningu .
Við Íslendingar erum hvort eð er orðnir svo vanir þessum grimmu víkingaröðum og lifum þær ávallt af .
Gleymum því svo ekki hversu gríðarlega gaman það er að geta skipt um sæti ef fólkið fyrir framan eða á bakvið lyktar illa , heldur ekki kjafti eða er bara með stæla almennt .
Ég hef farið reglulega í bíó síðan ég gat labbað og ég get fullyrt það að menn þegja ekki alltaf þótt þeim sé sagt að gera það .
Munurinn yrði að vísu enginn ef þú situr í ónúmeruðu sæti í pakkfullum sal .
En ég tel reyndar líka að númeruð sæti gætu leitt til þess að menn verði enn kærulausari þegar kemur að mætingu .
Við erum þegar að mæta oftast akkúrat á slaginu til að slást um góðu sætin .
Númeruð sæti myndu eflaust gera það að verkum að fleiri kæmu seint .
Sumir myndu nýta sér þetta sérstaklega til að forðast það að horfa á auglýsingar og trailera .
Hvernig haldið þið að það myndi bitna á tekjum bíóanna ef áhorfendur eru ekki að sýna auglýsingum lágmarks áhuga lengur ? 