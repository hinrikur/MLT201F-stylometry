Corti-orgelið , hljóðfæri sem vinnur úr umhverfishljóðum og breytir þeim í tónlist , eftir tónskáldið David Prior og arkitektinn Frances Crow , hlaut í vikunni bresk tónlistarverðlaun , New Music Award og hlutu höfundar þess 50.000 pund í verðlaunafé .
Verðlaunin eru veitt fyrir frumlegustu hugmyndina í tónlistarsköpun .
Meðal hljóða sem orgelið getur unnið úr eru umferðargnýr og annar hávaði á fjölförnum stöðum .
Verðlaunin voru veitt við hátíðlega athöfn í skála Serpentine-gallerísins í Hyde Park í Lundúnum sl. fimmtudag .
Orgelið heitir eftir hluta innra eyrans , kuðungnum , en í honum eru þrjú holrúm og miðholrúmið er nefnt " organ of Corti " .
Í raun mótar orgelið hljóð og er gert úr pípum sem minna á orgel .
Hljóðinu er breytt í því með hljóðkristöllum .
Tilgangurinn með verkinu er m.a. að gera fólk meðvitaðra um hljóðin allt í kringum það , að hlusta betur á umhverfið , svo að segja .
Formaður dómnefndar verðlaunanna , Charlotte Higgins , segir á vef Guardian að dómnefndin hafi verið á einu máli um að verkið ætti skilið að fá verðlaunin .
