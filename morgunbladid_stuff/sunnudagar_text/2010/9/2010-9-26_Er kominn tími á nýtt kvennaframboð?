MEÐ Elísabet Jökulsdóttir rithöfundur Ég held það sé alltaf þörf fyrir kvennaframboð .
Konur eru skemmtilegar og skilja hver aðra .
Það fer einhver sérstök orka í gang þegar þær koma saman , það er mín reynsla af kvennafundum , kvennaráðstefnum eða þegar ég hitti vinkonur mínar .
Það þarf kvennaframboð á meðan launamismunur , kynferðisofbeldi og heimilisofbeldi líðst í samfélaginu .
Í öðru lagi ættu konur að skoða sín mál í ljósi hrunsins , það hefur verið kallað bankahrunið eða hrun kapítalismans en í rauninni ætti að kalla það karlahrunið .
Samt er það svo að margar konur sem sitja í skilanefndum þiggja milljónir að launum á meðan kynsystur þeirra standa í biðröð til að fá mat og brýnustu nauðsynjar .
Það þarf að skoða hvort við getum byggt upp jafnréttisþjóðfélag hér á Íslandi , látið smæðina vinna með okkur .
Á sama hátt verður að skoða hvort við getum notað auðlindir okkar á frumlegan hátt , ræktað rósir í staðinn fyrir að framleiða ál , eða leyft hverunum að hvísla í friði .
Stórfyrirtæki sem standa jöfnum höndum í stríði og virkjanagerð hafa haft forgang að vatnsafli og jarðvarma á meðan gróðurhúsin standa dimm og ljóslaus .
Hver er rétti vettvangurinn fyrir konur að breyta þessu ; smygla sér inní menninguna eða listirnar ? Á þeim bæ er reyndar himinhrópandi ójafnrétti , kaldhæðnislegt í ljósi kröfu listamannsins um " frelsi listarinnar " .
Hvað með Alþingi , er það gömul úrelt valdastofnun sem hefur misst völd sín til viðskiptalífsins ? Eiga konur að flykkjast í viðskiptalífið og breyta hlutunum þaðan ? Eða gætum við flikkað uppá Alþingi með nýju framboði , vinkvennaframboði .
Ég hringdi einmitt í vinkonu mína til að spyrja út í launamismuninn .
Hún sagði ef miðað væri við vinnutímann 9-5 fengju konur 65% af launum karla .
Það þýðir að konur gætu hætt að vinna klukkan 14.25 – þá eru þær búnar að vinna fyrir laununum sínum .
Það er þá spurning um að stofna Ljóskuframboðið því hverjar aðrar en ljóskur vinna í sjálfboðavinnu til klukkan fimm .
Skoðum Vinkvennaframboð .
Til að sjá hverja konu sem vinkonu sína því að ójafnréttið sundrar konum , og þær sjá ekki heildarmyndina .
MÓTI Helga Lára Haarde ritstjóri vefritsins Deiglan.com Til að svara stutt og laggott þá er svarið nei , ég tel ekki að nú sé tími fyrir kvennaframboð .
Sjálf er ég það ung að ég þekki ekki tíma kvennaframboðanna og man lítið eftir Kvennalistanum .
Um kvennaframboð hef ég því aðeins lesið í sögubókum .
En til að svara fyrir sjálfa mig og þann tíma sem ég upplifi þá tel ég að kyn í sjálfu sér sé hreinlega ekki nógu sterkur samnefnari fyrir pólitískt framboð .
Ég held að ég ætti til dæmis erfitt með að ná saman um málefni og aðferðir við stallsystur mínar af vinstri vængnum þótt við séum sammála um eitthvað .
Ég lít í raun á kvennaframboð sem réttlætanlegt ef það er eina lausnin sem konur hafa til að komast til valda , ef þær geta það ekki eftir öðrum leiðum , til dæmis í gegnum stjórnmálaflokkana .
Sú staða er ekki uppi í dag .
Það er þó ekki þar með sagt að staða kvenna sé orðin ásættanleg , langt í frá , en það er okkar kvenna að láta í okkur heyra og bjóða fram krafta okkar .
Mér finnst þó athyglisvert að þessi umræða komi upp núna þegar kona er í fyrsta sinn forsætisráðherra , einnig er kona forseti Alþingis og forseti Hæstaréttar .
Handhafar forsetavalds eru því allir konur í dag .
Almennt séð trúi ég því að ég hafi sömu tækifæri til að ná markmiðum mínum og láta drauma mína rætast og karlar .
En það að alast upp við þá trú er að sjálfsögðu áratuga jafnréttisbaráttu öflugra kvenna og karla að þakka og fyrir það er ég þakklát .
