Eftirspurn eftir hollum matvælum sem uppfylla ströngustu gæðakröfur mun bara aukast á næstu árum .
Fáar þjóðir eru betur í stakk búnar að svara því kalli en við Íslendingar .
Um það er Baldvin Jónsson framkvæmdastjóri Áforms ekki í minnsta vafa .
Hann segir samlegðaráhrifin skipta sköpum .
Orri Páll Ormarsson orri@mbl.is Heilsumál hafa verið í forgrunni hérna í Bandaríkjunum í forsetatíð Baracks Obama og áherslan í matvælaframleiðslu er á gæði umfram verð .
Stefna Bandaríkjamanna í landbúnaði er að snúast frá því að veita styrki til verksmiðjubúskapar yfir í það að styðja við bakið á dreifbýlisbúskap og fjölskyldubúum .
Það er að verða liðin tíð að framleiða mikið magn af matvælum fyrir lítið verð .
" Það er Baldvin Jónsson sem hefur orðið .
Hann hefur á undanförnum árum unnið að kynningu og markaðssetningu á íslenskum matvælum vestra og sér ótvíræð sóknarfæri fyrir okkur Íslendinga vegna þessara breyttu áherslna .
" Menn hafa bent á , að þetta þýði að verð á matvælum hækki , " heldur Baldvin áfram , " en á móti kemur að 25% af matvælum í hinum vestræna heimi er hent , vegna þess að verðið er svo lágt að það er í lagi að henda því .
Skilaboðin eru mjög skýr : Offita , sykursýki og matartengdir sjúkdómar eru stærsta vandamálið í heilbrigðisþjónustu í Bandaríkjunum og einnig víða í Evrópu .
Ef gamla spakmælið , þú er það sem þú borðar , á við erum við í vondum málum .
Breyta þarf mataræðinu .
Ætli besta dæmið um þróunina sé ekki að McDonalds er komið með heilsurétti .
Það verður ekki aftur snúið .
" Að áliti Baldvins eru öll skilyrði fyrir hendi til þess að Ísland geti orðið Porsche-inn í matvælaiðnaðinum .
" Við uppfyllum allar reglugerðir og vottun löggiltra aðila , hvort sem um er að ræða sjálfbæra , lífræna eða náttúrulega vöru .
Við eigum að einbeita okkur að framleiðslu gæðamatvæla .
Þetta hefur svo sem margoft verið sagt áður en munurinn er sá að nú er virkilega lag .
Heimurinn er að snúast í þessum efnum .
" Baldvin tekur fiskinn sem dæmi .
" Fiskurinn er ríkur af próteini , eftirspurn eftir honum mun bara vaxa á næstu tuttugu til þrjátíu árum .
Í því sambandi á Ísland að leika stórt hlutverk .
Við búum yfir alveg gríðarlegri reynslu og þekkingu varðandi það að veiða fisk og koma honum á markað .
Við gjörþekkjum allt ferlið þarna á milli , meðferðina , fráganginn , geymsluna , geymsluþolið , flutningsleiðirnar , ísun og pökkun .
Verðmætin eru gríðarlega mikil .
" Baldvin segir ótrúlega möguleika felast í hinni hreinu ímynd Íslands .
" Fólk sem ferðast um heiminn með skemmtiferðaskipum er flest komið yfir 55 ára aldur .
Það á peninga og vill aðeins það besta .
Ísland er í auknum mæli á " bucket " -listanum hjá þessu fólki , " segir hann og vísar í fræga kvikmynd með Jack Nicholson og Morgan Freeman .
Það er að segja fólk verður að koma til Íslands áður en það deyr .
" Auk þess að þrá eitthvað nýtt og framandi á flest þetta fólk það sameiginlegt að þrá góðan og hollan mat og er alveg tilbúið að borga aðeins meira fyrir hann .
" Baby Boomers " -kynslóðin er nefnilega staðráðin í að deyja með bros á vör .
" " Borðstofan " Ísland Í þessu sambandi segir Baldvin samlegðaráhrifin mikilvæg .
Hann kveðst ávallt hafa horft á Ísland sem " borðstofu " og kynnir landið jafnan með þeim hætti fyrir aðilum í matvælaframleiðslu og ferðaþjónustu ytra .
" Til að ná enn víðtækari árangri tel ég afar mikilvægt að ferðaþjónustan nýti sér fjölskylduböndin á kraftmikinn hátt .
Það eina sem allir ferðamenn eiga örugglega sameiginlegt er að allir þurfa þeir að borða og svo auðvitað að komast á salerni .
" Það sem ferðaþjónustan hefur lagt áherslu á , er einmitt hin sérstæða náttúra landsins .
Í öllum skoðanakönnunum kemur fram að náttúran heillar mest .
" Matvælaiðnaðurinn byggist líka á hinni hreinu náttúru og hafinu , sem ferðamenn dást að .
Það er því alveg ljóst í mínum huga og margra annarra að ferðaþjónustan og matvælaiðnaðurinn eiga mjög góða samleið .
Um það getur ekki verið deilt .
" Orkan og afurðir hennar eru líka kynnt sem hrein orka og styður það , að sögn Baldvins , enn frekar ímyndina sem landið hefur í hugum flestra sem heimsækja það .
Hans skoðun er sú að á næstu árum verði lögð höfuðáhersla á að selja öll íslensk matvæli undir íslenskum merkjum .
Unnt verði fyrir neytendur að rekja á traustan hátt uppruna afurðanna beint til framleiðandans .
" Ísland er líklega eitt besta nafn sem hugsast getur þegar komið er að matvælaframleiðslu .
Ís er tákn þess sem ferskt er og hreint .
Ísland er líklega eitt af fáum löndum þar sem hitinn er og verður vonandi aldrei þrúgandi og hætta á húðsjúkdómum vegna sólargeislanna er óveruleg , ef einhver .
" Baldvin segir að okkur beri að virða náttúru landsins og nýta hana á skynsamlegan hátt fyrir komandi kynslóðir og reyndar heiminn allan .
" Búfjárstofnar okkar eru hvergi annars staðar til í heiminum og líklega er kúastofninn að nálgast þá stöðu að vera dýr í útrýmingarhættu .
Það er því mikil ábyrgð sem okkar kynslóð ber en í Móður Jörð felast líka okkar bestu og mestu tækifæri .
Þar skapast flest störfin og virðisaukinn , hvort sem landið er nýtt sem augnakonfekt fyrir ferðamenn eða afurðirnar seldar sem sælkeraafurðir á mörkuðum sem kunna að meta gæði umfram verð .
" Að standa saman um lífsgæði okkar , þar sem það á við , krefst samstöðu þeirra sem hlut eiga að máli , segir Baldvin og á þar við okkur öll .
" Það er betra að eiga 20% af einhverju en 100% af engu .
Samstaðan skiptir öllu máli ef menn ætla sér að ná árangri , hana skortir oft í okkar litla góða samfélagi .
Það er auðvelt að laga .
Með tilkomu nýrrar Íslandsstofu sem rætt hefur verið um í meira en 20 ár er nú kjörið tækifæri til að ná aðilum , sem stunda viðskipti við útlönd saman um markmiðin .
Hún getur því orðið sá vettvangur sem vistar útflutningsstarfsemina , menninguna , söguna og styður ímynd landsins .
Ímynd er mikils virði , hún verður ekki keypt , hana verða menn að ávinna sér á grundvelli trúverðugleika og trausts .
" Ígildi ólympíugulls Hópar manna frá bandarísku verslanakeðjunni Whole Foods Markets ( WFM ) , sem leggur ríka áherslu á holla matvöru , voru hér á landi fyrir skemmstu í því skyni að kynna sér hætti í landbúnaði og sjávarútvegi en keðjan er nú að auka enn frekar viðskipti sín við íslenska matvælaframleiðendur .
" Þeir hjá Whole Foods Markets halda því fram að íslenska lambakjötið sé það bragðbesta í veröldinni , sem er að mínu áliti ígildi gullverðlauna á Ólympíuleikum , og núna sýna þeir íslenskum sjávarafurðum vaxandi áhuga , " segir Baldvin Jónsson .
Nú er að hefjast sérstök kynning á íslenskum landbúnaðarvörum vestra og í framhaldinu verður lögð áhersla á sjávarafurðir í verslunum WFM .
" Íslenski fiskurinn verður í boði , steiktur upp úr íslensku smjöri og skyr gefið í eftirrétt , fitusnauður og hollur matur , " segir Baldvin .
Whole Foods Markets er ekki stór keðja á bandarískan mælikvarða en hún er eigi að síður með 320 smásöluverslanir og , að sögn Baldvins , mjög áberandi í umræðu um mat og matvæli .
" Þeir eru alltaf að búa til nýjar línur og hafa lengi tryggt að enginn matur sem þeir selja sé óhollur .
Núna eru þeir að taka næsta skref sem þýðir að allur matur hjá þeim hafi holl áhrif á líkamann .
" Nánast með tárin í augunum Árið 2006 hófst þróunarstarf Áforms með Icelandic Group , einu stærsta fisksölufyrirtæki heims .
Tilgangurinn með starfinu er að selja upprunavottaðan ferskan fisk frá sjávarþorpum , vottaðan beint til neytenda undir íslenskum merkjum .
Þetta þróunarstarf er nú að byrja að skila árangri og mun í vetur hefjast kynning á íslenskum sjávarútvegi .
Af þessu tilefni komu fulltrúar WFM til Íslands í lok ágúst og var Baldvin á ferð hér á landi ásamt yfirmönnum allra fisk- og kjötdeilda fyrirtækisins .
" Það var vel heppnuð ferð .
Hópurinn ók í gegnum sveitir landsins og fór á sjó með línukörlum frá Suðureyri , upplifði störf sjómannsins og sá afurðir bænda .
Það vildi svo skemmtilega til að fjörðurinn var spegilsléttur þennan dag , bændur að heyja á túnum , kindur uppi í fjalli og fólk að tína ber .
Eftir sjóferðina var forstjórinn yfir ferskvörunni nánast með tárin í augunum , honum þótti náttúrufegurðin svo mikil , " segir Baldvin .
Lambassadorar bænda Þeim þótti raunar öllum mikið til landsins koma .
" Ekki síst tóku þau eftir hjá bændum og sjómönnum hversu nátengt það fólk er náttúrunni og kann að umgangast auðlindirnar á skynsamlegan hátt .
Bændur eru landvörslumenn sem gæta þess að landið sé aðgengilegt , áhugavert og fallegt .
Sjómennirnir eru sífellt að leita leiða til að nýta auðlindir hafsins sem best á sjálfbæran hátt .
Það mun ávallt verða umdeilt og á að vera það með lifandi og málefnalegri umræðu .
" Fyrr í þessum mánuði komu svo kaupmennirnir sem kynna kjötið í verslunum í árlega réttarferð og ferðuðust um vesturlandið í fylgd með Sindra Sigurgeirssyni , formanni Landssambands sauðfjárbænda , og Sigga Hall .
Þar fóru menn á hestbak , heimsóttu bændur , fóru í réttir , borðuðu holla og ljúffenga kjötsúpu og kynntust störfum bændanna .
" Þegar menn hafa náð þeim áfanga eru þeir krýndir sem " Lambassadorar " íslensku bændanna .
Það þykir mikill heiður , " segir Baldvin .
Tilgangur þessara ferða er að kaupmennirnir fái tækifæri til að kynnast störfum bænda og sjómanna og gera um það efni sem þeir fara svo með til samstarfsmanna sinna sem síðan kynna það fyrir viðskiptavinunum .
" Þetta er afar farsæl leið til að kynna land og þjóð á einfaldan og trúverðugan hátt og styrkir mjög orðspor landsins og afurða þess .
Ísland er svo lítið land að við getum aldrei keppt á þessum stóra matarmarkaði .
Þess vegna höfum við farið þá leið að segja sögu – söguna um íslenskan landbúnað og sjávarútveg , " segir Baldvin .
Hann segir næsta skref geta verið að fara með íslenska bændur og sjómenn vestur um haf til að kynna vöruna sína í verslununum .
" Það hefur lengi verið minn draumur að tengja saman fólk , framleiðandann og neytandann .
Ég er ekki í nokkrum vafa um að það myndi skila góðum árangri .
Íslendingar eru upp til hópa sagnamenn og Bandaríkjamenn eru á heildina litið opnir og spenntir fyrir góðum sögum og fróðleik .
Þetta fellur eins og flís við rass .
" " Algjört markaðskraftaverk " " Baldvin hefur unnið þarna algjört markaðskraftaverk , " sagði Ingvar Eyfjörð , aðstoðarforstjóri Iceland Group , í Morgunblaðinu á dögunum en Baldvin hefur unnið við kynningu á íslenskum landbúnaðarvörum , sjávarafurðum og fleiru í Bandaríkjunum frá árinu 2006 .
Sjálfur segir Baldvin það kosta mikla fyrirhöfn að koma vöru á framfæri á þeim risamarkaði sem Bandaríkin eru .
" Hér er samkeppnin gríðarlega mikil og barist um hvern bita .
Það tekur því langan tíma að sanna sig .
Það gerir málið líka snúnara að við erum bara með kjötið hérna einu sinni á ári .
Til samanburðar hugsa ég að Loftleiðir hafi á sínum tíma verið um tíu ár að ná fótfestu á markaðnum .
" Hann segir brýnt að vera vakinn og sofinn yfir verkefninu og hafa á því óbifandi trú .
" Maður þarf stöðugt að " nudda " og alltaf að vera til taks til að svara fyrirspurnum og erindum .
Öðruvísi gengur þetta ekki .
Gæðin skipta líka höfuðmáli .
Landbúnaðarráðuneyti Bandaríkjanna gerir miklar kröfur til innflutnings matvæla enda vilja þeir vernda sinn landbúnað eins og aðrar þjóðir .
" Hefði Baldvin á sínum tíma verið sagt að starfið ætti eftir að taka svona langan tíma er hann ekki viss um að hann hefði tekið það að sér .
" Ég hef kannski komið sjálfum mér mest á óvart .
En með þolinnmæði , þrautseigju og þrjósku hefur okkur miðað áfram og núna erum við búin að ná fótfestu og byrjuð að njóta ávaxtanna .
Nú er bara að byggja á þeim grunni .
Draumur minn er að ná til 6% Bandaríkjamanna .
Það er kannski ekki hátt hlutfall en eigi að síður milljónir manna .
Það er býsna gott fyrir íslenska útflytjendur .
" Baldvin vill samt sjá enn meiri metnað meðal þjóðarinnar – það er að gera Ísland að fyrsta sjálfbæra landi heims .
Hann telur eftir markvissa upplýsingaöflun víða um heim að mjög fá ef nokkur lönd eigi jafn stutt í land og Ísland .
" En til þess þarf hugrekki , kraft , þolinmæði , reynslu og menntun sem er til staðar og þá mun landið ekki einungis verða virt sem slíkt heldur líka hasla sér völl meðal heimsbyggðarinnar og verða upplýsingaveita og þjónustumiðstöð sjálfbærrar hugsunar á sem allra flestum sviðum samfélagsins .
" 