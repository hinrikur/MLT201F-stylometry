Það er rétt stefna hjá ríkisstjórninni að fækka ráðherrum .
Yfirbyggingin á þessu litla samfélagi okkar er orðin alltof mikil , hvert sem litið er .
Og tildrið og hégómaskapurinn í samræmi við það .
Raunar er furðulegt að ekki skuli hafa komið fram stífari kröfur frá almenningi um verulegan niðurskurð á þeirri yfirbyggingu í kjölfar hrunsins .
Kannski gerir fólk sér ekki fulla grein fyrir því hversu langt hefur verið gengið .
Yfirbyggingin hefur verið mest í kringum utanríkisþjónustuna og hégómaskapurinn mestur þar og á Bessastöðum og þá fyrst og fremst í samskiptum okkar við útlönd .
Við erum fá og höfum engin áhrif sem máli skipta á alþjóða vettvangi .
Við þurfum að gæta viðskiptahagsmuna okkar og annarra hagsmuna í samskiptum við önnur lönd en það getum við gert án þeirrar fjölmennu utanríkisþjónustu sem byggð hefur verið upp með þeim fjölda sendiráða erlendis sem engin þörf er fyrir hagsmuna okkar vegna .
Almenningur á Íslandi veit minnst um það hvað mikið hefur verið lagt í umbúnað í kringum sendimenn okkar á erlendri grund .
Kannski má segja að hámark þess óhófs hafi verið sendiherraíbúðin í París sem einu sinni var en nú er búið að selja .
Þar voru salir og gangar svo miklir að það var töluverður göngutúr að ganga þar um enda hafði húsnæðið áður verið í eigu Þjóðverja , eins mesta efnahagsveldis heims ! Í sendiherratíð Alberts heitins Guðmundssonar mátti sjá að íslenzka ríkið hafði tæpast efni á að halda þeim hýbýlum sómasamlega við , enda ekki við því að búast af smáríki .
Í þeim niðurskurði , sem nú stendur fyrir dyrum á fjárlögum næsta árs , hljóta stjórnarflokkarnir að sjá skynsemi í því að fækka verulega sendiráðum okkar erlendis og sníða okkur stakk eftir vexti .
Við þurfum ekki að þykjast í samfélagi þjóðanna .
Þar er gert grín að smáríkjum sem reyna að vera eitthvað annað en þau eru .
Hið sama á við um umsvif forseta Íslands á alþjóðavettvangi .
Forseti Íslands , fulltrúi 300 þúsund manna þjóðar , hefur engin áhrif í samfélagi þjóðanna og það þjónar engum tilgangi fyrir íslenzku þjóðina að hann reyni að hafa slík áhrif .
Þjóðarhagsmunir okkar kalla ekki á slík umsvif .
Þess vegna á að draga úr ferðalögum forsetans um heimsbyggðina í erindum þjóðarinnar .
Honum er að sjálfsögðu frjálst að ferðast um heiminn í einkaerindum ! Sennilega hefur nú þegar dregið umtalsvert úr þeirri athafnasemi .
Umbúnaðurinn í kringum yfirstjórn íslenzka ríkisins er orðinn of mikill .
Það þarf ekki svona hátimbraða yfirbyggingu til þess að hafa stjórn á sameiginlegum málefnum 300 þúsund einstaklinga .
Það þarf ekki bílaflota af svörtum límúsínum eða jeppum .
Kannski náði þetta tildur hæstum hæðum þegar ráðamenn þjóðarinnar tóku upp á því að fljúga milli landa í einkaþotum sem að vísu voru ekki mörg dæmi um .
Það er alltof mikið stúss í kringum yfirstjórn íslenzka ríkisins .
Fjölmiðlar eiga sinn þátt í því .
Það er furðulegt að fylgjast með hlaupum fréttamanna með öndina í hálsinum á eftir ráðherrum sem segja ekki neitt .
Ráðherra er eins konar framkvæmdastjóri yfir stjórnarskrifstofu .
Fæstir þeirra hafa stefnumarkandi áhrif .
Það má þó segja ríkisstjórnum undanfarinna áratuga til hróss að í fæstum tilvikum er mikill íburður í húsnæði ráðuneyta en hann er þá þeim mun meiri í húsnæði sumra opinberra stofnana .
Sennilega hefur lengst verið gengið með nýbyggingu Orkuveitu Reykjavíkur .
Það er af og frá að slíkt húsnæði hafi þurft yfir starfsemi sem hefur snúizt um að selja Reykvíkingum og íbúum nokkurra annarra byggðarlaga heitt vatn og rafmagn .
Og úr því að Landsvirkjun hefur komizt af í hófsömu húsnæði með sín miklu umsvif í uppbyggingu virkjana hefur ekki þurft að byggja stórhýsi yfir Orkuveituna vegna aukinna umsvifa hennar við virkjun jarðvarma .
Það kom mér á óvart fyrir nokkrum vikum , þegar ég átti erindi í Hjálpartækjamiðstöðina , sem hafði haft aðsetur í hóflegu húsnæði í Kópavogi , að sjá að hún hafði verið flutt um set í glæsilega byggingu í Grafarholti .
Dæmi um hið sama eru fjölmörg .
Hugmyndir um aðild Íslands að Evrópusambandinu kalla á fjölgun embættismanna en ekki fækkun .
Fram hefur komið að í einu litlu ráðuneyti , sjávarútvegs- og landbúnaðarráðuneyti , þurfi að fjölga um þrjá starfsmenn bara til þess að vinna að málefnum ESB ! Og svo þarf að setja á fót nýjar stofnanir til að uppfylla kröfur ESB .
Þeim fer fækkandi sem tala um hið nýja Ísland enda fáar vísbendingar um að það sé að verða til .
En það þýðir ekki að þörfin fyrir umbætur og í sumum tilvikum byltingarkenndar umbætur sé ekki lengur til staðar .
Þvert á móti .
Hún er fyrir hendi .
En það skortir pólitíska forystu til þess að leiða samfélagið inn á nýjar brautir .
Þjóðin missti stjórn á sjálfri sér um skeið .
Nú er kominn tími til spartanskra lífshátta , bæði einstaklinga og þjóða .
Þetta skilja landsmenn vel enda almúgamaðurinn yfirleitt raunsærri en þeir sem stjórna .
Vilji stjórnendur lands og þjóðar fá stuðning almennings við þær aðgerðir til niðurskurðar , sem framundan eru , eiga þeir að byrja á yfirbyggingunni sjálfri og þá ekki með sýndaraðgerðum heldur raunverulegum niðurskurði .
Vinsæl röksemd stjórnenda er að niðurskurður , sem snýr að þeim sjálfum skili svo litlu .
Þess vegna skipti hann ekki máli .
Það eru falsrök .
Hvers vegna erum við með sendiherra á Indlandi ? Hann hafði verið kallaður heim en þeirri ákvörðun breytt .
Hvers vegna ? Áhrif frá " æðri stöðum " ? ! Falli ríkisstjórnin á þessu prófi á hún harðan vetur í vændum .
