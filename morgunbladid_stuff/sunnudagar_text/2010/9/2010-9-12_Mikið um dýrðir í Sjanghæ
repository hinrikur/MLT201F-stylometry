Þjóðardagur Íslands á heimssýningunni í Sjanghæ verður haldinn hátíðlegur í dag , laugardag , og verður forseti Íslands viðstaddur , en hann er í opinberri heimsókn í Kína .
Fjórar sýningar voru opnaðar í Norræna húsinu í Sjanghæ í gær til heiðurs Íslandi .
Þar er sýnd fatahönnun Steinunnar Sigurðardóttur , myndlist og vídeóverk Guðrúnar Kristjánsdóttur , hönnun sem áður var sýnd á Kjarvalsstöðum og ljósmyndasýning Ragnars Axelssonar af jökulís .
" Þessar sýningar eru unnar í samstarfi við Expo-verkefnið og við vinnum með þessum listamönnum að uppsetningu þeirra með það að markmiði að efla menningartengsl Íslands og Kína , " segir Unnur Birna Vilhjálmsdóttir , sem er viðburða- og kynningarstjóri Íslands á heimssýningunni .
Mikil aðsókn Yfirskrift íslenska sýningarskálans er " Hrein orka – heilbrigt líferni " og er ætlað að endurspegla náið samband Íslendinga við náttúruöflin , en skálinn er um 500 fm að stærð .
Nærmyndir af jökulís eru prentaðar á striga og hengdar upp í skálanum og eru baklýstar að kvöldlagi .
Myndirnar eru úr myndaröð Ragnars Axelssonar af ís úr Jökulsárlóni og þekja ytra byrði skálans .
Hitastigið í skálanum hefur verið kælt niður og ilmur af íslenskum fjallagrösum fyllir loftið .
Unnur segir íslenska skálann hafa fengið frábærar viðtökur frá fyrsta degi .
" Það hefur verið stöðugur straumur fólks .
Um 10-12 þúsund gestir fara í gegnum skálann daglega og þeim hefur ekkert fækkað þrátt fyrir mikinn hita hér í sumar .
" Áhugi fjölmiðla Eldgos braust út í Eyjafjallajökli rétt fyrir opnun heimssýningarinnar .
" Fjölmiðlar ytra sýndu Íslandi mikla athygli í tengslum við gosið , " segir Unnur .
" Við svöruðum spurningum um gosið og efnahagshrunið en reyndum að snúa umræðunni Íslandi í hag með því að draga fram áhugaverðar staðreyndir um landið okkar og menningu .
Umfjöllunin var okkur í raun hliðholl og við nýttum hana til góðs .
" Dvölin ytra hefur að hennar sögn verið lærdómsrík og ánægjuleg .
Hún er jafnvel farin að spreyta sig á tungumáli heimamanna , mandarín .
" Ég er aðeins farin að bjarga mér í tungumálinu enda eru ekki nærri allir hér enskumælandi .
" Og hún hlakkar til að hitta fjölskyldu sína á Íslandi eftir hálfs árs fjarveru .
" Það væri hægt að búa hvar sem er í veröldinni svo lengi sem maður gæti tekið fjölskylduna með , " segir hún að lokum og býr sig undir væntanlega heimför í næstu viku .
EXPO : 2010 Stærsta heimssýningin til þessa Heimssýningin í Sjanghæ er sú stærsta og umfangsmesta sem haldin hefur verið með þátttöku 197 þjóða .
Sýningin stendur yfir frá 1. maí til 1. nóvember 2010 .
Sýningarsvæðið þekur 5,28 ferkílómetra .
Búist er við að 70 milljónir manna heimsæki sýninguna , eða um 380.000 gestir á dag .
Næsta heimssýning mun fara fram í ítölsku iðnaðarborginni Mílanó árið 2015 .
