Unnur Stefánsdóttir , frumkvöðull og stofnandi Heilsustefnunnar , hefur áratuga reynslu af fag- og rekstrarþáttum leikskóla .
Frá blautu barnsbeini hefur hún lagt stund á íþróttir og lítur svo á að íþróttaiðkun ásamt hollu mataræði skipti höfuðmáli fyrir vellíðan og árangur .
" Ég er fædd og uppalin í sveit á Suðurlandi , þar ólst ég upp við mikla hreyfingu , einkum hlaup og einfalt , hollt fæði .
Síðar gekk ég í Fóstruskóla Íslands og eftir ýmis störf tengd leikskólastarfi og stjórnun fór ég að kenna hagnýta uppeldisfræði við sama skóla .
Ég furðaði mig á því að uppeldisstefnur sem þá tíðkuðust hérlendis voru erlendar og flestar úr smiðju karlmanna .
Kvenréttindakonan kom upp í mér og ég ákvað að reyna að leggja mitt að mörkum við mótun á íslenskri uppeldisstefnu .
Það fyrsta sem mér datt í hug var að móta stefnu sem félli að þeim lífsstíl sem ég hafði tileinkað mér og hafði gert mér svo gott , " segir Unnur um kveikjuna að hugmynd heilsustefnunnar .
Árið 1995 var auglýst eftir skólastjóra á leikskólann Skólatröð í Kópavogi .
Ári síðar var leikskólinn vígður sem fyrsti heilsuleikskólinn á Íslandi .
Um síðustu aldamót stækkaði skólinn og var starfræktur í þremur byggingum með alls 143 börn og hlaut þá nafnið Heilsuleikskólinn Urðarhóll og er hann enn starfandi sem slíkur .
" Í leikskólanum Skólatröð lágu tækifærin , skólinn var lítill , með 34 börn og mikið svigrúm gafst til þess að móta og þróa hugmyndir .
Fyrst ætlaði ég að þróa íþróttastefnu en sá fljótt að það væri of sérhæft .
Úr varð að ég fékk hugdettu að heilsustefnu með það að markmiði að auka gleði og vellíðan barna , með áherslu á næringu , hreyfingu og listsköpun í leik .
Hugsjónin er sú að þegar barn hreyfir sig og nærist vel , þá spretti fram þörf til að skapa .
" Heilsustefnan hefur verið í stöðugri þróun í fjórtán ár en hugsjónin sem lagt var upp með í upphafi hefur haldist óbreytt .
Heilsubók barnsins " Ég fékk til starfa þrjá kröftuga leikskólakennara og við tók stefnumótun , markmiðssetning og skipulag á innra starfi .
Þetta starf leiddi til þróun Heilsubókar barnsins sem hefur alla tíð síðan verið veigamikill þáttur í starfinu .
Við upphaf leikskólagöngu fær hvert barn Heilsubókina .
Hún hefur að geyma útfærð skráningarblöð varðandi ýmsar upplýsingar um barnið .
Skráð er heilsufar , hæð og þyngd , lífsleikni , samhæfing , þekking á litum og formum , hopp , hlaup og klifur , næring og svefn og færni í listsköpun .
Skráningin fer fram að hausti og vori og foreldrum er boðið í viðtal í kjölfarið .
Skráningin er einstaklingsmiðuð og gerir okkur kleift að fylgjast með þroskaframvindu barnsins og er einnig tæki til að upplýsa foreldra um stöðu þess í leikskólanum .
Við reynslukeyrðum bókina í tvö ár í Skólatröð áður en hún fór í dreifingu .
Á þessum tíma fórum við einnig í að móta leiðbeiningar um notkun bókarinnar til þess að koma í veg fyrir mistúlkanir í skráningu , " bætir Unnur við en verkefnið hlaut tvívegis styrk frá heilbrigðisráðuneyti og Landlæknisembætti .
Veganesti til frambúðar Markmið heilsustefnunnar er að venja börn strax í barnæsku við heilbrigða lífshætti með það í huga að þeir verði hluti af lífsstíl þeirra til framtíðar .
" Þegar ég mótaði starfsemi heilsuleikskólans , ásamt mínum kennurum , lagði ég mikið upp úr því að kennsla í íþróttum og listum væri í höndum sérmenntaðra starfsmanna .
Ráðinn var fagstjóri í listum sem hafði umsjón með hópvinnu og sá um markmiðasetningu á því sviði .
Að sama skapi fengu börnin skipulagða hreyfingu 1-2 klst. á viku í sérútbúnum íþróttasal undir stjórn íþróttakennara .
" Annar höfuðþáttur stefnunnar er áherslan á góða næringu .
" Í heilsuleikskólum er boðið upp á hollan heimilismat .
Næringarráðgjafi er hafður með í ráðum við gerð matseðla og tekið er mið af ráðleggingum Lýðheilsustöðvar .
Reynt er að hafa fæðið fjölbreytt , þar sem sneitt er hjá unnum kjötvörum og sparlega er farið með sykur og salt .
Vatn er svaladrykkur en mjólk er matur .
Mjólkin er notuð sem ábót í lok hádegisverðar , en í síðdegishressingu drekka börnin mjólk og borða brauð sem bakað er í leikskólanum .
Börn þurfa ákveðið magn af mjólk á dag , " útskýrir hún og tekur fram að það hafi sýnt sig að matarvenjur manna eru áunnar .
Eitt af því nýbreytnistarfi sem tekið var upp í Skólatröð var að leggja niður hefðbundinn morgunverð og færa hann heim til foreldra en setja þess í stað inn máltíð milli kl. 9-10 þar sem boðið er upp á grænmeti og ávexti og er magnið áætlað sem svarar tveimur þriðja af epli og í boði eru fjórar til fimm tegundir í senn .
Í framhaldinu tóku fjölmargir leikskólar í Kópavogi upp sama sið .
" Við úttekt kom í ljós að börnin hjá okkur neyttu ekki nægilegs magns af ávöxtum , grænmeti og kartöflum á degi hverjum .
Við brugðumst við með því að bjóða upp á þessa máltíð að morgni .
Ávaxtasnarlið er siður sem mörg börn taka með sér heim , og er það mjög ánægjuleg þróun .
" Áhersluþættir heilsuleikskóla geta verið mismunandi eftir leikskólum , en rauði þráðurinn er sá sami .
Margir heilsuleiksskólar eru einnig á grænni grein til marks um umhverfismiðað starf og útikennsla hefur verið tekin upp í auknum mæli .
Foreldrar eru almennt ánægðir með starfsemi heilsuleikskóla .
Þar starfa margir fagmenn og aðsókn í þá er mikil .
Að mati Unnar var mikil þörf fyrir heilsuvakningu í leikskólastarfi á þeim tíma sem hún mótaði stefnuna .
" Í dag horfir öðruvísi við og heilsuvakning á meðal almennings virðist vera mikil .
Umræðan um holla lífshætti og þátttaka í víðavangshlaupum eru til marks um það .
Á sama tíma benda rannsóknir til að offita barna fari vaxandi og það er áhyggjuefni .
" Frumkvöðlastarf Unnar skilaði sér í alíslenskri uppeldisstefnu , eins og fram hefur komið .
Í hinum vestræna heimi er útbreiðsla hollra lífshátta kærkomin .
Það liggur því beinast við að spyrja hvort það sé í bígerð að hefja útflutning á heilsustefnunni ? " Við höfum velt þeim möguleika fyrir okkur að flytja stefnuna út , sérstaklega til Norðurlandanna .
Víða erlendis eru starfandi leikskólar sem leggja áherslu á hreyfingu og útikennslu en við höfum ekki orðið vör við aðrar stefnur sem hnýta saman þessa þrjá þætti ; næringu , hreyfingu og listsköpun .
Útrásin er kannski verðugt verkefni framtíðarinnar , " segir Unnur sem er önnum kafin og nýlent frá Ungverjalandi þar sem hún kynnti sér nýjungar í hreyfistarfi ungra barna , ásamt tíu öðrum stjórnendum heilsuleikskóla .
Þess má geta að Unnur starfaði sem leikskólastjóri á Urðarhóli í 12 ár , en árið 2007 tók hún við stöðu framkvæmdastjóra skólasviðs hjá Skólum ehf. Fyrirtækið sér um rekstur á fimm heilsuleiksskólum á höfuðborgarsvæðinu .
