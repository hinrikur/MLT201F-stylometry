Besta leiðin til að móta stefnu í Brussel sér í vil er að hafa áhrif á almenningsálitið með vel útfærðri almannatenglaherferð .
Sú nálgun er árangursríkari en að reyna að hafa bein áhrif á embættismennina .
Hún er líka lúmsk .
Frægt dæmi er þegar evrópskir hagsmunaaðilar í textíliðnaðinum settu af stað herferð fyrir réttindum barna , í því skyni að koma í veg fyrir innflutning á varningi til sambandsins frá ríkjum þar sem grunur lék á barnaþrælkun .
Hvergi í Evrópu er að finna jafn þéttriðið hagsmunanet þjóðríkja jafnt sem stórfyrirtækja og í Brussel og áætlar Rinus van Schendelen , höfundur bókarinnar More Machiavelli in Brussels , að þar sinni á þriðja þúsund skrifstofur hagsmunagæslu fyrir umbjóðendur hvaðanæva úr veröldinni , frá Sikiley til Súdans .
Enginn viti með vissu hversu margir hagsmunaverðir séu í borginni .
Þá séu mun fleiri þrýstihópar með höfuðstöðvar annars staðar .
Áætla megi að fjöldi sérfræðinga í um tvö þúsund sérfræðinganefndum á vegum sambandsins sé ríflega 100.000 ( þetta er ekki prentvilla ) og koma þeir bæði úr einkageiranum og frá hinu opinbera í aðildarríkjunum .
Af breskum siðapostulum Áður en lengra er haldið er vert að doka ögn við titil bókarinnar , nánar tiltekið þriðju útgáfu hennar .
Eins og kunnugt er að þá er Ítalinn Niccolò Machiavelli þekktastur fyrir rit sitt Furstinn , einskonar leiðarvísi fyrir ítölsku valdastéttina á endurreisnartímanum að auknum völdum og áhrifum .
Og eins og alkunna er leit Machiavelli svo á að stjórnmál snerust um þaulhugsaðar fléttur í valdatafli þar sem einskis skyldi látið ófreistað .
Orðið machiavellískur hefur því orðið að skammaryrði , afstaða sem van Schendelen harmar og kennir breskum siðapostulum á 18. öld um .
Telst þessi söguskýring athyglisverð .
Þegar Machiavelli stakk niður penna var Ítalía samansafn af furstadæmum og Evrópusambandið ekki til .
Má því líta á bók van Schendelen sem Fursta okkar tíma , einskonar leiðsögn um völundarhús Evrópusambandsins .
Eins og van Schendelen bendir á er ekki sama hvernig staðið er að verki .
Lítum á ráðleggingar hans .
Melódían skapar músíkina Van Schendelen segir hagsmunaverði geta unnið fólk á sitt band með fjárframlögum , smjaðri og kurteisi .
Hefur hann orðið mútur innan sviga á eftir fyrsta orðinu .
Að hans mati mótar laglínan , ekki söngtextinn , tónlistina sem dansað er eftir .
Því geti hagsmunaverðir unnið málum sínum fylgi með því að breyta orðræðunni .
Með því að tengja fæðuframleiðslu við neyðaraðstoð , svo dæmi sé tekið , megi óbeint slá vopnin úr höndum andstæðinga aukinna niðurgreiðslna í landbúnaði .
Hver vill neita blásnauðum um mat ? Með líku lagi megi tryggja stuðning við málaflokka með því að klæða þá í búning háleitra hugsjóna .
Jafnframt geti umkvartanir fyrirtækja í garð samkeppnisaðila til framkvæmdastjórnar sambandsins vakið samúð á réttum stöðum og beintenging persónulegra hagsmuna embættismanna og tiltekinna fjárveitinga gert embættismennina leiðitamari en ella .
Mikilvægi upplýsinga Van Schendelen segir brýnt að afla aukinnar vitneskju um eðli og atferli óvinarins .
Í gegnum þriðja aðila megi afla mikilvægra gagna og upplýsinga .
Upplýsingasöfnunin skuli fara leynt og þess gætt að ekki sé hægt að rekja slóðina .
Forðast beri að vekja eftirtekt enda sé upplýsingum aflað með augum og eyrum en aldrei tungunni .
Að lokum skuli ávinningi þess að fara að vilja hagsmunavarðarins haldið á lofti í samskiptum við þá sem málið varða , enda hafi fólk mestan áhuga á að vita hvað það geti sjálft borið úr býtum .
Hljóta lesendur að staldra hér við þá samfélagssýn van Schendelens að um tvítugt sé flestum eðlislægt að beita brögðum hagsmunavarðarins , svo sem persónutöfrum og slægð , til að koma ár sinni fyrir borð en að margir glati þeim eiginleikum síðar á lífsleiðinni .
Hann segir auðveldara að sigla með straumnum en á móti honum .
Því tryggi góðir hagsmunaverðir máli sínu meðbyr áður en ýtt er úr vör .
Aðeins viðvaningar hefji taflið án leikáætlunar .
Fari hins vegar svo að mál njóti ekki tilætlaðs stuðnings megi reka fleyg í raðir andstæðinganna , líkt og franskir hagsmunahópar hafi gert með góðum árangi á Evrópuþinginu um miðjan síðasta áratug í deilu sem varðaði reglugerðir um maís .
Margir um hituna Van Schendelen sækir líkingu í dýraríkið er hann segir ekki nógu marga brauðmola fyrir fuglana sem sæki í matarholur sambandsins .
Því sé baráttan um molana jafnan óvægin .
Hann dregur baráttuna saman með þeim orðum að þótt flestir hagsmunahópar geti vænst þess að fyrr eða síðar verði málamiðlun samþykkt sem henti hagsmunum þeirra geti færustu sérfræðingar brugðið á það ráð að flækja slóðina í gangverki sambandsins , með þeim árangri að lakari hagsmunaverðir eigi erfitt með að fóta sig í framandi umhverfinu .
Prófessorinn hvetur hagsmunaverði einnig til að hafa góðar gætur á þróun reglugerða , allt frá upphafi , þannig að fyrir liggi hverjir fari fyrir stefnumótuninni .
Þá beri að fylgjast með aðstoðarmönnum þeirra og kortleggja ólíka aðkomu þeirra og áhugamál , allt í þágu málstaðarins .
Hinir hæfustu lifa af Hann segir að líkt og hæfustu fulltrúar hverrar tegundar í lífríkinu í þróunarkenningu Darwins lifi bestu og færustu hagsmunaskrifstofurnar af í baráttunni um brauðið í Brussel .
Fólk í framkvæmdastjórn sambandsins gegni lykilhlutverki í nær öllum reglugerðum .
Því kalli hinn mannlegi þáttur á öflun upplýsinga í ætt við það sem að framan greinir , þar sem yfirsýn er aflað yfir pólitíska afstöðu , menntun og fyrri störf málsaðila .
Persónulegt gildismat og áhugamál eru ekki undanskilinn .
Öldurhúsin séu hentug leið til að styrkja tengslanetið og nefnir Van Schendelen sérstaklega tvær írskar krár þar sem írskir embættismenn venja komu sínar .
Með fylgir ítarlegur listi yfir þá sem ber að vingast við í stjórnkerfinu .
Spili með málskilninginn Brussel er borg margra tungumála og hvetur Van Schendelen hagsmunaverði til að velja þau orð af kostgæfni sem mest ber á í málafylgjunni með tilliti til þess hvernig þau verði þýdd á helstu tungumál .
Einnig geti vísvitandi ögranir í formi rangrar hugtakanotkunar komið andstæðingnum úr jafnvægi og byrgt honum sýn á ögurstundu .
Andstætt því sem margir halda er skrifræðisbáknið í Brussel lítið að umfangi í samanburði við mörg evrópsk ríki og segir Van Schendelen manneklu í framkvæmdastjórninni fela í sér einstakt tækifæri fyrir hagsmunahópa , enda þurfi stjórnin að reiða sig á utanaðkomandi ráðgjöf .
Ekki einskorðað við Brussel Aðferðirnar sem Van Schendelen nefnir til sögunnar eru ekki einskorðaðar við stjórnsýsluhverfið í Brussel .
Handan Atlantshafsins er að finna þúsundir hagsmunavarða í Washington og fara hagsmunir þeirra og almennings ekki alltaf saman .
Þegar olían tók að leka í Mexíkóflóa og ráðamenn stóðu ráðþrota fengu hagsmunaverðir beggja vegna borðsins , olíufélagamegin og í umhverfisgeiranum , óvænt uppgrip .
Almannatenglar keppinauta olíurisans BP hafa einnig haft í nógu að snúast , svo sem sjá má á auglýsingaskiltum á flugvellinum í Brussel .
Eins dauði er annars brauð .
Það ber einnig að hafa í huga að í mannhafinu er að finna einstaklinga sem eru knúnir áfram af raunverulegum hugsjónum og embættismenn sem bera almannahagsmuni einlæglega fyrir brjósti .
Það er hins vegar hætt við að þeir hinir sömu lendi fyrr eða síðar í þeirri stöðu að vera óafvitandi þátttakendur í sviðsettri atburðarás lærisveina Machiavellis .
Það er að minnsta kosti skoðun van Schendelens að síharðnandi hagsmunabarátta í Brussel kalli á stöðugt færari hagsmunaverði .
Þjálfar hagsmunaverði Van Schendelen er prófessor í stjórnmálafræði við Erasmus-háskóla í Rotterdam en hann er jafnfrant einn stofnenda rannsóknarsetursins European Center for Public Affairs við Oxford-háskóla .
Hann er eftirsóttur fyrirlesari og hefur miðlað fyrirtækjum , verkalýðsfélögum , óháðum samtökum og stjórnvöldum , sveitarstjórnum jafnt sem ríkisstjórnum , um hvernig þau eigi að bera sig að við hagsmunagæslu í stjórnsýsluhöfuðborginni Brussel .
Fram kemur á vefsíðu hans að meðal viðskiptavina séu stórfyrirtækin Shell og Philips og lyfjarisinn Glaxo , auk stjórnvalda í Kína , Finnlandi , Ungverjalandi , Óman og Hollandi .
Hann hefur komið að útgáfu nærri 30 bóka og hátt í 200 fræðigreina .
Tekið skal fram að van Schendelen er þeirrar hyggju að með víðtækri og vel útfærðri hagsmunagæslu geti hagsmunaaðilar stuðlað að auknu lýðræði innan Evrópusambandsins , þá væntanlega með því að tryggja að tekið sé tillit til sem margbreytilegustu sjónarmiða við stefnumótun hverju sinni .
Hagsmunaverðirnir eru hins vegar ekki kosnir í lýðræðislegri kosningu , auk þess sem blaðamaður varð ekki var við styttu af Machiavelli í námunda við höfuðstöðvar ESB er hann var þar á ferð í sumarlok .
More Machiavelli in Brussels er hins vegar á áberandi stað í bókabúðinni handan við Schuman-torgið .
Sú greining van Schendelen að hagsmunagæsla aðildarríkja sambandsins sé lítt kannað fræðasvið vekur athygli en sjálfur býður hann upp á lauslegt yfirlit yfir einkenni í nálgun einstakra ríkja með vísan til þjóðareinkenna hverju sinni .
Draga má þá ályktun af lestri bókarinnar að hagsmunavörðum fari fjölgandi í Brussel .
Rekur van Schendelen þannig hvernig Pólverjar , Tékkar , Slóvakar og Ungverjar hafi verið búnir að setja upp 160 skrifstofur þegar árið 2008 .
Bendir það til að skrifstofum fjölgi eftir því sem hagsmunanet nýrra aðildarríkja dreifir úr sér svo ekki sé minnst á fyrirhugaða fjölgun aðildarríkja .
Til samanburðar hafði ítalska stjórnkerfið 120 skrifstofur árið 2006 .
Láti lítið á sér bera Van Schendelen sækir líkingamál í knattspyrnuna er hann segir þá bestu skipa sér í úrvalsdeild hagsmunavarða .
Þar fari fólk sem láti lítið á sér bera og kanni sviðið til hlítar áður en látið er til skarar skríða .
Hann lýkur lofsorði á Frakka fyrir að koma sér upp greinagóðu skjalasafni um allt það sem varðar hagsmunabaráttu þeirra í Brussel .
Aðgengilegar upplýsingar um fyrri orrustur nýtist vel á vígvellinum .
Eftir að hafa fylgst lengi með hagsmunahópum kemst hann að þeirri niðurstöðu að flestir starfi viðvaningslega og að hrokinn sé veikleiki margra .
Hann segir góðan undirbúning skilja á milli þeirra sem ná árangri og þeirra sem fari halloka og nefnir hvernig flugfélögunum Lufthansa og Air France hafi tekist að verja flugstæði sín með því að virkja réttu embættismennina , áður en keppinautar á borð við Virgin og Lauda Air tóku að krefja sambandið um endurúthlutun stæðanna .
Van Schendelen mælir með samskiptum við blaðamenn , enda séu þeir í góðu sambandi við áhrifamenn innan sambandsins og geti því reynst gagnleg náma upplýsinga þegar á reynir .
Hann varar við því að fara of geyst í þrýstingi á embættismenn og bendir á að með því að halda tilteknum sjónarmiðum ítrekað á lofti geti það orðið til að fæla viðtakendur frá málstaðnum .
Áreitið er mikið .
Hann segir Alman Metten , hollenskan sósíalista á Evrópuþinginu , hafa fengið hátt í 150 bréf frá hagsmunavörðum á þriggja mánaða tímabili árið 1991 .
Ekki er hægt að skilja við Machiavelli án þess að geta þess hvaða umsögn hann fær í Íslensku alfræðiorðabókinni .
Segir þar að Machiavelli dragi í bók sinni Furstinn upp mynd af stjórnmálalífi endurreisnartímans og lýsi þeim brögðum sem fursti þurfi að beita til að ná völdum og tryggja þau .
" Hann segir einnig að almenn siðferðislögmál nái ekki til stjórnmála heldur megi valdhafar beita öllum tiltækum ráðum til að gæta hagsmuna ríkisins ( machiavellismi ) .
Nafn Machiavelli er jafnan tengt klækjum og samviskuleysi í stjórnmálum ...
" 