Fáir höfundar eru eins afkastamiklir og Neal Stephenson og þótt skammt sé síðan frá honum kom gríðarlegur doðrantur þá er hann kominn af stað að nýju , en nú hyggst hann birta bók smám saman á netinu .
Sú bók , sem ber heitið The Mongoliad og gerist á þrettándu öld þegar við lá að herir Gengis Khan legðu undir sig Evrópu , verður aðeins aðgengileg fyrir áskrifendur , en auk þess verða hlutar bókarinnar eins og teiknimyndasögur eða jafnvel myndskeið , aukinheldur sem mikið verður af alls kyns ítarefni , hliðarsögum , orðskýringum og sagnfræðilegum vangaveltum .
Einnig er gert ráð fyrir að lesendur geti tekið þátt í að skapa bókina , bæta við hana texta eða hugmyndum .
Stephenson skrifar bókina ekki einn því sérstakt teymi er honum til aðstoðar og í því meðal annars rithöfundarnir Mark Teppo og Greg Bear .
Stephenson hefur lýst því svo að samstarfið sé því líkast og að semja handrit fyrir sjónvarpsþátt .
Áskrift að bókinni kostar um 1.200 kr. á ári .
Alla jafna mun birtast einn kafli af bókinni á viku .
Ekki er ljóst hvenær verkinu lýkur , en einnig stefna aðstandendur að því að skrifaðar verði sögur sem gerist samhliða og eins einskonar framhald þegar þar að kemur .
Slóðin á bókina er www.mongoliad.com / .
