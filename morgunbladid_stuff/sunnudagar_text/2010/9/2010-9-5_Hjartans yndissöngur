Það er ekkert launungarmál , ég iða í skinninu af tilhlökkun .
Framundan eru fjárréttir , hestaréttir , þúsund radda jarmkór , hrossastóð sem flæðir niður fjöll , söngur tárhreinna tenóra og byljandi bassa , harðsperrur um allan skrokk eftir fjárdrátt og ótal marblettir á lærum eftir gimbrahorn .
Djöfull sem það er hressandi að verða drulluskítug og graðga í sig kjötsúpu eða heimareyktan sauð .
Það er eitthvað við þessa hátíð haustsins sem losar duglega um gleðiefni í heilanum .
Fólk vaknar til náttúru sinnar , krækir saman höndum í sönghringnum og hendur eiga það til að renna aðeins niður á lend þar sem mýktin tekur við .
Þegar sungið er saman í réttum eða inni á eldhúsgólfi hjá góðum grönnum gerist eitthvað sem engin orð fá lýst .
En hvað sem það er þá bærir það strenginn í brjóstinu .
Og hömluleysið losnar líka úr læðingi við öll þessi átök .
Klofvega draga hetjurnar hverja kindina á fætur annarri í sinn rétta dilk .
Þeir allra hraustustu taka tvær í einu .
Rok í hárinu , blossi í kinnum , tóbak í nefinu og ullarlykt af höndunum .
Hvílík dásemdardýrð .
Og þær eru svo ótal margar aðrar dásemdirnar sem haustið býður upp á .
Berin , þetta gómgælandi hnossgæti , þau bíða þess óþreyjufull að lenda í munni og maga .
Full ástæða er til að minna fólk á þá blússandi rómantík sem fá má út úr því að bjóða þeim sem hjartað þráir í berjamó .
Allsberjalyng kemur fyrir í gömlum góðum söng .
Það er ekkert því til fyrirstöðu að fækka fötum í berjalautum og kyssast berjabláum kossum .
Ber eru tákn frjóseminnar , þrungin af lífi og þokkafull fyrirbæri .
Það er ekki að ástæðulausu sem Rómverjar úðuðu í sig heilu berjaklösunum í sínum alræmdu svallveislum .
Þessi ávali ávöxtur sem minnir á brjóst og rasskinnar , hann vill láta gæla við sig .
Held það gæti meira að segja verið gaman að fara saman í baðkar fullt af berjum ...
ef fólk hefur nennu til að tína svo mikið af berjum .
