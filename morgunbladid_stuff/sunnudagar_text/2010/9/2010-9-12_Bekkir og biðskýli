6:30 Vakna og fer á fætur enda get ég ekki sofið lengur .
Næ í blöðin og vek konuna ef hún sefur enn .
Við spjöllum saman yfir kaffibolla .
8:00 Mæti til vinnu .
Byrja þennan miðvikudagsmorgun á að fara yfir öll þau skilaboð sem hafa borist .
Í minni umsjá eru kvartanir og ábendingar sem okkur berast .
Einnig viðtöl við farþega og aðra sem vantar upplýsingar um ferðir vagnanna .
Hef einnig umsjón með biðskýladeildinni sem sér um viðhald og þrif á biðstöðvum Strætó .
9:00 Fæ mér kaffibolla með samstarfsfólki mínu .
Við spjöllum um daginn og veginn og ber margt og merkilegt á góma .
10:30 Fer upp í Leirvogstungu að skoða aðstöðu við biðskýli .
Fyrir mistök hefur verið búið svo um að vagninn kemst ekki lengur að biðstöðinni .
Leysi málið í samvinnu við verktaka á svæðinu .
12:00 Matur .
Við erum svo heppin að vera með ráðskonu af gamla skólanum sem er alveg frábær og eldar fyrir okkur góðan og hefðbundinn heimilismat .
Alveg yndislegt .
12:45 Fer að Hafnarfjarðarvegi þar sem vinna hefur staðið yfir við að sameina tvær biðstöðvar í eina .
Athuga frágang og annað .
14:00 Á fund með borgarstarfsmanni á framkvæmdasviði um að aðstoða mig við að setja upp bekki utandyra á Hlemmi .
Gömlu bekkirnir voru fastir við húsið og voru teknir niður á sínum tíma en nú stendur til að fá frístandandi bekki til að fólk geti tyllt sér .
Einnig rætt að endurnýja bekkina inni á Hlemmi sem eru komnir til ára sinna .
15:00 Aftur kominn á skrifstofuna til að klára það sem liggur fyrir .
Fer yfir skilaboð og hringi í þá sem hafa sent erindi .
16:45 Fer heim .
Vinnudagurinn er stundum til 17 og stundum til 18 .
Yfirleitt er matur á borðum klukkan 18 og svo sest ég yfir fréttirnar 18:30 .
Oftar en ekki sé ég yfirlitið en dorma síðan fram að seinni fréttum .
Í dag er þó annað upp á teningnum , svili minn kemur með bíl sem hann er að gera upp og ég aðstoða hann í bílskúrnum fram eftir kvöldi .
22:00 Á notalega stund með konunni og fer síðan í háttinn .
