Eva Joly er komin í forsetaframboð .
Árið 2012 ætlar hún að bjóða Nicolas Sarkozy , forseta Frakklands , byrginn undir merkjum nýs stjórnmálaafls , sem heitir Europe Ecologie og leggur áherslu á umhverfismál án þess að geta kallast hefðbundinn græningjaflokkur .
Joly segir að hugmyndafræðilegur grunnur framboðs hennar verði margþættur og áhersla verði lögð á umhverfismálin .
" Við teljum að það sem Europe Ecologie hefur fram að færa , sé það sem fólk þurfi og vilji , " segir hún .
" Þetta getur orðið til að breyta lífi fólks , gefa athöfnum einstaklinga merkingu og þá tilfinningu að vinna í þágu framtíðarinnar , fyrir barnabörnin , að stöðva eyðingu umhverfisins með því að breyta venjum okkar , til dæmis einangra húsin okkar betur og fara betur með orkuna .
Við verðum að búa okkur undir það að auðlindirnar þverri og breyta neyslunni .
Þessum skilaboðum mun ég koma á framfæri .
" Út með kjarnorkuna Joly bendir á að Frakkar hafi gengið þjóða lengst í Evrópu í að nota kjarnorku til að framleiða rafmagn .
" 80% af raforkunni okkar koma frá kjarnorkuverum , " segir hún .
" Við viljum hætta að nota kjarnorku til að framleiða rafmagn , en munum gera það með skynsamlegum og yfirveguðum hætti .
Það verður ekki gert með því að skrúfa fyrir daginn eftir kosningar .
Við munum byrja á að fjárfesta í sólarorku , vindmyllum og öðrum endurnýjanlegum orkugjöfum .
Í Frakklandi hefur fjárfesting í kjarnorku tekið fé frá öðrum kostum .
Í heiminum er kjarnorka aðeins notuð til að framleiða 2% af orkunni , sem er notuð .
Jafnvel þótt við tvöfölduðum kjarnorkunotkunina myndi það aðeins draga úr útblæstri koltvísýrings um 5% og auk þess myndi þá ganga hratt á birgðirnar af úrani .
Þannig að það er ekki lausn og er auk þess hættulegt vegna þess að við vitum ekki hvernig á að fara með úrganginn .
Þá er þetta dýr kostur .
Í verðið á rafmagninu er ekki reiknaður kostnaðurinn við að reisa kjarnorkuverin og rífa þau .
Við teljum að þetta sé gamaldags tækni í ætt við jarðefnaeldsneyti .
Ég vil draga úr neyslunni og leita annarra kosta .
" Joly segir einnig að hún vilji að landbúnaður verði sjálfbær og maturinn framleiddur í grennd við heimili neytenda .
" 20% af útblæstri gróðurhúsalofttegunda má rekja til viðskipta , " segir hún og vísar þar til hinna gríðarlegu flutninga , sem eiga sér stað á varningi heimshorna á milli .
" Það þýðir að ef við myndum hætta að borða vínber frá Argentínu í janúar myndum við spara .
Þetta er nýr hugsunarháttur .
" Joly hefur áhyggjur af fjölbreytni í lífríkinu .
" Allt í einu eru býflugur , sem frjóvga blóm , að hverfa .
Við verðum að taka náttúruna með í reikninginn .
Þetta er til marks um að við þurfum að breyta viðmiðunum , sem við notum til að mæla auðlegð .
Kostnaðurinn við tortímingu býflugnanna er hvergi mældur í þjóðarframleiðslunni .
Hins vegar eru slys og útfarir jákvæðir þættir í þjóðarframleiðslunni .
Þess vegna viljum við breyta því hvernig hún er mæld .
" Hvernig á að tryggja öllum hlutdeild ? Næst víkur Joly að þjóðfélaginu sjálfu : " Við teljum einnig að við höfum búið til hræðilegt samfélag , auði er safnað á fáar hendur og stöðugt fleiri eru útilokaðir .
Í Frakklandi eru fjórar og hálf milljón manna án atvinnu .
Milljónir innflytjenda , sem við sóttum á sjöunda áratugnum , eru einangraðar .
Þetta er annað stórmál : hvernig á að tryggja að enginn verði útilokaður frá þjóðfélaginu , að allir fái hlutdeild í því .
" Mál innflytjenda hafa klofið franskt samfélag .
Komið hafa fram tillögur um að banna múslímskum konum að bera slæður og hart hefur verið deilt um ákvörðun stjórnar Sarkozys um að flytja sígauna úr landi .
Spjótin beinast meira að segja að framboði Joly , sem fluttist til Frakklands frá Noregi á yngri árum .
" Hægri öfgamenn hafa stigið fram og sagt : Hún getur ekki boðið sig fram til forseta vegna þess að hún er ekki með beina tengingu við franska jörð , við Frakkland .
Þetta þýðir að skilningur nýlendutímans á þjóðerni er enn við lýði , það eru fyrsta flokks ríkisborgarar og annars flokks .
Ég held að í höfði núverandi forseta séu hinir raunverulegu Frakkar hvítir , ungir , fallegir , klárir og svo framvegis .
En heimurinn er ekki svona lengur .
Við erum land margra kynþátta og menningarheima .
Ef það á að reyna að afneita því komumst við ekki áfram .
" Joly gagnrýndi brottflutning sígaunanna harðlega og sagði að hann bæri vitni kynþáttafordómum á vegum ríkisins .
" Ég notaði þau orð og var á undan Sameinuðu þjóðunum og katólsku kirkjunni , sem notuðu svipað orðalag , " segir hún .
" En þessar aðgerðir voru einnig ólöglegar og stönguðust á við tilskipanir Evrópusambandsins um ferðafrelsi fólks .
Þetta er leið til að höfða til verstu tilhneiginga fólks .
Sumir hugsa þegar þeir sjá fólk betla að þeir vilji ekki þurfa að hafa það fyrir augunum .
Ef hægt væri að láta þetta fólk hverfa yrði heimurinn betri .
Raunveruleikinn er sá að við höfum ekki fundið lausn á innflytjendavandanum í Evrópu og innflytjendur skipta milljónum .
" Ómennskt og stangast á við lög Joly segir að flökkulíf sígaunanna sé ekki í takti við kyrrsetusamfélög samtímans í Evrópu .
" Við tókum ákvörðun og ætlum í næstu viku að leggja ályktun fyrir Evrópuþingið í Strasbourg , sem ég vona að fái meirihluta , þess efnis að tekið verði á málefnum innflytjenda , ekki bara sígauna , því að þeir eru evrópskir ríkisborgarar og eiga rétt á heilbrigðisþjónustu og menntun .
Það er skylda okkar að tryggja að börnin þeirra geti gengið í skóla .
Kannski verður það gert með því að fá þeim kennara , sem getur ferðast með þeim , ég veit það ekki .
En þetta verður ekki leyst í hverju þjóðríki fyrir sig .
Ísland , Noregur og Belgía geta ekki gert þetta hvert í sínu lagi .
Það þarf að gerast innan Evrópu .
Sá sem heimsækir búðir sígauna sér að þeir búa við skelfilega fátækt og aðstæður .
Óbærilegt er að horfa upp á þegar ruðst er á jarðýtum inn í búðir þeirra og vagnalestirnar eyðilagðar .
Við verðum að byrja á að segja að reglurnar verði virtar , sem þýðir að hætta verður að fara í búðirnar og senda hópinn burt .
Þess í stað á að taka fyrir mál hvers og eins og fara yfir það hvort viðkomandi hafi verið í landinu þrjá mánuði eða meira .
Þeir , sem hafa verið lengur , verða að fara , en þeir , sem aðeins hafa verið í tvær vikur , fá að vera .
Þetta er ómennskt og stangast á við lagalegar skuldbindingar í Evrópu .
Ekki bætir úr skák þegar maður veit hvers vegna hann gerir þetta .
Hvers vegna byrjaði Sarkozy þessa herferð ? Vegna þess að hann hélt að það mundi auka vinsældir sínar og draga athyglina frá máli Liliane Bettencourt , erfingja L ' Oreal , og ráðherrans Erics Woerth sem er hættulegt fyrir hann .
Þetta finnst mér einnig óbærilegt .
Svona viljum við ekki hafa stjórnmál .
" Sama dag og viðtalið fór fram kom í ljós að Woerth hafði þvert á yfirlýsingar um að hann hefði engin afskipti haft af málinu sent bréf til að þrýsta á að vinnuveitandi konu hans yrði heiðraður af ríkinu .
Sami maður stjórnar hluta af auðæfum Bettencourt og því hafa komið fram ásakanir um hagsmunaárekstur .
" Daglega komumst við að því að þeir ljúga upp í opið geðið á okkur og þetta er skelfilegt fyrir trúverðugleika stofnana okkar .
" Joly rekur annað spillingarmál , sem á sér lengri aðdraganda .
" Flokkur Sarkozys , UMP , hefur undirritað samkomulag við borgarstjóra Parísar um að hann greiði borginni 2,2 milljónir evra vegna tjónsins út af skálduðum störfum , sem Jacques Chirac veitti vinum sínum þegar hann var við völd .
Það er engin ástæða í heiminum til að þessi stjórnmálaflokkur borgi persónulegar skuldir Chiracs eða persónulegar skuldir eiginkvenna ráðherra , ráðherrasona eða annarra einstaklinga , sem Chirac vildi gera vel við .
Þetta er ólöglegt og það er það ótrúlega : hvernig dirfast þeir að gera ólöglegt samkomulag .
Stjórnmálaflokkar eða fyrirtæki þurfa að virða tilgang sinn .
Það má ekki nota peninga félaganna til að greiða skuldir fyrrverandi forseta .
Þetta köllum við trúnaðarbrest .
Þeir fengu peninga frá almenningi til að gera ákveðna hluti og Parísarborg verður meðsek .
" Framboð Joly mun óhjákvæmilega hafa áhrif á störf hennar á Íslandi og ráðgjöf við embætti sérstaks saksóknara .
" Ég byrjaði að vinna á Íslandi í mars 2009 , " segir hún .
" Það var ekki gert ráð fyrir að það mundi vara að eilífu og störfum mínum mun ljúka með eðlilegum hætti .
" Meira vill hún ekki segja , en bætir við þegar gengið er á hana að samkomulagið , sem gert var um störf hennar við íslensk stjórnvöld , renni út í árslok .
Ánægð með uppbyggingu Joly vill heldur ekki tala um gang rannsóknar embættis sérstaks saksóknara á hruninu .
" En almennt get ég þó sagt að ég er mjög ánægð með uppbyggingu starfsliðsins , " segir hún .
" Á morgun [ föstudag ] hefst þjálfun 24 nýrra starfsmanna og ég mun ræða við þá .
Þarna er komið mikið af upplýsingum , margir hugir leggja saman og það er forsenda fyrir því að ná árangri .
Við höfum fengið mannskap og nýtt húsnæði .
Einnig höfum við smám saman áttað okkur á ferli afbrotanna .
Hlutirnir eru mun skýrari nú en þeir voru í upphafi .
" Joly segir að í skýrslu rannsóknarnefndar Alþingis hafi verið sýnt fram á hvað gerðist og margar staðreyndir verið afhjúpaðar án þess að dregnar hafi verið ályktanir .
" Þá vinnu erum við að inna af hendi .
" Sigurður Einarsson , fyrrverandi stjórnarformaður Kaupþings , sakaði sérstakan saksóknara um óskiljanlegan yfirgang og valdníðslu í rannsókn sinni á bankanum og krafðist rannsóknar á aðferðum hans í viðtali í Fréttablaðinu fyrir viku .
Hann beindi einnig spjótum sínum að Joly .
Kvaðst hann hafa grunsemdir um að hér væri " frekar unnið í anda þess sem Eva Joly , sérstakur ráðgjafi saksóknara , lýsti í Silfri Egils ...
Þar fór hún vandlega yfir að það þurfi að fara með þetta mál fram á tveimur sviðum , annars vegar á sviði laganna og hins vegar á sviði almenningsálits þar sem erfitt geti verið að fá menn sakfellda og dæmda fyrir meinta fjármálaglæpi " .
Viðbrögð Sigurðar algerlega fyrirsjáanleg " Ég get aðeins sagt að reynsla mín og saksóknaranna í tengslanetinu , sem ég stofnaði 2005 og í eru um 30 saksóknarar alls staðar að úr heiminum , Indónesíu , Costa Rica , Nigaragúa , Noregi , Finnlandi , Þýskalandi , er sú sama : þeir eru allir þreyttir á að verða fyrir árásum vegna rannsókna á málum , sem vekja athygli , " segir Joly .
" Svörin eru öll í rannsóknargögnum , en saksóknarinn má ekki segja hvað þar er að finna .
Þetta skapar ójafnvægi , sem mig grunar að þeir noti til að reyna að láta rannsakendurna líta út fyrir að vera jafn miklir glæpamenn og þeir eru sjálfir .
Þeir reyna að snúa taflinu við með því að láta líta út fyrir að annarlegar hvatir búi að baki .
Þetta er algerlega fyrirsjáanlegt og ég get meira að segja sagt þér að öllum brögðum í bókinni verður beitt til að koma í veg fyrir að málið fari fyrir dóm og , þegar það gerist , að dómur verði felldur .
Þetta munu þeir gera með fjölda krafna um frestanir , ef það líða tíu ár eða fimmtán verða þeir allir áður en þar að kemur og það yrði góð staða .
Og þegar það gengur ekki og þeir verða að standa reikningsskil gerða sinna verða þeir mjög veikir og þeir munu senda læknisvottorð þess efnis að þeir þoli ekki lýjandi setur í réttarsalnum .
Þetta er ekki bara mín reynsla , heldur vandamál , sem allir þurfa að glíma við .
Við sáum þetta í sérstaka dómstólnum vegna Júgóslavíu .
Þeir sem eru í hárri stöðu í samfélaginu og eiga peninga eru ekki vanir að þurfa að svara spurningum .
Þeir eru með góða lögfræðinga sem kunna öll brögðin .
En svarið við spurningunni er að þetta kemur ekki á óvart .
Hvað varðar það , sem hann hefur eftir mér , gæti það verið rétt .
Inntak rannsóknar er lögum samkvæmt leyndarmál , en engu að síður þarf að upplýsa almenning , ekki um efnisatriðin , heldur til að gera grein fyrir því að rannsóknin sé í góðum höndum .
Það þarf að veita ákveðnar lágmarksupplýsingar og koma til skila hvaða vandkvæði er um að ræða .
Ég veit ekki hvernig það er á Íslandi , en það eru leiðir til að stöðva rannsóknir og almenningsálitið veitir ákveðna vernd .
Það er mikilvægt að almenningur beri traust til stofnana og styðji rannsóknina .
Hann getur sagt það sem honum sýnist , þetta er fyrirsjáanlegt og almenningur mun sjá allar upplýsingarnar þegar og ef kemur í réttarsalinn .
" Joly segir að hugarfar þeirra , sem fremja efnahagsbrot , sé af allt öðrum toga en hjá hefðbundnum glæpamönnum .
" Þjófar og bankaræningjar vita að þeir eru í leik þar sem þeir brjóta reglur samfélagsins , " segir hún .
" Þegar þeir nást vita þeir að það er hluti af áhættunni , sem þeir taka .
Þeir , sem fremja efnahagsbrot , eru svo vanir að halda að þeir séu hafnir yfir lögin að þeim finnst og þeir trúa að þeir hafi bara verið að gera það , sem allir séu að gera ; að það sé ósanngjarnt að þeir þurfi að svara til saka , en ekki kollegar þeirra í London eða Bandaríkjunum .
" Hver eru gildi samfélagsins ? Joly segir að þessi mál veki spurningar um gildi samfélagsins .
" Ég var að skoða norskt blað , Dagens Næringsliv , fyrir viku og þar var mynd af ungum , myndarlegum manni .
Ég hélt að þetta væri íþróttamaður , en undir myndinni stóð " samkvæmisljón " og hann sagði : Líf mitt snýst um partí alla daga vikunnar .
Ég hugsaði með mér að þetta væru þá gildi samfélagsins , ekki að vinna í þágu almannahagsmuna , ekki að reyna að leysa þau gríðarlegu vandamál , sem að okkur steðja , heldur að geta drukkið og skemmt sér .
Það er brjálæði að leggja það til sem fyrirmynd fyrir annað fólk .
Svo að ég snúi aftur að spurningunni í upphafi mun ég hafa á stefnuskrá minni að hampa ekki þessum gildum .
Í Frakklandi var umboðsmaður að gefa út eftirtektarverða skýrslu þar sem hann segir að Frakkar séu í heild þunglyndir .
Hann segir að átta milljónir manna óttist að fara undir fátæktarmörk .
Ef tekjur þeirra minnkuðu um 50 evrur myndu þeir ekki geta borgað leigu og mat .
Þetta er svakalegt og þetta fólk er mjög nærri því að glatast .
Rúmlega milljón eldri borgarar skrimta á 800 evrum á mánuði , tala ekki við annað fólk oftar en tvisvar á viku og stríða við mikið þunglyndi .
Þetta er galið samfélag .
Við erum að eyðileggja umhverfi okkar , en það færir okkur ekki hamingju , heldur forheimskun .
" Joly segist ekki vita hvernig þessum boðskap verði tekið í kosningabaráttu .
" Og mér er sama , " segir hún .
" Ég held að nú sé sögulegt augnablik og við höfum algerlega vanmetið greind fólks og væntingar .
Ég held að trúin á að hagvöxturinn muni snúa aftur og leysa allan vanda og heimurinn verði það sem hann var á áttunda áratugnum fái ekki staðist og við þurfum að vakna og skilja að við höfum ekki haft neinn raunverulegan hagvöxt í 30 ár og hann kemur ekki aftur og mun ekki leysa öll vandamálin .
Við verðum að leysa vandamálin með því , sem við höfum nú á milli handanna , með því sem ríkið hefur , og við verðum að skapa meiri jöfnuð í samfélaginu .
Ég er ekki að tala um áætlunarbúskap í hagkerfinu , ég held að við getum haldið okkur við markaðsöflin , en við þurfum að setja þeim reglur og það gengur ekki að einn maður geti verið með þúsundfaldar tekjur venjulegs manns .
" Joly gerir sér grein fyrir því að það er erfitt að koma þessu í verk .
" Í Evrópu höfum við reynt að setja fjármálamörkuðum reglur , " segir hún .
" Við höfum samið þrotlaust , en til að breyta bankareglum þarf samkomulag milli þingsins og ríkjanna .
Þingið er íhaldssamt , en var þó mun hlynntara reglusetningu en ríkin .
Við munum gera málamiðlun og um það snýst þingmennskan .
Reglurnar verða ekki það sem við vonuðumst til , en þokast þó í rétta átt .
Sett verða mörk á kaupauka og það var mjög erfitt að koma því í gegn .
Fólk þarf að gera sér grein fyrir því að þetta sé hægt , að það sé hægt að búa saman með öðrum hætti .
Fólk þarf að átta sig á að fjármálaiðnaðurinn – og þetta er eitt af því sem má læra af bankahruninu hér – er geggjuð vél , sem var ekki smíðuð í þeim tilgangi að þjóna fólki eða hinu raunverulega hagkerfi , hann er eins og risastórt spilavíti þar sem eru örfáir sigurvegarar .
" Joly telur að kaupaukar séu eitt sjúkdómseinkennið .
" Það er ekkert vit í þeim , " segir hún .
" Það eru svo margar geggjaðar bókhaldsleiðir .
Bókhaldi bankanna er ekki treystandi .
Oft er hagnaðurinn ýktur þannig að hann eykst eftir því sem verr gengur og stjórnendurnir fá bónusa í samræmi við það .
Í nýju reglunum er gert ráð fyrir því að bónusar verði ekki greiddir fyrr en lengra er liðið frá viðskiptunum og reynsla komin á þau og það er skref fram á við , en ég skil ekki hvers vegna á að borga bónusa .
Menn virðast halda að þetta sé einhver galdur , að þeir eigi sameiginlega hagsmuni með almennum hluthöfum , en hvað þurfum við mörg dæmi til að sýna að þetta er ekki satt og felur meira að segja í sér hvata til afbrota .
Og af hverju í ósköpunum eiga einstaklingar , sem hafa farið á tveggja vikna námskeið um verðbréf og geta talið það eitt sér til tekna að geta keyrt flókin tölvuforrit , rétt á þessum yfirgengilegu launum miðað við fólk , sem er að gera eitthvað í þágu sameiginlegrar framtíðar okkar , finna lækningu við sjúkdómum eða þróa ný lyf .
Það er okkar að ákveða þetta og ég trúi ekki að peningar séu eini hvati fólks .
" Þjóðfélaginu ekki breytt á einum degi Joly segir að gera þurfi breytingar , en þjóðfélaginu verði ekki breytt á einum degi , hvort sem um er að ræða notkun kjarnorku eða fjármálakerfið .
" Það er aðeins hægt að breyta skref fyrir skref , en það verður að vera markmið við sjóndeildarhringinn , " segir hún .
" Ég held líka að undirliggjandi sé gamla nýlendukerfið .
Auður Evrópu varð til með því að arðræna þriðja heiminn .
Okkur finnst kannski óþægilegt að viðurkenna það , en svona er það .
Við fengum ókeypis mannafla í gegnum þrælahaldið , á því grundvallaðist auður Englendinga , Frakka , Portúgala og Spánverja .
" Joly var meðal þeirra , sem skrifuðu undir áskorun til franskra stjórnvalda um að endurgreiða 17 milljarða evra , sem Haítí þurfti að greiða Frökkum í skaðabætur fyrir sjálfstæði sitt .
Gömul nýlenduhugsun " Við þurfum að taka þetta alvarlega , " segir hún .
" Þetta kallast á við gamla sýn á heiminn þar sem við vorum hvítu drottnararnir og ræddum í alvöru hvort indíánar væru með sál , þetta var grafalvarleg guðfræðileg deila og á endanum komust menn að þeirri niðurstöðu með eins atkvæðis meirihluta að þeir hefðu sál .
Þetta er úrelt sýn á heiminn , en það eimir enn eftir af henni í Frakklandi þegar sagt er að ég geti ekki farið í forsetaframboð vegna þess að ég sé ekki fædd þar , þeirri sýn að sumir séu fæddir til að drottna yfir öðrum .
" Joly segir að eftir að nýlendustefnan leið undir lok hafi gömlu nýlenduveldin fundið aðrar leiðir til að arðræna auðlindir þriðja heimsins .
" Þetta á við um fjölþjóðlegu fyrirtækin og fjármálakerfið , " segir hún .
" Aðferðin er sú að borga ekki sanngjarnt verð fyrir auðlindirnar , en í þetta sinn er sagt að ekkert sé hægt að gera í málinu , ef við komum ekki og tæmum hjá þeim höfin komi Kínverjar og geri það þannig að við getum alveg eins gert það .
Svona er hugsunarhátturinn .
Þetta hefur getið af sér þá hugmynd að við eigum heimtingu á að vera rík og drottna yfir heiminum .
" Joly tekur hafið undan vesturströnd Afríku sem dæmi .
" Ég reyndi í sjávarútvegsnefnd Evrópuþingsins að tala fyrir því að við ættum að leggja áherslu á þróunarþáttinn og stunda sjálfbærar veiðar , " segir hún .
" Þá taka til máls bálreiðir spænskir sjómenn og tala um sínar áhyggjur .
Það er mjög erfitt að hafa hnattræna sýn , en ég veit að ef við áttum okkur ekki á því að við þurfum heim með meira réttlæti , í hverju landi fyrir sig en einnig milli norðurs og suðurs , munum við ekki geta lifað í friði um langan aldur .
Þetta er forsendan fyrir því að koma á friði í heiminum .
" Joly segir að með sama hætti sé hægt að tala um umhverfisskuld : " Ef við höldum áfram að draga niðurstöður vísindamanna í efa verður heimurinn líkur því , sem við höfum orðið vitni að í sumar : flóð í Pakistan þar sem fimmtungur landsins er undir vatni og tuttugu milljónir manna hafa misst lífsviðurværi sitt , gróðureldar í Rússlandi og þurrkar á Sahel-svæðinu í Afríku .
Í Evrópu höfum við gefið 70 milljónir evra og þegar framlögin til Haítí er lögð saman við eru engir peningar eftir .
Við erum komin að mörkum hins alþjóðlega samstöðukerfis .
Þessir viðburðir eru enn undantekningar , en það mun breytast .
Hvernig eigum við að byggja upp heiminn þegar ekki er hægt að ganga að uppskeru næsta árs vísri .
Fyrir mér er þetta augljóst , margt þarf að breytast og það er orðið áliðið .
Það væri þó of dramatískt að segja að klukkuna vantaði fimm mínútur í miðnætti .
Við teljum ekki að fólk eigi að fara í kalda sturtu í dimmu herbergi .
Fólk á að fara í heitt og gott bað í upphituðu herbergi , en við teljum að fólk eigi að gera eins og á Íslandi og nota endurnýjanlegar auðlindir .
Það gerum við ekki í Frakklandi þótt við séum með svæði þar sem er mikið sólskin .
" Joly segir að Íslendingar eigi við sömu vandamál að glíma og aðrir .
" En þið eruð í betri upphafsstöðu .
Ísland er lýðræðisríki , hér býr menntað fólk og þið eruð fá .
Þið getið gert ykkur dásamlegt og gagnsætt lýðræðissamfélag og ef ykkur tækist það yrði það ekki bara gott fyrir Ísland heldur allan heiminn .
" Joly er hrifin af hugmyndinni um að Ísland verði griðastaður alþjóðlegrar fjölmiðlunar .
" Mörg mikilvæg skjöl fá ekki lýðræðislega skoðun , en fengju aldrei samþykki almennings ef hann vissi af þeim .
Þetta yrði upplýsingaveita fyrir almenning og ekki yrði hægt að fjarlægja efnið .
Griðastaðurinn myndi ekki veita uppljóstrurum skjól , en það er ekki hægt að leysa öll vandamál í einu og ég held að þetta frumkvæði og samþykkt Alþingis á ályktuninni sé mjög mikilvæg fyrir málfrelsið .
" Hugrekkið og skjólið í fjöldanum Joly eru einstaklingar , sem rísa gegn valdinu , hugleiknir og hún hefur skrifað bók , sem kom út á íslensku fyrir jólin undir heitinu Hversdagshetjur .
" Venjulegt fólk , sem tekur órétti ekki þegjandi , er svo mikilvægt .
Við þurfum lög til að vernda uppljóstrara , en ekkert kemur í stað hugrekkis einstaklinganna og að þeir láti sig hlutina varða .
Í okkar samfélagi eru þessir eiginleikar ekki lengur metnir að verðleikum .
Þetta tengist öðru vandamáli í menningu okkar , sem snýst um að tilheyra fjöldanum .
Elias Canetti hefur útfært þessa hugsun um að það að tilheyra hópi fær einstaklinga til að líða vel og finnast að þeir þurfi ekki að taka ábyrgð .
Það hefur verið grafið undan einstaklingsábyrgðinni og við þurfum að snúa aftur til hugrekkisins , hafa sýn á framtíðina og eitthvað til að trúa á .
" Joly segir að það sé misskilningur að halda að smæð einstaklingsins útiloki að hann geti haft áhrif .
Bók sín sýni að það sé ekki satt .
" Og ég trúi því að hægt sé að breyta hlutum og það geti smitað út frá sér .
Ég hef fundið það á fundum græningja í Frakklandi .
Þúsundir manna koma og maður finnur og vonar að hægt sé að vekja meiri vonir .
Ekki er vanþörf á , við höfum aldrei verið ríkari en í dag , en þessi tilfinning óréttlætis og einangrunar gerir fólk mjög óhamingjusamt .
Mikilvægi einstaklingsins hefur aldrei verið meira .
" Nýtt afl í franskri pólitík Eva Joly yrði forsetaframbjóðandi nýrrar hreyfingar , sem nefnist á frönsku Europe Ecologie , er þýða mætti vistkerfi Evrópu , sem hljómar ekki sérlega vel í þýðingu sem nafn á stjórnmálahreyfingu .
Hreyfingin er sprottin upp úr flokki Græningja og tengdum flokkum og hreyfingum , þar á meðal hreyfingu Joly , Civil Society .
Hreyfingin var mynduð í Frakklandi í október 2008 fyrir kosningarnar til Evrópuþingsins í fyrra og gekk svo vel – fékk 16,3% atkvæða – að hún bauð einnig fram til héraðsstjórnarkosninga í Frakklandi á þessu ári og fékk rúmlega 12% atkvæða .
" Nú erum við sameinuð , einn nýr flokkur , " segir Joly .
" Í nóvember verður síðan haldinn fundur þar sem tekin verður endanleg ákvörðun um framboðið , en framboð mitt kom fram á þriggja daga sumarþingi hreyfingarinnar og ætti því ekki að koma neinum á óvart lengur .
" Joly segir að sameining þessara afla sé töluverð tíðindi vegna þess að Græningjum hafi ekki vegnað vel í Frakklandi miðað við sambærilega flokka í Belgíu , Þýskalandi og Austurríki .
" Flokkurinn fékk mjög lítið fylgi í Frakklandi og átti því mikið inni , " segir hún .
" Nú er kominn nýr kraftur í þetta afl .
Það er vegna þess að komið er fólk úr Civil Society , sem vildi ekki einfaldlega verða Græningjar .
Á listum þessarar nýju hreyfingar , Europe Ecologie – við tökum nafnið , sem við notuðum í Evrópukosningunum – eru til skiptis græningjar og félagar úr Civil Society og það skapaði þennan gríðarlega árangur , " segir hún og telur upp nokkra nafntogaða einstaklinga .
Þeirra á meðal eru José Bové , sem er þekktur fyrir baráttu sína gegn erfðabreyttum matvælum , Yannick Jadot , fyrrverandi leiðtogi Greenpeace í Frakklandi , og fleiri , sem eru þekktir á sínu sviði .
Fyrir hreyfingunni fer Daniel Cohn-Bendit , sem í stúdentauppreisninni 1968 varð þekktur undir nafninu Rauði Danni .
Hann hefur lýst yfir stuðningi við framboð Joly ásamt Cécile Duflot , formanni flokksins og nýrri vonarstjörnu í franskri pólitík .
" Ég vildi ekki fara í framboð og kosningabarátta getur verið mjög lýjandi , " segir Joly .
" Einstaklingurinn , sem hefur mesta þungavigt , er Daniel Cohn-Bendit , en hann er þýskur .
Hann gæti gerst franskur ríkisborgari , en hann vill það ekki .
Félagar mínir á Evrópuþinginu báðu mig og þessi hugmynd fékk brautargengi á sumarþinginu , en ég bað um að hún yrði afgreidd formlega í atkvæðagreiðslu innan flokksins þannig að aðrir frambjóðendur gætu gefið kost á sér og lagt fram stefnu sína .
Þess vegna verður haldið prófkjör .
" 