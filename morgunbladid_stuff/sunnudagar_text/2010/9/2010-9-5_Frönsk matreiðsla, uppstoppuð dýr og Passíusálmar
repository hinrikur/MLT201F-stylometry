Þessa dagana er ég eiginlega " á milli bóka " og þá gríp ég gjarnan í bækur sem ekki eru endilega lesnar spjaldanna á milli .
Þannig fór ég í vikunni upp í rúm með matreiðslubókina German cooking today sem mér var gefin fyrir stuttu .
Í vikunni hljóp svo óvænt á snærið hjá mér þegar ég fékk lánaða matreiðslubók Juliu Child : Mastering the Art of French Cooking en saga Juliu var nýverið kvikmynduð með Meryl Streep í aðalhluverki .
Mér finnst afskaplega gaman að lesa góðar matreiðslubækur þótt minna fari fyrir því að ég noti þær beinlínis í eldhúsinu , þ.e.a.s. ég á erfitt með að elda nákvæmlega eftir uppskriftum en fæ ýmsar hugmyndir sem síðan eru útfærðar " a la casa " .
Önnur bók sem ég gríp í öðru hvoru þessa dagana er ritgerðasafn snillingsins Salmans Rushdies : Imaginary Homelands þar sem m.a. er fjallað um óáreiðanleika frásagnarinnar í einni af hans frábæru bókum : Miðnæturbörnum .
Eftirminnilegasta bók síðustu vikna er væntanlega Beatrice and Virgil eftir Yann Martel , þann hinn sama og skrifaði Söguna af Pí sem ég held mikið upp á og er ein af fáum bókum sem ég les aftur og aftur .
Í Beatrice and Virgil er lesandinn leiddur inn í furðuheim " taxidermistans " ( orð sem ég átti ekki í mínum orðaforða þegar ég byrjaði á bókinni en gæti útlagst á íslensku sem uppstoppari ) .
Þetta er saga sem gægist inn í furðuheim manns sem hefur það að atvinnu , og sjúklegri ástríðu , að stoppa upp dýr .
Rithöfundur nokkur sem hefur gefið skriftir upp á bátinn kynnist uppstopparanum og fær af ástæðum sem hann skilur ekki alveg sjálfur mikinn áhuga á þessum undarlega og andfélagslega þenkjandi manni sem lifir og hrærist í heimi dauðra dýra .
Uppstopparinn reynist síðan vera í meira lagi vafasamur náungi .
Einhver óhugnaður liggur í loftinu allan tímann sem erfitt er að henda reiður á fyrr en í lokin .
Sagan á það sameiginlegt með Sögunni af Pí að dýr skipa stór hlutverk og hér enn furðulegra hlutverk en í sögunni af Pí .
Gegnum söguna þarf lesandinn að takast á við spurningar um mannlegt eðli , svik og ábyrgð , ástina og lífið .
Ég mæli eindregið með Yann Martel .
Spennusögur rata ekki oft á náttborðið hjá mér núorðið , eftir of stóra skammta af slíkum verkum fyrir nokkrum árum .
Eina las ég þó um daginn , sem var svo spennandi að hún var gleypt í einum bita .
Þetta er reyfarinn Barnið í ferðatöskunni eftir Agnete Friis og Lene Kaaberböl – ekta reyfari sem heldur manni við efnið frá fyrstu síðu .
Hef ekki mörg orð um hana enda var fjallað um hana á síðum þessa blaðs í síðustu viku .
Klaustrið eftir Panos Karnezis er önnur sem lesin var í sumarfríinu um líf nunna í afskekktu klaustri á Spáni þar sem óvænt koma reifabarns hefur ófyrirsjáanlegar afleiðingar fyrir líf sem verið hefur í föstum skorðum áratugum saman .
Vekur mann til umhugsunar um það hvers vegna fólk á besta aldri velur sér það hlutskipti að einangra sig frá lífinu með þessum hætti .
Sagan tekur annars á breyskleikanum sem við öll erum ofurseld – líka þau sem helgað hafa líf sitt guði og virðast laus við alla synd ! Það er einhver djúp kyrrð yfir sögunni og lífinu í klaustrinu til að byrja með en þegar líður á fara tilfinningarnar að krauma svo um munar .
Auk þess eiga Passíusálmarnir og ljóðasafn Jóhannesar úr Kötlum fastan stað á náttborðinu þessar vikurnar og er alltaf gott að grípa í aðra hvora eða báðar rétt fyrir svefninn .
