Andsog áhorfenda fylltu salinn .
Þeir biðu í ofvæni eftir að hann kæmi úr kafinu .
Var honum óhætt eða hafði hann orðið fyrir hnjaski ? Óhappið þegar Greg Louganis , fremsti dýfir heims , rak hnakkann í stökkbrettið í undanrásum dýfingakeppni Ólympíuleikanna í Seoul 1988 er með þeim eftirminnilegri frá þessu stærsta íþróttamóti heims í seinni tíð .
Milljónir áhorfenda um allan heim fundu til með kappanum á þessum degi fyrir 22 árum .
Louganis var að reyna hálfþrefalt heljarstökk aftur á bak þegar hann rak höfuðið í þriggja metra brettið .
Til allrar hamingju var hann ekki að stökkva af tíu metra pallinum , þá hefði höggið orðið ennþá verra .
Öllum til léttis kom Louganis fljótt úr kafinu .
Hann synti að stiganum upp úr lauginni og vippaði sér upp á bakkann .
Þar fór hins vegar ekkert milli mála að hann var sár , blóð draup úr hnakkanum og dýfirinn var reikull í spori .
Honum var strax komið undir læknishendur .
Gert var að sárum hans til bráðabirgða en Louganis harðneitaði að fara á spítala fyrr en keppni í undanrásum væri lokið .
35 mínútum eftir óhappið var hann því mættur aftur á brettið og lauk keppni með stæl .
Tryggði sér sæti í úrslitum dýfingakeppninnar .
Að því búnu féllst hann á að fara á spítala , þar sem hann var greindur með vægan heilahristing , auk þess sem sauma þurfti fimm spor í hnakkann .
" Ég áttaði mig ekki á því hvað ég var nálægt brettinu , " rifjaði Louganis upp síðar .
" Mér krossbrá þegar ég rak höfuðið í það .
En í raun var höggið þyngra fyrir stoltið en höfuðið .
" Nokkrum dögum síðar mætti Louganis galvaskur til leiks og varði fyrstur manna gullið í dýfingum af þriggja metra bretti sem hann hafði fyrst unnið í Los Angeles fjórum árum áður .
Hann gerði slíkt hið sama í keppni á tíu metra palli .
Enginn dýfir komst með tærnar þar sem Greg Louganis hafði hælana á þessum árum .
Var HIV-smitaður þegar slysið varð Umfjöllun um atvikið blossaði upp aftur sex árum síðar þegar Louganis , sem er samkynhneigður , upplýsti í sjónvarpsviðtali við Barböru Walters að hann væri HIV-jákvæður og hefði verið greindur þegar slysið varð .
" Ég var logandi hræddur um að valda fleira fólki skaða og langaði að vara Puffer lækni við en fraus hreinlega og gerði það ekki , " sagði hann í endurminningum sínum árið 1995 en Puffer þessi læknir gerði upphaflega að sárum hans án þess að notast við hanska .
" Á þessum tímapunkti var allt í flækju , HIV-smitið , áfallið og skömmin af því að hafa rekið höfuðið í .
Að mér læddist sá hræðilegi grunur að ferli mínum væri lokið .
" Puffer læknir var upplýstur um smit Louganis árið 1995 og lét þá rannsaka sig .
Til allrar hamingju reyndist hann HIV-neikvæður .
Endurminningar Louganis , Breaking the Surface , urðu metsölubók í Bandaríkjunum og upp úr þeim var gerð sjónvarpsmynd með sama nafni árið 1996 .
Mario nokkur Lopez fór þar með aðalhlutverkið .
Louganis er orðinn fimmtugur .
Hann er af samósku og sænsku foreldri en var ættleiddur af grísk-amerískum foreldrum og óx úr grasi í Kaliforníu , gekk meðal annars í grunnskóla sem heitir því ágæta nafni Valhöll .
Louganis setti sundskýluna í skúffuna fljótlega eftir Ólympíuleikana í Seoul og hefur fengist við eitt og annað síðan .
Lék meðal annars hlutverk í nokkrum kvikmyndum , þeirra kunnastar eru víst Touch Me ( 1997 ) og Watercolors ( 2008 ) , ef það hringir einhverjum bjöllum .
Í dag eiga hundar hug Louganis allan og keppa málleysingjarnir hans , Dr. Schivago , Captain Woof Blitzer og Dobby , reglulega í hundafimi .
Engum sögum fer af hæfni þeirra .
Louganis hefur ritað bók um hundahald ásamt Betty nokkurri Sicora , For the Life of Your Dog .
orri@mbl.is 