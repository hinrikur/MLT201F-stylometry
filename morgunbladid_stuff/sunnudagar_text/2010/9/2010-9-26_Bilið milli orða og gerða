Á þeim tíma sem Obama forseti stóð í ræðustól og flutti ræðu sína fyrir Sameinuðu þjóðunum munu 30 konur hafa dáið af barnsförum og 66 börn úr malaríu , " sagði Ray Offenheiser , talsmaður góðgerðarsamtakanna Oxfam , þegar þriggja daga leiðtogafundi Sameinuðu þjóðanna um fátækt og þúsaldarmarkmiðin , sem sett voru fyrir tíu árum , lauk í New York á miðvikudag .
Ban Ki-moon , framkvæmdastjóri Sameinuðu þjóðanna , kynnti að ríkisstjórnir , einstaklingar og góðgerðarsamtök hefðu skuldbundið sig til að safna fjörutíu milljörðum dollara til að bjarga lífum milljóna kvenna og barna .
Barack Obama sagði í ræðu sinni að þjóðir heims myndu ekki ná þúsaldarmarkmiðunum , sem miðast við árið 2015 , að óbreyttu .
Margt hefði náðst , en það hefði " ekki gerst næstum því nógu hratt " .
Obama boðaði breytingar í þróunarhjálp .
" Hugsið ykkur þær milljónir manna , sem treyst hafa á matvælaaðstoð áratugum saman , " sagði hann .
" Það er ekki þróun , það er að vera háður og þann vítahring verðum við að rjúfa .
" Obama skoraði á þróunarríkin að taka frumkvæðið og sagði : " Þeim tímum , sem þróun ykkar er ákveðin í erlendum höfuðborgum , verður að ljúka .
" Jóhanna Sigurðardóttir forsætisráðherra var meðal þeirra þjóðarleiðtoga , sem tóku til máls á fundinum , og fjallaði hún meðal annars um áhrif heimskreppunnar .
" En þau vandamál , sem blasa við þróuðu ríkjunum , eiga ekki að beina athygli okkar frá brennandi málefnum dagsins , " sagði hún .
" Athygli okkar á að beinast að sárri neyð fátækustu svæða heimsins .
" Wen Jiabao , forsætisráðherra Kína , minnti leiðtoga heims á loforð um að verja 0,7% af vergum þjóðartekjum í aðstoð .
" Að bjóða brauðhleif er nytsamlegra en innantómt loforð , " sagði Wen og gagnrýndi þjóðir heims fyrir að hafa ekki staðið við orð sín .
Hann sagði að auðugustu þjóðir heims ættu að gefa án skilyrða .
Hann sagði að í lok 2009 hefði Kína gefið eftir skuldir 50 ríkja að andvirði fjóra milljarða dollara .
Kínverjar myndu einnig gefa eftir lán , sem kæmu á gjalddaga á þessu ári .
Til þessa hafa aðeins fimm ríki uppfyllt skilyrðið um að veita 0,7% af vergum þjóðartekjum í þróunarhjálp .
Ísland er ekki þeirra á meðal , þótt það hafi verið lengi á dagskrá .
Árið 2008 var hlutfallið hæst , fór upp í 0,36% af vergum þjóðartekjum , en lækkaði samkvæmt upplýsingum frá utanríkisráðuneytinu niður í 0,32% 2009 og á þessu ári er gert ráð fyrir að það verði 0,24% .
Leiðtogafundinum var ekki fyrr lokið en gagnrýnin hófst .
Embættismenn Sameinuðu þjóðanna hafa sagt að 120 milljarða dollara þurfi til að ná markmiðunum og jafnvel meira .
Mun minna fé var lofað á fundinum .
Samtökin Oxfam segja að ekki sé allt sem sýnist með þær upphæðir .
" Það er ljóst að ríku löndin eru að setja gömul loforð með að því er virðist háum verðmiða í nýjan , glansandi Sameinuðu þjóðapappír fremur en að þær séu að tilkynna fátækustu þjóðum heims eitthvað nýtt , " sagði Emma Seery , talsmaður Oxfam .
" Nánast helmingi fjárins hefur þegar verið lofað annars staðar .
" Joanna Kerr , framkvæmdastjóri ActionAid , sem vinnur gegn hungri , sagði að leiðtogafundurinn hefði verið " dýr hliðarsýning " og " skriða af velvilja , sem hefði kænskulega falið þá staðreynd að ekki var tilkynnt um neinar aðgerðaráætlanir til að taka á fátækt sem hefðu verið að fullu fjármagnaðar " .
Salil Getty , framkvæmdastjóri Amnesty International , dró trúverðugleika yfirlýsinga á fundinum í efa : " Leiðtogar heimsins eru í raun að biðja okkur um að treysta sér , sem er ótrúleg krafa þegar gjáin á milli þess sem þeir þurfa að gera og hafa gert er skoðuð .
" Bent hefur verið á að af þeim sex milljörðum , sem leiðtogar átta helstu iðnríkja heims lofuðu að láta af hendi rakna á fundi sínum í L ' Aquila í fyrra , er megnið enn aðeins á pappírnum .
Í Der Spiegel var rifjað upp að rétt fyrir leiðtogafund Sameinuðu þjóðanna í New York hitti Kofi Annan , fyrrverandi framkvæmdastjóri SÞ , Angelu Merkel , kanslara Þýskalands , í Berlín .
Hann sagði henni að standa yrði við loforðin að baki þúsaldarmarkmiðunum .
Það væri einnig í þágu ríku landanna : " Á því veltur stöðugleiki alþjóðasamfélagsins .
" Gjöf frá Gates Hjónin Bill Gates , stofnandi Microsoft , og Melinda Gates eru meðal þeirra , sem mest ætla að láta af hendi rakna til að ná þúsaldarmarkmiðum Sameinuðu þjóðanna .
Á næstu fimm árum mun stofnun þeirra veita Sameinuðu þjóðunum 1,5 milljarða dollara til ráðstöfunar .
Féð á að fara í baráttuna gegn sjúkdómum .
Hvernig á að næra heiminn ? Þúsaldarmarkmiðin ná meðal annars til þess að bæta eigi heilsufar og innviði í fátækustu ríkjum heims .
Að fátækustu íbúar heimsins fái viðunandi næringu er gríðarlega mikilvægt .
Árið 2000 var markið sett við að árið 2015 myndu helmingi færri svelta , en árið 1990 , eða 600 milljónir manna .
Samkvæmt tölum frá matvælastofnun Sameinuðu þjóðanna , FAO , þjást á þessu ári um 925 milljónir manna af hungri og næringarskorti .
Sennilega þjáist um milljarður manna í viðbót af vannæringu .
Vannærð börn vaxa hægar , en þau , sem fá nóg að borða , eru oft andlega á eftir og veikari fyrir sjúkdómum .
Rannsókn sýnir að einstaklingur , sem ekki fær nóg af vítamínum og steinefnum í bernsku verður 30 árum síðar með 40% lægri laun en vel nærð börn .
Talið er að á næstu fjörutíu árum muni jarðarbúum fjölga úr sjö milljörðum manna í níu .
Eigi að næra allt þetta fólk og leysa úr skortinum mun matvælaframleiðsla þurfa að aukast um 70% .
Hvernig á að gera það ? Margir binda vonir við erfðatæknina , en hún er umdeild .
Einnig er því haldið fram að breyta þurfi um áherslur .
Iðnvæðing landbúnaðar hefur haft mikið að segja , en engu að síður eru smábændur víða hryggjarstykkið í landbúnaðinum .
Í Brasilíu er til dæmis mikið af framleiðslu stóru búanna flutt út .
Smábændur framleiða 70% af landbúnaðarvörunum , sem neytt er innan lands .
70% íbúa Afríku lifa á því , sem þeir rækta á eigin skikum .
Aðeins brot af opinberri þróunarhjálp fer hins vegar í landbúnað .
Árið 1979 var hlutfallið 18% , en árið 2007 var það komið niður í 5,5% .
" Afleiðingarnar voru skelfilegar , " segir Jacques Diouf , forseti FAO .
