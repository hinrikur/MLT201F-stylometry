Stærsta njósnamál í Noregi hefur fengið nýtt líf , 25 árum eftir að dómur féll í því .
Í bók sem kom út á fimmtudag er sýnt fram á að norska leyniþjónustan hafi falsað helstu sönnunargögnin gegn Arne Treholt , sem dæmdur var í 20 ára fangelsi fyrir njósnir fyrir Sovétríkin .
Haustið 1985 , þegar réttarhöldin yfir Treholt fóru fram , var mikið stríð um ljósmyndir af peningum , sem voru eitt helsta sönnunargagn saksóknara í málinu .
Myndirnar voru af skjalatösku Treholts , úttroðinni af peningum , sem lögreglan staðhæfði að hefði fundist við húsleit sem gerð var heima hjá honum nokkrum mánuðum fyrir handtöku hans .
Talið var óyggjandi að Treholt hefði afhent Sovétmönnum mikilvæg gögn fyrst hann hefði fengið svona mikla peninga frá þeim .
Treholt neitaði hins vegar alltaf að hafa fengið peningana – hann viðurkenndi að hafa þegið fjármuni frá Írak en ekki frá Sovétríkjunum .
Í bókinni sem kom út á fimmtudag , og er eftir Geir Selvik Malthe-Sørenssen og Kjetil Bortelid Mæland , sýna þeir fram á hvernig umræddar myndir geta ekki hafa verið teknar á þeim tíma sem lögreglan staðhæfir .
Þvert á móti hafi þær verið teknar eftir á og ekki í íbúð Treholts , eins og lögreglan hefur alla tíð haldið fram .
Sönnun höfunda bókarinnar eru límbandsför sem fundust á skjalatösku Treholts , sem peningarnir voru í .
Þessar restar af límbandi eru enn þann dag í dag á töskunni og sjást vel á myndum lögreglunnar af peningunum .
Þær voru hins vegar ekki á henni þegar Treholt var handtekinn þann 20. janúar 1984 , mánuðum áður en lögreglan staðhæfir að myndirnar hafi verið teknar .
Og hvernig sanna höfundarnir að límbandsförin hafi ekki verið á töskunni á þeim tíma ? Jú , á ljósmynd sem tekin var af Treholt á Fornebu – flugvelli í Osló með töskuna í hönd aðeins mínútum fyrir handtöku hans .
Á henni sést að á töskunni eru engar límbandsför .
Þetta staðfesta tveir óháðir ljósmyndasérfræðingar sem hafa grandskoðað myndina .
Höfundar bókarinnar segja aðeins eina skýringu á límbandsrestunum á peningamyndunum – að límbandið hafi verið sett á töskuna í vörslu lögreglunnar , og því ekki getað verið á henni áður en Treholt var handtekinn .
Ábending úr röðum lögreglu Límbandið er þó ekki það eina .
Höfundarnir segjast einnig geta sannað að peningamyndirnar voru ekki teknar í íbúð Treholts , eins og lögreglan hefur haldið fram í 25 ár .
Lögreglan staðhæfði að rannsóknarmenn hefðu lagt töskuna ofan á sæng í óumbúnu hjónarúmi Treholts fyrir myndatökuna , en á myndunum sést þvert á móti að taskan liggur á fataefni .
Þá staðhæfðu lögreglumennirnir sem gerðu meinta rannsókn að þeir hefðu fundið töskuna undir skrifborði í svefnherbergi Treholts .
Ekkert skrifborð var hins vegar í svefnherbergi Treholts á þessum tíma .
Loks sýnir ein myndin af peningatöskunni að parkett er í herberginu þar sem myndirnar eru teknar .
Ekkert parkett var á svefnherbergi Treholts .
Malthe-Sørenssen hóf að rannsaka málið árið 2006 eftir að fyrrverandi starfsmaður í leyniþjónustunni hringdi í hann og vildi létta á samvisku sinni .
Hann sagði Malthe-Sørenssen að myndirnar hefðu aldrei verið teknar í íbúð Treholts heldur á áttundu hæð lögreglustöðvar í Osló eftir að Treholt var gripinn .
Hann hefði sjálfur verið viðstaddur myndatökuna .
Tveir lögreglumenn hefðu verið beðnir um að taka myndirnar og falsa tvær rannsóknarskýrslur um húsleitir sem hefðu farið fram í maí og ágúst 1983 .
Í bókinni er greint frá því að " sönnunargögnin " eða myndirnar af peningunum , hafi komið tiltölulega seint inn í rannsókina af Treholt-málinu .
Það var ekki fyrr en í desember 1984 eða janúar 1985 sem ljóst var að þær yrðu notaðar sem sönnunargögn í réttarsalnum .
Treholt var handtekinn í janúar 1984 og réttarhöldin hófust 25. febrúar 1985 .
Treholt var náðaður af norsku ríkisstjórninni í júlí 1992 en hefur alla tíð barist fyrir endurupptöku málsins .
Í öll skiptin voru peningasannanirnar grundvallaratriði í beiðni Treholts , sem síðast var hafnað árið 2008 .
Í höfnun sinni segir endurupptökunefndin að ekki hafi komið fram neinar nýjar sannanir í tengslum við peningana eða rannsóknina í heild sem skipti máli fyrir endurupptöku málsins .
Nú er að sjá hvort þær vísbendingar og sannanir sem eru í bókinni breyti einhverju þar um .
Kemur á óvart " Ég yrði verulega undrandi ef menn finna út að lögreglan hafi virkilega gert eitthvað slíkt , " segir Kåre Willoch , sem var forsætisráðherra í Noregi á þessum tíma .
" Ég hef allt aðra upplifun af leyniþjónustu þess tíma .
" Willoch segir ómögulegt að meta hinar nýju upplýsingar .
" Ég man bara að þessar peningasannanir skiptu miklu máli í fjölmiðlaumfjölluninni .
" Ímynd samsærisins felldi Arne Treholt Það vakti mikla athygli þegar Arne Treholt var handtekinn 20. janúar árið 1984 enda var hann einn af yfirmönnum norsku utanríkisþjónustunnar .
Sem ráðherrasonur og vonarstjarna Verkamannaflokksins var hann áberandi á pólítíska vettvanginum í Noregi á áttunda og níunda áratuginum .
Stuttu eftir handtökuna gerði leyniþjónustan opinbera ljósmynd sem tekin var á götu í Vín þar sem Treholt sést á gangi og spjalli með tveimur yfirmönnum KGB .
Annar þeirra var Gennadij Titov , sovéskur erindreki í Noregi sem vitað var að væri fulltrúi KGB .
Þetta var á tímum kalda stríðsins , svo starfsemi KGB þótti vafasöm , og flestir stjórnmálamenn , diplómatar og jafnvel fjölmiðlafólk , voru með skýr mörk sem þeir fóru ekki yfir í samskiptum við KGB .
Treholt fór yfir þessi mörk og hitti Titov og fleiri KGB-menn á leynilegum fundum í Vín og Helsinki sem hann lét engan vita af , ekki eiginkonu sína , vini eða pólítíska samherja .
Fréttaskýrandi Aftenposten , Harald Stanghelle , sem fjallaði um réttarhöldin á sínum tíma , segir að á vissan hátt hafi það verið þessi ímynd samsæris sem felldi Treholt í réttarsalnum .
Hann lýsir því hvernig ýmislegt hafi verið athugavert við réttarhöldin , s.s. hversu leynileg þau voru og hvernig dómarinn stýrði þeim .
Jafnframt virtist það ljóst að maðurinn sem sæti á sakabekknum hefði ekki hreinan skjöld .
Hann hafði t.a.m. viðurkennt að hafa tekið við stórum peningaupphæðum frá írösku leyniþjónustunni og komið sér í afar sérstakt samband við KGB .
