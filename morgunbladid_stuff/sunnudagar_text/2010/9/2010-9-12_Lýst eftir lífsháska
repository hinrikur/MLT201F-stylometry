Þetta var á þeim árum þegar við vorum örugglega enn á lífi .
Marsmánuður og veröldin hvít af snjó , þó ekki alhvít , hér verður aldrei alhvítt , sama hvernig snjónum kyngir niður , jafnvel þótt himinn og haf frjósi saman og kuldinn nái langleiðina inn að hjartanu þar sem draumarnir búa , þá sigrar hvíti liturinn aldrei .
" Þannig hefst skáldsaga Jóns Kalmans Stefánssonar Himnaríki og helvíti .
Titill bókarinnar lýsandi fyrir stílbrögðin .
Hann leyfir ekkert hálfkák eða málamiðlanir .
Jón Kalman málar jafnan frásögnina sterkum litum , tilfinningarnar verða stórar – og þráin .
" Stórastar " myndi forsetafrúin segja .
Hjartað má vera kalið í þeim , sem ekki hrífast með kynngimagnaðri framvindunni .
Þegar takast á himnaríki og helvíti er allt undir .
Ég sakna oft himnaríkis og helvítis í listsköpun samtímans .
Og það á við um allar listgreinar .
Það er til dæmis einkenni á verkum rússnesku höfundanna , á borð við Dostojevskí og Búlgakov , hversu stutt er í Guð og djöfulinn .
En um leið er nærvera þessara frumkrafta tilverunnnar aldrei kreddufull , heldur lögð fyrir áhorfendur sem tilvistarspurning og varpar ljósi á breyskleikann , sem hlýtur alltaf að einkenna mannlegt samfélag á ögurstundu .
Um leið neyðist lesandinn til að horfa í þann miskunnarlausa spegil sálarinnar .
Kannski er ástæðan fyrir því , að stundum er talað um ládeyðu í listalífinu í velferðarsamfélögum á Vesturlöndum , að það hefur dregið svo mikið úr lífsháskanum .
Það er eins og hvunndagslífið hafi fjarlægst hinstu rök tilverunnar og það grilli ekki lengur í himnaríki og helvíti í daglegu lífi fólks .
En það er kappnóg af himnaríki og helvíti í sköpun stórskáldanna , til dæmis í Dauðadansi Frans Liszts .
Ég var svo lánsamur að heyra Víking Heiðar Ólafsson segja frá því verki í vikunni og spila valda kafla .
Liszt sækir ágengt jarðarfararstefið , sem liggur því til grundvallar , til kaþólskra munka , en leikur sér með það á alla lund , þannig að það tjáir ýmist harm , djöfulgang , bæn eða gleði .
Í Paganini-rapsódíu Rachmaninoffs , sem einnig var á dagskrá upphafstónleika Sinfóníunnar í gær , bregður fyrir sama stefi .
Ég fullyrði , að ekki er hægt að hlusta á flutning Víkings Heiðars á þessum verkum , án þess að jörðinni sé svipt undan fótunum , og maður sé skilinn eftir í lausu lofti með spurninguna ágengu , sem Jóhann Jónsson varpaði fram í Söknuði og treysti sér ekki til að svara : " Hvar ? " 