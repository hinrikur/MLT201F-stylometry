Yfirlitssýning á verkum Erlings Jónssonar myndhöggvara verður í Listasafni Sigurjóns Ólafssonar , lærimeistara Erlings , til 28. nóvember .
" Mér er alveg sama í hvaða efni ég vinn , " segir hann .
" Það eru ekki síst áhrif frá Sigurjóni .
Hann var afskaplega forvitinn í sambandi við allt efni .
" Erlingur minn , þú verður bara að spyrja efnið , " var hann vanur að segja við mig .
" Orri Páll Ormarsson orri@mbl.is Hann er auðþekkjanlegur innan um höggmyndirnar í Listasafni Sigurjóns Ólafssonar .
Hárið úfið , augun skörp .
Erlingur Jónsson er kominn heim frá Noregi með yfirlitssýningu á verkum sínum í farteskinu .
Og staðsetningin er engin tilviljun , Sigurjón heitinn var lærimeistari og velunnari Erlings á árum áður .
Um hann þarf Erlingur aðeins að hafa eitt orð : " Yndislegur " .
Yfirskrift sýningarinnar er tilvitnun í meistarann : " Erlingur minn , hvað ertu nú að gera ? " og þykir Birgittu Spur , forstöðukonu safnsins , hún hæfa tilefninu .
" Með hversdagslegri setningu er lýst einstöku sambandi milli þessara tveggja listamanna , trausti , vináttu og skilningi , og því sem ekki er hægt að segja með orðum en stundum í höggmyndum , " segir Birgitta í aðfaraorðum í sýningarskrá .
Erlingur lítur svo á að hann standi í ævinlegri þakkarskuld við meistara sinn og í seinni tíð hefur hann unnið gott starf við að tryggja að mörg verka Sigurjóns öðlist framhaldslíf í göfugu og veðurþolnu efni .
Erlingur áréttar að hann hafi lítið þurft fyrir sýningunni að hafa , Birgitta hafi sett hana upp .
" Hefði ég gert það væri hún mun ruglingslegri , " segir hann kíminn .
Fimmfaldur Fönix Við nemum fyrst staðar við mikið verk í neðri sal safnsins , Fuglinn Fönix .
" Það þekkja allir söguna um fuglinn Fönix sem reis úr rústunum .
Hérna legg ég út af henni , " útskýrir Erlingur .
" Fuglarnir eru fimm eins og heimsálfurnar og sansarnir .
Þetta gætu líka verið manngerðar orrustuþotur sem óskandi væri að flygju fram á við inn í betri heim .
Vonandi verður líka fljótlega hægt að spegla efnahagsbatann í verkinu .
" Á efri hæð safnsins kennir margra grasa .
Þar er guðinn Njörður sem þarf ekki að bíða eftir byr eins og kóngarnir , heldur blæs sjálfur í sín segl .
Það er heppilegt .
Þar er líka brjóstmynd af Vigdísi Finnbogadóttur .
" Stórmerkileg kona , " segir Erlingur .
Svo er það lágmynd af sjálfu nóbelsskáldinu sem er í miklum metum hjá listamanninum .
" Ég kynntist stílsnilld Halldórs fyrst tíu ára gamall , las þá formála hans að myndabók eftir Kjarval .
Þar er hermt af draumi vetrarrjúpunnar um þetta huglæga og hlutlæga .
Það er svo merkilegt að ég skildi hvað hann var að fara og fannst sjálfum að meira væri að marka hið huglæga og hefur fundist það allar götur síðan .
Börn skynja þessa hluti oft vel og eru jafnvel móttækilegri en hinir fullorðnu .
" Eins og að eignast stóran bróður Upp frá þessu las Erlingur allt sem Halldór Laxness hafði skrifað .
" Það var eins og ég hefði eignast stóran bróður , " segir Erlingur sem kynntist nóbelsskáldinu persónulega síðar og sótti það reglulega heim á Gljúfrastein .
Það eru ekki bara fjölbreytt efnistök sem vekja athygli á sýningunni , heldur ekki síður fjölbreytt efni .
" Mér er alveg sama í hvaða efni ég vinn .
Það eru ekki síst áhrif frá Sigurjóni .
Hann var afskaplega forvitinn í sambandi við allt efni .
" Erlingur minn , þú verður bara að spyrja efnið , " var hann vanur að segja við mig .
Myndhöggvarinn er í stöðugum samræðum við efnið sem hann vinnur í , alveg eins og stangarstökkvarinn er stöðugt að ræða við stöngina sína .
" Fyrir vikið ægir öllu saman á verkstæði Erlings sem hann líkir við svínastíu .
" Eitt augnablikið er ég að steypa gifs , það næsta að hefla trékubb .
Það eru jafnan mörg járn í eldinum og þröng á þingi .
En maður reynir að halda jafnvægi .
" – Hvernig gengur það ? " Þú verður að spyrja skúlptúrana ! " – Vinnurðu mikið ? " Já , blessaður vertu , ég er alltaf að .
Hef ekkert annað að gera .
" – Hvert sækirðu helst innblástur ? " Allt sem ég reyni að gera í efnið er út frá áreiti í mínu lífi .
Skáldin eru mínir menn , ég er alltaf með bækur á verkstæðinu .
Ég er of þreyttur til að lesa á kvöldin .
Tónlistin er líka mikil hvatning , ég hlusta mest á stöð sem flytur blandaða tónlist .
Það er klassi yfir þeirri stöð sem er sú vandaðasta og innihaldsríkasta í glymskrattanum .
Það er líka mikilvægt að fylgjast með og ég missi aldrei af fréttum .
Veðurfréttir hafa sérstaka þýðingu fyrir mig en þar fæ ég að vita hvernig lægðir eru á leiðinni frá Íslandi .
Veðurfregnir segja manni meira en margan grunar , einkum ef maður er lengi fjarri heimahögum .
" Erlingur er fæddur árið 1930 .
Hann lauk kennaraprófi í mynd- og handmennt frá Kennaraskóla Íslands 1953 og kenndi lengi við hina ýmsu skóla í Reykjavík og á Suðurnesjum .
Á ofanverðum áttunda áratugnum hélt hann utan til framhaldsnáms í myndlist í Noregi .
Skömmu eftir að Erlingur sneri aftur heim lést Sigurjón Ólafsson .
" Það var mikið áfall og mér fannst ég vera í algjöru tómarúmi .
Mér leið ekki allskostar vel og fór að hugsa minn gang .
Niðurstaðan var sú að ég passaði ekki inn í umhverfið hér og fyrir vikið ákvað ég að verða við tilmælum norskra vina minna og flytja til Noregs .
" Einsog hængur við svilhvíta hrygnu Erlingur sótti um stöðu háskólalektors í Ósló og fékk hana .
" Ég ætlaði að vera eitt ár í Noregi en er þar enn , 26 árum síðar .
Ég er alltaf á leiðinni heim en það er hægara sagt en gert að flytja verkstæðið milli landa .
Ég reikna með að koma heim á endanum en ég veit ekki hvað mér tekst það fljótt .
" Erlingur fylgist vel með þjóð sinni úr fjarska á viðsjárverðum tímum og spurður hvernig honum lítist á ástandið svarar hann með því að fara utanbókar með fyrsta erindið í ljóðaflokknum Að vökunnar mildandi ljósi eftir Matthías Johannessen : Hvít er minning þín við samfellda daga og sólir : Leggst vikurgrá nótt að jörð sem herpist við hraunið einsog hængur við svilhvíta hrygnu í sandmjúku botnfalli tímans og skafhreinn sem flekklaus hugur klökknar jökull til norðurs , en logsuðueldar til suðurs og sjóða einslita dagana saman og fella þá einn af öðrum að hekluhvítu hjarni , rís dögun og herðist við sólris og edensgræn fyrirheit fjallhvítra vinda sem vængmjúkri hugsun snerta Bláfjöll sem bæn .
Erlingur gerir stutt hlé á máli sínu .
Segir svo : " Þjóð sem býr við þennan bakhjarl getur aldrei annað en spjarað sig .
Matthías er stórkostlegt skáld , mér finnst hann vera okkar þjóðskáld nú .
" Þeir þekkjast ágætlega en fyrir nokkrum árum gerði Erlingur lágmynd af Matthíasi sem hangir uppi í höfuðstöðvum Morgunblaðsins við Rauðavatn .
Sest ekki í dómarasæti Menn flugu hátt um stund en nú segir Erlingur mestu máli skipta að horfa fram veginn .
" Í bernsku studdist maður við ýlustrá .
Ýlustrá fjármálamanna voru kenningar alheimshagfræðinga .
Það er ekki mitt hlutverk að setjast í dómarasæti yfir þessu fólki .
Til þess eru aðrir hæfari .
Það er létt að vera vitur eftir á .
" Erlingur Jónsson varð áttræður fyrr á þessu ári .
Þegar hann er að lokum spurður hvernig hann sé stemmdur á þeim tímamótum svarar hann því til að hann sé lukkunnar pamfíll .
" Ég segi bara eins og Jón Helgason : " Sú gjöf væri mér gleðilegust send að góður vinnudagur færi í hönd .
" Ég er áttatíu ára og hef það fínt .
Er bara eins og ég hef alltaf verið – og stefni á framtíðina ...
" 