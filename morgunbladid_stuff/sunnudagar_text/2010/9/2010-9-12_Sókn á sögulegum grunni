Ilan Volkov , sem stjórnaði Sinfóníuhljómsveit Íslands á upphafstónleikum vetrarins í gærkvöldi , kemur til álita sem næsti aðalhljómsveitarstjóri sveitarinnar , frá og með næsta vori .
Þessi geðþekki Ísraelsmaður hefur skýra og kappsfulla sýn á hlutverk sinfóníuhljómsveita .
Orri Páll Ormarsson orri@mbl.is Létt er yfir Ilan Volkov þegar hann snarar sér á strigaskónum inn á skrifstofu Sinfóníuhljómsveitar Íslands við Hagatorg til fundar við Sunnudagsmoggann .
Hann heyrir til nýrri og frjálslegri kynslóð hljómsveitarstjóra í þessum heimi sem þráir að nema nýjar lendur , án þess þó að gefa tónlistararfinum langt nef .
Ekki þarf að sitja lengi með Volkov til að átta sig á því að hann stendur fyrir sókn á sögulegum grunni .
Við byrjum á því að tala um hljómsveitina , sem Volkov stjórnar nú í fjórða sinn á tónleikum .
Hversu góð er hún ? " Það er nokkuð um liðið síðan ég kom hingað fyrst , 2003 , og svo aftur 2005 .
Í hvort skipti hafði ég viku til að vinna með hljómsveitinni og fólk hefur takmarkað svigrúm til að kynnast á svo stuttum tíma .
Núna er ég hins vegar búinn að koma tvisvar á þessu ári , fyrst í janúar og aftur nú , og er farinn að kynnast sveitinni betur .
Efnisskráin hefur verið frekar þröng á þessum tónleikum sem ég hef stýrt , sem er tilviljun , en það fer ekkert á milli mála að Sinfóníuhljómsveit Íslands er jöfn og sveigjanleg hljómsveit .
Deildirnar eru allar jafn góðar og viðhorfið er fyrsta flokks .
Menn brenna af áhuga á æfingum og eru mjög móttækilegir fyrir nýjum hugmyndum .
Það er mikils virði .
" Það eru spennandi tímar framundan hjá SÍ .
Hljómsveitin flytur á næsta ári úr kvikmyndahúsi yfir í alvörutónleikahús .
Hverju mun það breyta fyrir sveitina ? " Svo skemmtilega vill til að ég fór í gegnum sambærilegt ferli með BBC-hljómsveitinni í Glasgow .
Þegar ég kom þangað 2003 bjó sveitin við fremur bág húsnæðisskilyrði en flutti síðan inn í endurnýjað tónlistarhús .
Það gjörbreytti hljómsveitinni .
Í fyrsta lagi hafði það gríðarlega þýðingu fyrir hana að æfa í almennilegu húsnæði .
Í annan stað gjörbreytti þetta andrúmsloftinu á tónleikum .
Áheyrendur tóku við sér svo um munaði enda komnir í sal sem sérhannaður er til tónlistarflutnings .
Vitaskuld getur góð hljómsveit spilað hvar sem er , eins og hér í Háskólabíói , en það verður aldrei sama upplifunin og í sérhönnuðu tónlistarhúsi .
Það sama mun því gerast hér og í Glasgow .
Vistaskiptin munu lyfta hljómsveitinni í sálfræðilegum , tilfinningalegum og síðast en ekki síst tónlistarlegum skilningi – áheyrendum til hagsbóta .
Þetta verða ekki bara vatnaskil fyrir tónlistarlífið í landinu , heldur menningarlífið allt .
" Harpan verður suðupottur Þú hefur komið í nýja tónlistarhúsið , Hörpuna .
Hvernig líst þér á ? " Húsið er auðvitað ennþá á byggingarstigi , allt morandi í iðnaðarmönnum , en ég hef góða tilfinningu fyrir því .
Húsið lofar góðu og hefur burði til að verða afar áhugaverður tónleikastaður .
Það veltur þó öðru fremur á hljómsveitinni og forsvarsmönnum hennar .
Hvernig tónleika ætla þeir að bjóða upp á ? Sinfóníuhljómsveitin verður vitaskuld miðpunktur starfseminnar en það verða þrír aðrir salir í húsinu og ég bind vonir við að önnur form tónlistar komi líka til með að blómstra .
Húsið verði suðupottur .
" Hefurðu haft tækifæri til að kynna þér íslenskt tónlistarlíf að einhverju gagni ? " Þegar ég kom hingað fyrst stjórnaði ég flutningi á verki eftir Hauk Tómasson , þannig ég þekki aðeins til hans .
Ég hef líka lítillega kynnt mér verk annarra íslenskra tónskálda .
Síðan þekki ég ágætlega til tónlistarmanna sem hafa starfað utan hins klassíska geira undanfarna tvo áratugi og eru vel kynntir erlendis .
" Áttu þá við Björk ? " Meðal annars .
Líka aðra .
Ég hef verið mjög duglegur að kaupa mér geislaplötur þegar ég hef verið á Íslandi .
" Hefurðu þann sið hvar sem þú kemur í heiminum ? " Nei , alls ekki .
Tónlistarsenan er óvíða eins áhugaverð og hér .
Myndlistarsenan líka .
Ég er meðeigandi að lítilli tónlistarmiðstöð í Tel Aviv og hef flutt inn fjölmarga tónlistarmenn á síðustu árum .
Fyrir vikið er ég alltaf með eyrun opin .
" Þú hefur í vikunni unnið með einum fremsta tónlistarmanni okkar Íslendinga , Víkingi Heiðari Ólafssyni .
Hvernig kanntu við hann ? " Víkingur er frábær konsertpíanisti .
Ég hafði heyrt hans getið áður en þetta er í fyrsta skipti sem við vinnum saman .
Til að gera langa sögu stutta hefur samstarfið gengið frábærlega .
Víkingur er virkilega afslappaður á æfingum og opinn fyrir hugmyndum .
Hann er að spila sannkölluð virtúósastykki á tónleikunum og auk þess að rúlla þeim upp tæknilega tekst honum að kafa djúpt í tónlistina sjálfa .
Vonandi eigum við eftir að vinna meira saman í framtíðinni .
" Vel rekin hljómsveit Fram hefur komið að þú komir til álita sem næsti aðalhljómsveitarstjóri Sinfóníuhljómsveitar Íslands .
Það er vitaskuld of snemmt að fara út í þá sálma meðan viðræður eru í gangi en þér líst vel á þig hér , ekki satt ? " Eins og við höfum rætt stendur Sinfóníuhljómsveit Íslands á tímamótum og stjórnandans sem hreppir hnossið bíður mjög spennandi verkefni .
Hver sem hann verður .
Hljómsveitin er ákaflega vel rekin .
Sigurður [ Nordal , framkvæmdastjóri ] og Árni [ Heimir Ingólfsson tónlistarstjóri ] eru mjög vel að sér í tónlist og hafa skýra framtíðarsýn .
Þeir bera hagsmuni hljómsveitarinnar fyrir brjósti og það er spennandi fyrir hvaða hljómsveitarstjóra sem er að vinna með þeim .
Mín tilfinning er sú að það sé mikil gerjun í íslensku listalífi um þessar mundir og hver vill ekki eiga hlutdeild í því ? Mín tilfinning er sú að hér hafi fólk skilning á því að ekki eigi að binda klassíska tónlistarmenn á klafa .
Hefðin er að sjálfsögðu rík – og hana ber að virða – en það þýðir ekki að bannað sé að plægja nýja akra .
Minn persónulegi metnaður stendur til þess að vinna að hlutum sem eru aðkallandi og skipta máli .
Í því sambandi þykir mér skipta alveg jafnmiklu máli að vinna með samfélaginu og vinna með börnum og að vinna með tónskáldum .
Í starfi mínu í Glasgow hef ég lagt áherslu á samstarf við tónlistarfólk sem stendur utan hins klassíska geira og í Ísrael stend ég fyrst og fremst fyrir tónleikum af öðru tagi , svo sem raftónlist , þjóðlagatónlist og spuna .
Í mínum huga er sinfóníuhljómsveit ekki safn , heldur sprelllifandi og leitandi fyrirbæri .
Það er ekkert spennandi að gera alltaf sama hlutinn eins , bara vegna þess að þannig hefur það alltaf verið gert .
Sjálfur legg ég mig fram um að túlka sama verkið aldrei með nákvæmlega sama hætti .
Ég reyni alltaf að finna nýja nálgun .
Endurtekningar eru böl .
Ekki misskilja mig .
Ég ber djúpa virðingu fyrir sögunni , síðustu þrjú hundruð árum , þar sem hvert meistaraverkið rak annað .
Menn gleyma því hins vegar stundum að undanfarin hundrað ár hafa líka verið gjöful og tónskáld eru enn að semja tónlist sem á brýnt erindi við okkur .
Þess vegna hef ég djúpa sannfæringu fyrir því að sinfóníutónleikar eigi að vera fjölbreytt upplifun og hef lagt mig fram um að ná því markmiði .
Ég er löngu hættur að draga tónlist í dilka .
" Ertu þeirrar skoðunar að Sinfóníuhljómssveit Íslands sé heppilegur vettvangur fyrir þessa hugmyndafræði ? " Það er hægt að innleiða þessa hugmyndafræði hvar sem er en sennilega er það auðveldara hér en víða annars staðar .
Sumar sinfóníuhljómsveitir eru svo ofboðslega hefðbundnar í háttum .
Kjarni málsins er sá að sinfóníuhljómsveitir verða að ögra áheyrendum sínum , þær mega ekki detta niður á sama plan og til dæmis sjónvarpið .
Það ber ekki nægilega virðingu fyrir áhorfendum sínum og fyrir vikið koðna þeir niður í sófanum .
Sú upplifun á ekkert skylt við list .
Ef þú kemur bara á sinfóníutónleika til að syngja eitthvað sem þú þekkir innra með þér ertu á röngum stað .
Tónleikar eru ekki karíókí .
Enda þótt þú hafir heyrt tónlistina hundrað sinnum þarftu að upplifa eitthvað nýtt í hvert skipti .
Gildir þá einu hvort við erum að tala um sinfóníu eða popp .
" Þarf ekki að búa á staðnum Stundum hefur verið kvartað undan því að aðalhljómsveitarstjóri SÍ búi ekki á landinu .
Er það liðin tíð að þess þurfi ? " Já , það er löngu liðin tíð .
Þegar menn unnu í fimm til sex mánuði á ári með sömu sveitinni tók því að búa á staðnum en í dag er enginn stjórnandi meira en 15 til 18 vikur á sama stað .
Menn eru upp til hópa á faraldsfæti .
Það sem skiptir mestu máli í mínum huga er að aðalhljómsveitarstjórinn sé virkur í skipulagi og starfi sveitarinnar .
Hans hlutverk er að huga að heildarmyndinni og nostri hann við hin smæstu atriði skiptir engu máli hvar í heiminum hann er til húsa .
Ég bjó til dæmis aldrei í Glasgow meðan ég starfaði þar en var eigi að síður stöðugt með puttann á púlsinum .
Við lifum á tölvuöld og það er afskaplega einfalt að skiptast á skoðunum við framkvæmdastjórnina milli heimsálfa .
Það er mín reynsla .
" SÍ hefur stundum verið gagnrýnd fyrir að aðalhljómsveitarstjórar hennar séu ekki nægilega sýnilegir út á við og þrátt fyrir viðleitni hefur gengið misvel að breyta þessu .
Er þetta vandamál að þínu viti ? " Þessi gagnrýni hljómar mjög kunnuglega , ég heyri þetta alls staðar sem ég kem , frá Columbus , Ohio , til Strassborgar .
Mín skoðun er sú að hljómsveitir eigi að vara sig á því að leggja of mikla áherslu á hljómsveitarstjórann .
Hann er bara partur af stofnuninni , hlekkur í keðjunni .
Tónleikar snúast hvorki um hljómsveitarstjórann né einleikarann heldur hljómsveitina alla og stemninguna sem hún skapar .
Ekkert frekar en messan snýst um prestinn .
Þegar upp er staðið hverfist allt um hina sameiginlegu upplifun .
Þess utan leikur hljómsveitarstjórinn ekki eina einustu nótu , án hljómsveitarinnar þjónaði hann því býsna litlum tilgangi .
Fyrir vikið hefur mér alltaf þótt brýnt að hljómsveitarstjórinn sýni auðmýkt .
Ég er ekki og vil ekki vera forseti Bandaríkjanna .
Hafandi sagt þetta finnst mér sjálfsagt mál að aðalstjórnandi hljómsveitar sé sýnilegur út á við , taki þátt í kynningarstarfi og hitti fólk .
Ég myndi aldrei skorast undan því .
" Áhugasvið þitt er greinilega víðfeðmt .
Þú hlýtur samt að eiga þér uppáhaldstónlist , uppáhaldstónskáld ? Hvað hlustarðu á þegar þú ert heima að slaka á ? " Það er einmitt vandamálið , ég lít ekki á tónlist sem tæki til að slaka á , " segir Volkov hlæjandi .
" Ég hlusta aldrei á tónlist mér til fróunar eða yndisauka , ég er alltaf að vinna þegar ég hlusta á tónlist .
Langi mig að slaka á fer ég út í náttúruna .
En svo ég reyni að svara spurningunni þá spannar áhugasvið mitt fjölmarga stíla .
Um tíma hafði ég mikið dálæti á gömlum hljóðritunum , frá þriðja , fjórða og fimmta áratugnum og safnaði þeim .
Einkum fiðlu- og píanótónlist .
Ég er að mestu hættur því í dag .
Þegar ég var krakki hlustaði ég mikið á Stravinsky og Bach en núna hef ég mestan áhuga á samtímatónlist , sköpuninni sem er að eiga sér stað í augnablikinu .
" 40 ára umhugsunarfrestur Þig myndi þá reka í vörðurnar ef hringt yrði í þig á eftir og þú beðinn um að flytja þitt uppáhaldsverk á tónleikum ? " Já , ég færi í hönk , " svarar hann skellihlæjandi .
" Það ylti algjörlega á skapinu sem ég væri í hverju sinni .
Ég er þegar búinn að stjórna verkum sem mig hafði lengi dreymt um , svo sem sjöttu sinfóníu Mahlers , Turangalîla-sinfóníu Messiaens , níundu sinfóníu Beethovens , Brahms-sinfóníunum .
Allt frá stríðsfákum til samtímans .
Verkin komu eitt af öðru .
Ég hef verið mjög lánsamur .
Núna er áhugi minn á kórverkum stöðugt að aukast , ég hef frekar lítið glímt við þau hingað til .
Eins óperur , ég hef bara stjórnað fjórum óperum til þessa dags .
Ég kann ekki að meta allar óperubókmenntirnar en þar er marga gersemina að finna .
Ég veit að ég er ekki að svara spurningu þinni en þú verður að virða mér til vorkunnar að ég veit ekki svarið .
Spurðu mig aftur eftir fjörutíu ár ! " Áhuginn beindist snemma að stóru skepnunni Ilan Volkov fæddist í Tel Aviv árið 1976 .
Faðir hans , Alexander Volkov , var úkraínskur konsertpíanisti sem flutti til Ísraels snemma á áttunda áratugnum , en móðir hans , Shulamit Volkov , prófessor í sagnfræði við háskólann í Tel Aviv , er af þýsku bergi brotin en fædd í Ísrael .
Ilan Volkov ólst að mestu upp í Ísrael en var mikið á faraldsfæti með foreldrum sínum vegna tónleikahalds föður hans .
" Ég var mikið í Englandi og Þýskalandi sem barn en Ísrael er mitt heimaland .
Ég er nýfluttur þangað aftur ásamt sambýliskonu minni og þriggja ára dóttur .
" Sambýliskona Volkovs , Maya Dunietz , er líka tónlistarmaður , syngur og leikur á píanó .
Svið hennar er breitt , spannar m.a. hljóðinnsetningar , kórtónlist , klezmer-músík , rokk og jafnvel málm .
" Upprunalega vorum við hvort á sínum endanum en með árunum höfum við verið að nálgast hvort annað .
" Eins og gefur að skilja var æskuheimili Volkov baðað tónum og hann lærði ungur á fiðlu og píanó , auk þess að leggja stund á nám í tónsmíðum .
Þrettán ára steig hann fyrst á hljómsveitarstjórapall og eftir það varð ekki aftur snúið .
Hann hafði fundið sína köllun í lífinu .
" Ég man ekki beinlínis eftir að hafa tekið ákvörðun um að verða hljómsveitarstjóri en áhuginn var frá upphafi mikill , þannig að þetta þróaðist svona .
Mér fannst gaman að spila á hljóðfæri en áhuginn beindist snemma að stóru skepnunni .
" Hjá sama kennara og Rumon Gamba Volkov lauk grunnnámi í Jerúsalem en lagði stund á framhaldsnám í Konunglegu tónlistarakademíunni í Lundúnum .
" Þar kynntist ég Rumon [ Gamba , fyrrverandi aðalhljómsveitarstjóra SÍ ] en við vorum með sama kennara enda þótt við værum ekki í sama árgangi .
Það var margt góðra manna í skólanum á þessum tíma , nægir þar að nefna Edward Gardner .
" Árið 1997 var Volkov ráðinn aðalhljómsveitarstjóri ungmennasveitar Lundúnafílharmóníunnar og tveimur árum síðar aðstoðarhljómsveitarstjóri sinfóníuhljómsveitarinnar í Boston , þar sem hann vann með Seiji Ozawa .
Í ársbyrjun 2003 tók Volkov við Skosku BBC-hljómsveitinni , yngstur manna til að gegna slíku starfi hjá BBC-hljómsveitunum .
Þegar samningur hans rann út fyrir réttu ári var tilkynnt að Volkov yrði aðalgestastjórnandi hljómsveitarinnar næstu þrjú árin .
" Ég veit að þetta er frekar óvenjulegt fyrirkomulag en mér hefur líkað ákaflega vel í Glasgow – og þeim greinilega við mig – þannig að okkur var í mun að finna flöt á áframhaldandi samstarfi .
Ég hefði ekki getað hugsað mér betri hljómsveit til að hefja ferilinn með .
" Forveri Volkovs í Glasgow var enginn annar en Osmo Vänskä , sem gerði garðinn frægan með SÍ frá 1993-96 .
" Osmo er frábær hljómsveitarstjóri , " segir Volkov .
" Við höfum hist nokkrum sinnum og eigum sameiginlega vini .
Ég veit að hann er í miklum metum hér á landi .
Hann býr í Bandaríkjunum núna og hefur nóg á sinni könnu .
" Undanfarin ár hefur Volkov verið á ferð og flugi og litlar líkur eru á því að álagið á ferðatöskuna komi til með að minnka á komandi misserum .
Hann er mikið í Bretlandi , Frakklandi og Bandaríkjunum en líka í Rússlandi , Belgíu og á Norðurlöndunum , svo dæmi séu tekin .
Hann kann þessu lífi vel .
" Það eru forréttindi að fá tækifæri til að kynnast hinum ýmsu hljómsveitum , hinum ýmsu menningarsvæðum og miðla því sem ég ann – tónlistinni .
" 