Ár hvert kemur út mikið af nýjum barnabókum , einnig er mikið endurútgefið af eldra efni sem foreldrar og afar og ömmur kannast við frá sínum æskuárum .
Þau kaupa endurútgáfurnar fyrir börnin sín og önnur börn því þeim fannst þetta svo æðislegar bækur og vilja að börnin í dag fái að upplifa það sama og þau .
Það er samt ekkert sem segir að það sem höfðaði til barna fyrir þrjátíu árum höfði til barna í dag , það er svo margt í samfélaginu sem hefur breyst ; afþreying er fjölbreyttari og börnin hafa kynnst öðruvísi heimi .
Dæmi um bækur sem hafa oft verið endurútgefnar og má sjá máðar og slitnar á mörgum heimilum eru þær sem koma út í flokknum Skemmtilegu smábarnabækurnar .
Fyrstu bækurnar komu út um miðja síðustu öld og síðan hefur bæst í safnið og eldri bækur verið endurútgefnar .
Stubbur kom fyrst út 1947 og hefur verið gefin út um tíu sinnum síðan .
Stubbur er einföld saga með einföldum teikningum en segir samt svo mikið .
Börn sem eru skilin útundan af eldri systkinum halda mörg mikið upp á Stubb enda eiga þau auðvelt með að samsama sig þessum litla manni sem sigrar að lokum .
Börnin finna líka til meðaumkunar með Stubbi og taka upp hanskann fyrir hann .
Eins og sonur minn tveggja ára sagði í eitt skipti þegar ég las Stubb fyrir hann ; ég var að ljúka við að lesa : " Hér sjáið þið Stubb .
Stubbur er ekki stór .
Hann er bara fimm ára gamall .
" Þá greip hann fram í fyrir mér og sagði ákveðinn : " Stubbur er stór , Stubbur er sterkur .
" Ekki voru höfð fleiri orð um það .
Í hans augum er Stubbur hetja .
Af Skemmtilegu smábarnabókunum finnst mér þær sem komu fyrst út skemmtilegastar , eins og Stubbur , Græni hatturinn , Stúfur og Svarta kisa .
Þær eru einfaldar í framsetningu en það liggur margt að baki einfaldleikanum .
Nýrri bækurnar í flokknum eru með " flottari " teikningum og meiri texta en það býr minna að baki sögunum .
Eldri Smábarnabækurnar eru líka í meira uppáhaldi hjá syni mínum .
En það má velta fyrir sér hvort það bókaval hans sé móðurinni að " kenna " .
Þetta eru bækurnar sem ég las í æsku og í ómeðvitaðri nostalgíu held ég þeim kannski að honum frekar en hinum .
Uppáhalds bækurnar detta nefnilega sjaldan úr uppáhaldi .
