Conspiracy of Fools * * * * Saga orkufyrirtækisins Enron er með ólíkindum .
Fyrirtækið varð eitt hið stærsta í Bandaríkjunum .
Linnulausar fjárfestingar heima og erlendis voru fjármagnaðar með lánum , tekjur voru búnar til með bókhaldsbrellum og skuldirnar faldar með því að færa þær yfir í sjóði , sem í orði voru ótengdir , en á borði voru það alls ekki .
Þarna fléttast saman hroki , dramb og einbeittur brotavilji og viljalausir endurskoðendur , sem þora ekki annað en að loka augunum vegna þess að annars missa þeir of miklar tekjur .
Öllum þessum fléttum og snúningum lýsir Kurt Eichenwald , blaðamaður The New York Times , af mikilli list í bókinni Conspiracy of Fools eða Samsæri fífla svo úr verður magnaður reyfari .
Leikritið Enron var frumsýnt á fjölum Borgarleikhússins í vikunni og þeir , sem vilja glöggva sig nánar á sögunni , verða ekki sviknir af að leita í smiðju Eichenwalds .
The Mullah ' s Storm * * * - Bandarísk herflutningavél er skotin niður og brotlendir skömmu eftir flugtak í Afganistan .
Farmurinn er afganskur klerkur , sem flytja átti til yfirheyrslu .
Tveir hermenn , karl og kona , forða sér af vettvangi með fangann inn í miskunnarlausan afganskan vetur þar sem engin leið er að átta sig á hverjir eru bandamenn og hverjir fjandmenn .
Ekkert er sem sýnist og versti óvinurinn er kuldinn .
Thomas W. Young tekst vel í frumraun sinni , The Mullah ' s Storm , og hann þekkir það vel til aðstæðna að bókin verður trúverðug .
Ein söguhetjan rifjar upp að eitt sinn hafi Afganistan verið lýst sem grafreit heimsvelda .
Um það geta Bretar og Rússar vitnað .
Bandaríkjamenn vilja láta reyna á kenninguna .
Kuldahrollurinn situr í lesandanum löngu eftir að lestrinum er lokið .
If the Dead Rise Not * * * - Bernie Gunther hraktist vegna skoðana sinna úr rannsóknarlögreglunni í Berlín þegar nasistar komust til valda og þarf að draga fram lífið með ýmsum hætti .
Í bókinni If the Dead Rise Not er hann í þjónustu Adlon , eins fínasta hótels Berlínar , og hefur það hlutverk að greiða úr vandamálum , sem upp koma .
Af þeim er nóg .
Sagan hefst árið 1934 .
Hitler og félagar ætla að halda ólympíuleika eftir tvö ár og gera að sýningarglugga fyrir þriðja ríkið .
Spillingin kraumar undir yfirborðinu og það miklir fjármunir eru í húfi að mannslíf verða aukaatriði .
Ekki eins og þau hafi skipt miklu máli í þriðja ríkinu .
Þeir verða ekki mikið harðsoðnari en Gunther , sem kemur fram við útsendara nasista af fullkomnu virðingarleysi , en reynir þó að ganga ekki svo langt að það kosti hann lífið .
Höfundurinn Philip Kerr er þaulkunnugur tímabilinu , sem hann gerir að sögusviði , og frásögnin verður að því leyti trúverðug .
Þetta er sjötta bókin um Gunther og ágæt viðbót .
kbl@mbl.is 