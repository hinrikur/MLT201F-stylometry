Það vakti athygli íslenzks vísindamanns , sem er nýkominn úr ferð til Kína , að einu gilti við hverja hann talaði , hálærða kollega sína eða manninn á götunni , allir virtust stefna að einu og sama marki .
Talið er að Kína verði mesta efnahagsveldi heims innan tveggja áratuga .
Fyrir allmörgum árum spurði ég þáverandi sendiherra Ísraels á Íslandi , hvernig hann mundi lýsa gyðingum .
Hann svaraði : ef 10 gyðingar sitja í kringum borð deila þeir hart hver við annan og engir tveir eru sammála .
Ef einhver kemur utan frá og veitist að þeim snúa þeir umsvifalaust bökum saman gegn þeim hinum sama .
Við Íslendingar stefnum augljóslega ekki að einu og sama marki .
Við deilum hart innbyrðis en sameinumst ekki þó að okkur sé vegið utan frá .
Það eru alltaf einhverjir í okkar hópi , sem standa með andstæðingum okkar , eins og skýrt hefur komið í ljós í sögu okkar allri .
Í Sögu Íslands , sjöunda bindi , segir Helgi Þorláksson um það , sem úrskeiðis fór á 17. öldinni : " Það fer ekki á milli mála , að Íslendinga skorti samtakamátt til að sporna við dönsku valdi .
Íslenzkir höfðingjar áttu jafnan í deilum og voru ofurseldir dönskum yfirvöldum , sem skömmtuðu þeim embætti .
" Hefur nokkuð breytzt ? Sundrung þjóðarinnar og sundurlyndi endurspeglast í viðbrögðum við hruninu og nær hámarki í umræðum um skýrslu þingmannanefndarinnar og tillögur hennar um að draga nokkra fyrrverandi ráðherra fyrir landsdóm .
Sennilega eru mestu mistök okkar að hafa ekki lagt áherzlu á að skapa víðtæka pólitíska samstöðu strax eftir hrun .
Í stað þess að leggja áherzlu á að sameina þjóðina hefur henni skipulega verið sundrað með ESB-umsókninni og með Icesave-málinu .
Og nú er augljóslega allt að springa í loft upp á Alþingi vegna landsdómsmálsins .
Stjórnmálaflokkar breytast stundum í forarpytti , þegar mikil átök verða innan þeirra .
Nú er þann forarpytt að finna í Samfylkingunni .
Ég hef ekki trú á því að íslenzku þjóðinni sé í mun að koma fram refsiábyrgð á hendur ráðherrum í þeirri ríkisstjórn , sem sat hér í aðdraganda hrunsins .
Hins vegar held ég að það skipti meginmáli , að þjóðin verði sátt við niðurstöður þess uppgjörs , sem nú stendur yfir um aðdraganda og ástæður hrunsins .
Verði það ekki , komust við ekkert áfram við að byggja upp nýtt samfélag á grunni fenginnar og erfiðrar reynzlu .
Þess vegna verða þeir , sem ábyrgð báru að axla þá ábyrgð með einhverjum hætti .
Íslenzka þjóðin hefur lifað af margvíslegar hörmungar .
Við höfum lifað af náttúruhamfarir í ellefu hundruð ár , eldgos , snjóflóð .
Við höfum lifað af sjúkdómsfaraldra , mannfall , aflabrest , verðfall á afurðum okkar á erlendum mörkuðum .
Við hamfarir af því tagi verður ekki ráðið .
Hrunið má hins vegar telja fyrstu hamfarir beinlínis af mannavöldum frá því að Ísland byggðist , að fullveldisafsali undanskildu .
Þess vegna verður að gera það upp með opnum og gagnsæjum hætti og eins og lög landsins segja til um .
Nú má vel vera , að lögin um ráðherraábyrgð og landsdóm séu úrelt og þess vegna ekki nothæf .
Sumir úr hópi yngri kynslóðar lögfræðinga hafa fært rök að því .
Aðrir lögvísindamenn eru þeim ekki sammála .
Þennan þátt málsins hefði þurft að ræða fyrr .
Jónína Michaelsdóttir , sú vísa kona , segir í grein í Fréttablaðinu sl. þriðjudag : " Með allri virðingu fyrir alþingismönnum þá eru þeir óhæfir til þess að dæma um sekt eða sakleysi samþingsmanna sinna og beinlínis ósæmilegt að leggja það til .
" Það er mikið til í þessu , ekki sízt í ljósi þess , að sumir núverandi þingmanna sátu á Alþingi síðustu ár og höfðu ekki frumkvæði að því sjálfir að krefjast aðgerða af hálfu stjórnvalda .
En lög eru lög , þótt þau séu frá 1905 en hafa að vísu verið endurskoðuð síðan .
Eigi ekki að beita þeim á þeirri forsendu að þau séu úrelt verður slík ákvörðun ekki tekin nema að undangengnum mjög ítarlegum umræðum á Alþingi og úti í samfélaginu , sem leiði til víðtækrar sáttar um slíka niðurstöðu .
Sumir óttast að verði einhverjir fyrrverandi ráðherrar ákærðir fyrir landsdómi nú muni fleira fylgja í kjölfarið .
Í því sambandi er bent á að núverandi ríkisstjórn hafi gert samninga við erlend ríki , sem lagt hefðu gífurlegar byrðar á almenning , ef þeir hefðu orðið að veruleika , án þess að efnisleg rök væru fyrir slíkri samningagerð í alþjóðlegum samningum , sem við erum aðilar að .
Spurt er , hvort sú gerð geti ekki fallið undir ákvæði laga um ráðherraábyrgð .
Þær umræður , sem nú þegar hafa farið fram í kjölfar skýrslu þingmannanefndarinnar benda til þess , að áður en nokkrar ákvarðanir eru teknar um ákærur á hendur einstökum fyrrverandi ráðherrum þurfi að ræða hina lagalegu hlið málsins út í yztu æsar .
Sumir þeirra lögfræðinga , sem talað hafa fyrir þeirri skoðun , að lögin um landsdóm séu úrelt segja , að hugsanleg brot fyrrverandi ráðherra eigi að fá sömu meðferð í réttarkerfinu og önnur brot sem talin eru saknæm .
Er víst að sú aðferð sé réttlátari ? Umræður um hina efnislegu hlið málsins , þ.e. hvort tilefni sé til að ákæra fyrrverandi ráðherra eða ekki , geta ekki farið fram af nokkru viti fyrr en skýr niðurstaða liggur fyrir um málsmeðferð .
Það væri hörmulegt ef meðferð og afgreiðsla þessa máls á Alþingi yrði til þess að auka enn á sundurlyndi og sundrungu íslenzku þjóðarinnar .
Þess vegna er hyggilegt að ræða alla þætti málsins í botn áður en endanleg ákvörðun er tekin .
Þess vegna á ekki að hraða afgreiðslu þessa máls .
