Sl. miðvikudagskvöld efndu Baráttusamtökin Bót til fundar í ráðhúsinu í Reykjavík , baráttufundar gegn fátækt .
Fundurinn var mjög fjölsóttur sem kemur ekki á óvart .
Á undanförnum misserum hefur þrengt mjög að hag almennings og ekki við öðru að búast , en eins og alltaf gerist hefur það komið verst niður á þeim sem minnst mega sín og hafa úr litlu að spila .
Hverjir eru það ? Það eru alltaf sömu hóparnir .
Atvinnulausir , aldraðir , öryrkjar , einstæðar mæður .
Umræðurnar í samfélaginu snúast um lán og þá ekki sízt gengistryggð lán .
Vandi þeirra hópa , sem hér voru nefndir , er ekki fyrst og fremst lántökur heldur að eiga fyrir mat .
Matarverð hefur hækkað gífurlega á síðustu tveimur árum .
Áður fyrr gat fólk lifað lengi á fiski og kartöflum af því að hvort tveggja var ódýrt .
Nú er fiskur í mörgum tilvikum orðinn dýrari en kjöt .
Það hefur lengi verið til fátækt á Íslandi .
Við höfum bara ekki viljað horfast í augu við hana og lengi var hún nánast ósýnileg .
Nú er hún að verða sýnilegri og nú er fátækt fólk að stíga fram á sjónarsviðið og vill ekki láta fara svona með sig lengur .
Baráttusamtökin Bót eru bersýnilega sprottin upp úr grasrótinni .
Það eiga eftir að verða fleiri fjölmennir baráttufundir í haust og vetur gegn fátækt .
Það er langt síðan verkalýðshreyfingin hefur tekið vandamál þessara þjóðfélagshópa á dagskrá hjá sér .
Hún hefur verið upptekin við annað .
Nú er hún að vakna til lífsins .
Því ber að fagna .
Forseti Alþýðusambandsins hefur greinilega haft gott af því að ferðast um landið á undanförnum vikum og tala við sitt fólk .
Hann hefur komizt í jarðsamband .
Á fundinum í ráðhúsinu sagði hann að Alþýðusambandið mundi beita sér fyrir bættum kjörum efnalítils fólks í haust .
Það er líka gott .
Alþýðusambandið var stofnað af efnalitlu fólki og á sér merka sögu .
Hann sagði á baráttufundi Bótar að núverandi ríkisstjórn hefði staðið fyrir aðför að þeim sem verst standa í samfélaginu .
Það er þungur áfellisdómur yfir stjórnmálaflokkum sem að hluta til eiga sér rætur í verkalýðshreyfingunni .
En það er staðreynd að ríkisstjórnin hefur haft hugann við ýmislegt annað en að takast á við atvinnuleysið .
Á kreppuárunum 1967-1969 var ekkert ofar á blaði hjá þeirri ríkisstjórn sem þá sat en að leita leiða til að auka atvinnu .
Halldór Blöndal , fyrrverandi forseti Alþingis , vakti athygli á því í útvarpsþætti þeirra Ævars Kjartanssonar og Ágústar Þórs Árnasonar á sunnudagsmorgni fyrir nokkrum vikum að sú ríkisstjórn hefði lagt áherzlu á að skapa samstöðu með þjóðinni , m.a. með því að ná samstarfi við verkalýðshreyfinguna , sem var þeirri ríkisstjórn mjög andstæð .
Segja má að núverandi ríkisstjórn hafi lagt sig fram um að skapa sundrungu með þjóðinni á erfiðum tímum með þeirri áherzlu sem lögð hefur verið á aðild Íslands að Evrópusambandinu og leitt hefur til þess að þjóðin hefur skiptzt í tvær fylkingar .
Þá er hætta á að vandi atvinnulausra og fátæks fólks hverfi í skuggann .
Í fámenninu á Íslandi er fólgin mesti veikleiki samfélags okkar en að sumu leyti líka mesti styrkur þess .
Við eigum að geta vitað betur hvert af öðru vegna fámennis og tryggja að fólk eigi fyrir mat .
Það brá mörgum mjög sl. sumar þegar í ljós kom að sumarleyfi hjálparstofnana hefði getað leitt til þess að hópar fólks yrðu matarlausir .
Ein afleiðing fámennis okkar samfélags er að það hefur aldrei verið til farsældar að efnamunur yrði of mikill og áberandi .
Íslendingar hafa alltaf verið sáttir við mikil uppgrip skipstjóra og sjómanna á fiskiskipum , þegar svo hefur borið undir , enda allir gert sér grein fyrir að sjávaraflinn er svipull .
Auðmenn fyrri tíma höfðu flestir vit á því að láta auð sinn ekki sjást .
Auðmenn síðari tíma lögðu áherzlu á að láta hann sjást .
Af því skapaðist ákveðið jafnvægisleysi í samfélaginu sem nú þarf að rétta af .
Það er mikill munur á því hvort launamunur er þrefaldur , sem hann kannski hefur verið upp úr miðri síðustu öld , eða hvort hann er tífaldur eða hundraðfaldur eins og gerðist á fyrstu árum þessarar aldar .
Samfélag okkar þolir ekki slíkan launamun eða efnamun .
Með því er ekki sagt að fólk eigi ekki að njóta ávaxta erfiðis síns .
En staðreynd er að rekstur venjulegra fyrirtækja við venjulegar aðstæður skapar engan stórgróða á skömmum tíma þótt hann geti skapað miklar eignir á löngum tíma , kannski mörgum áratugum , ef vel er á haldið .
Eitt vinsælasta orðið í stjórnmálaumræðum samtímans er að það þurfi að forgangsraða rétt .
Fátæka fólkið , sem reis upp í ráðhúsinu sl. miðvikudagskvöld , er ekki að gera kröfu um stórgróða eða miklar eignir .
Það er að gera kröfu til þess að við skipum málum samfélagsins á þann veg að það geti aldrei verið álitamál að fólk eigi fyrir mat og að fólk geti fengið vinnu .
Það er ekki til of mikils mælst að samstaða skapist um þá forgangsröðun á Íslandi 21. aldarinnar .
Fyrir nokkrum dögum var athygli mín vakin á því að yfirgnæfandi meirihluti ráðherra í ríkisstjórn Bretlands væri milljónamæringar og spurt hvort líklegt væri að þeir gætu skilið áhrif þeirra aðgerða sem þeir væru að beita sér fyrir á líf venjulegs fólks .
Svarið við þeirri spurningu blasir auðvitað við .
Þeir geta það ekki .
Er hugsanlegt að hin ráðandi stétt á Íslandi – en hana er að finna í öllum flokkum – hafi það þrátt fyrir allt svo gott að hún geti ekki , þrátt fyrir fámennið , skilið stöðu þess fólks sem kom saman í ráðhúsinu á miðvikudagskvöldið var ? 