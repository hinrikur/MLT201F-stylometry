Það eru bráðum þrettán ár síðan smásagnasafn eftir Davíð Oddsson , þá forsætisráherra , kom út undir heitinu Nokkrir góðir dagar án Guðnýjar .
Þessi bókartitill kom mér í huga fyrr í vikunni þegar skyndilega ruddist fram í morgunfréttum Ríkisútvarpsins Ólafur Ragnar Grímsson , forseti Íslands , sem staddur var í Kína .
Mér varð á að hugsa hvort ekki væri tilefni til þess að skrifa bók undir heitinu Nokkrir góðir mánuðir án Ólafs .
Ég man vel eftir þessu smásagnasafni , sem fékk afar góðar viðtökur hér á landi .
Mikið var gantast með bókartitilinn , sem er heiti einnar smásögunnar .
Við sem vorum að skrifa og flytja fréttir af stjórnmálum og stjórnmálamönnum fífluðumst með það í kaffistofu Alþingis , hvort titillinn væri jafnvel dulbúin árás á einn kvennalistaþingmanninn , sem hét einmitt Guðný , en þetta var nú bara hálfkæringur og fíflaskapur sumra fréttamanna og þingmanna , því þegar sagan er lesin kemur á daginn að hann Bergur í Nokkrum góðum dögum án Guðnýjar er að velta því fyrir sér hvort Guðný elski hann enn eða hvort hún hafi í raun elskað hann nokkurn tíma í rúmlega átján ára hjónabandi .
Ólafur Ragnar hefur undanfarna mánuði verið blessunarlega fámæltur ; hann hefur hvílt þjóðina á innihaldslausu orðagjálfri sínu ; hann hefur haldið í skefjum mikilmennskubrjálæði sínu , þannig að bjargvættarheilkennið hefur lítið látið á sér kræla ; honum tókst að stórbæta vinsældavísitölu sína , með því að vísa nauðungarsamningnum um Icesave , sem hefði sent þjóðina í skuldafangelsi til margra ára , í þjóðaratkvæðagreiðslu .
Vitanlega veitti manninum ekki af , því hann var kominn á botninn og eitt prósent þjóðarinnar , kvaðst , samkvæmt skoðanakönnun , bera traust til forsetans .
En nú getur hann ekki meir .
Klappstýra útrásarvíkinganna fór til Kína og hitti Xi Jinping , varaforseta Kína , og sagði svo þjóðinni í morgunfréttum RÚV að fundurinn hefði verið afar árangursríkur .
" Forsetinn sagði sérstaklega mikilvægt að heyra varaforseta Kína lýsa þeirri stefnu að kínversk yfirvöld teldu það burðarás í samstarfi við Ísland að íslenskir aðilar og fyrirtæki yrðu þátttakendur í nýtingu jarðhita á mörgum svæðum og borgum í Kína .
Bæði með því að leggja hitaveitur í fjölmörgum milljónaborgum í Kína og nýta jarðhita til orkuframleiðslu , gróðurhúsaræktunar , heilsulinda og annarra þátta , " sagði orðrétt í frétt RÚV .
Er þetta ekki hálfvandræðalegt ? ! Er það næsta útrásarverkefni forsetans að gera litla Ísland að aðalverktökum í Kína , ríki þar sem búa 1.300 milljónir Kínverja , 1,3 milljarðar Kínverja ? Hver bað forsetann um að fara til Kína og leita eftir jarðhitaverktöku fyrir Íslendinga ? Ætlar forsetinn kannski að koma heim með samning upp á vasann ? Heldur hann að þjóðin sé búin að gleyma klappstýruhlutverki hans í útrásarloftbólunni sem sprakk með skelfilegum afleiðingum framan í alla þjóðina ? Þótt oft sé sagt um okkur Íslendinga að við höfum einskonar gullfiskaminni , sem ég held að nái til þriggja sekúndna aftur í tímann , held ég að fæst okkar hafi gleymt hlutverki forsetans í útrásinni – klappstýruhlutverkinu sem hann var svo ofurstoltur af á meðan hann gegndi því .
Því held ég að það viturlegasta sem Ólafur Ragnar Grímsson getur gert sé að hafa hljótt um sig , láta lítið á sér bera og ef sýndarmennskuþörfin ætlar að bera hann ofurliði , eigi hann einfaldlega að spjalla við sjálfan sig í speglinum og rifja upp " afrek " sín frá undanförnum árum .
Slík upprifjun ætti að verða honum víti til varnaðar .
