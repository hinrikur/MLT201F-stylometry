Kúrekahattar , silfruð vesti , taktföst tónlist og fætur sem hreyfast .
Reglulega hittist hópur fólks – aðallega kvenna – til að dansa línudans .
Þótt um sé að ræða hópdans er hver og einn dansari óháður hinum , sem er kannski lykillinn að þeim vinsældum sem línudansinn nýtur .
Línudansinn á rætur sínar að rekja til Bandaríkjanna og var upphaflega dansaður við kántrítónlist , en nú er dansað við nánast alla tegund tónlistar að sögn Óla Geirs Jóhannessonar , danskennara sem er með nokkra hópa línudansara á sínum snærum .
" Stærsti hópurinn sem mætir í dag er fólk sem hefur gaman af því að dansa en vantar dansfélaga .
Þarna eru líka þeir sem hafa kynnst þessari tegund af dansi og vilja stýra sér sjálfir , enda hafa þeir getuna , tæknina og þörfina til þess .
" Óli Geir heldur upp á 30 ára starfsafmæli sem danskennari um þessar mundir , en 15 ár eru síðan hann hálfpartinn " lenti í " línudansinum .
" Þetta var bara verkefni sem ég tókst á hendur og hefur verið mjög skemmtilegt enda er mjög gaman að þessum kúltúr .
Dansinn er í raun fyrst og fremst önnur hlið á músíkstefnunni , kántrítónlistinni , og þetta tengist henni því mikið .
Upphaflega dressaði fólk sig líka upp þegar það hittist til að dansa – kom sérstaklega í vestum , gallabuxum og með hatta þegar það mætti á böll .
Það var fólk sem hafði áhuga á þessum kúrekakúltúr og ameríska kántrílífsstílnum .
" Í dag eru búningarnir hins vegar meira til gamans .
" Það hafa verið ótrúlega miklar framfarir í línudansinum síðustu fimmtán ár , " heldur Óli Geir áfram .
" Stærsti hópurinn sem ég er með eru konur á miðjum aldri , og margar þeirra byrjuðu hjá mér fyrir tíu árum eða svo , en hafa haldið þessu áfram síðan .
" Dansað eftir getu og hraða Hann segir línudansinn henta fólki á öllum aldri .
" Hver og einn dansar einfaldlega eftir sinni getu .
Ég er t.d. með 70 eldri borgara í Kópavogi í þremur hópum , og þar dansa hóparnir í takt við hraða og getu hvers hóps fyrir sig .
" Hann segir ómögulegt að segja hversu margir stundi línudans með reglulegum hætti .
" Ég er með um 150 manns í línudansi en það eru fleiri hópar , bæði á höfuðborgarsvæðinu og úti á landsbyggðinni .
" Stærsti hvatinn til danssporanna er félagsskapurinn að hans sögn .
" Í gegn um aldirnar hefur dans fært fólk saman og fyrirbærið dansleikur var búið til þannig að fólk með sama áhugamál hefði tækifæri til að hittast .
Yfirleitt er það þannig þar sem dans er annars vegar – fólk kemur ekki bara til að dansa heldur líka til að upplifa félagsskapinn , músíkina og ánægjuna .
Og línudans er alveg stórkostlegt form til að hittast og vera saman .
" 