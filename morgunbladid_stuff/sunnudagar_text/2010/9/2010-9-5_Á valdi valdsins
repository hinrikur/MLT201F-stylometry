Aldrei átti ég von á því að verða forseti – hvað þá forseti Frakklands ! Það gerðist þó í hálfa fjórðu klukkustund síðastliðinn fimmtudag .
Vive la Révolution ! Aðdragandinn var skammur og embættistakan enn skemmri .
Ég gekk inn á Smíðaverkstæði Þjóðleikhússins sem óbreyttur alþýðumaður í gallabuxum en út sem þjóðhöfðingi hálfri klukkustund síðar – í sex númerum of stórum jakkafötum .
Ætli þau hafi verið sniðin fyrir Jóhann Sigurðarson ? Verkefnið er skýrt : Ég , Mr. F. , er þátttakandi í fundi leiðtoga átta helstu iðnríkja heims í Reykjavík , G8-klíkunnar .
Skyndilega er ég orðinn einhleypur ( og ánægður með það ) stjórnmálamaður með rithöfund í maganum .
Eftir að hafa lofað að fara að öllum fyrirmælum hlýðir hópurinn á fyrirlestur um það sem prýða þarf góðan leiðtoga .
Brýnt er að bera sig vel , handtakið sé þétt og að horfa djúpt í augu viðmælandans hverju sinni .
Frá Lindargötunni liggur leiðin með limósínu á Hótel Sögu þar sem spilað er bingó .
Forseti Japans fer með sigur af hólmi .
Þá er glyspressunni flett með hliðsjón af kynlægni .
Að þeim " fundi " loknum fá leiðtogar klukkustund út af fyrir sig .
Mér er ekki til setunnar boðið enda lá bréf fyrir mér í lobbíinu , þar sem ég var beðinn um að hitta bréfritara í Keiluhöllinni stundvíslega klukkan 16 .
Ég hnippi í lífvörð sem gengur strax í málið .
Bréfritari , sextán ára gamall drengur , Axel að nafni , er sonur minn .
Hann kom undir í gleðskap hér á landi áður en ég sneri mér að stjórnmálum .
Ég vissi seint af tilvist hans og samskipti okkar hafa verið afar takmörkuð .
Nú á hann hins vegar bágt og biður mig um aðstoð .
Mér rennur blóðið til skyldunnar .
En Axel er ekki í Keiluhöllinni , ekki frekar en Stalín .
Mér er létt .
Lífvörðurinn sér að áform mín hafa breyst og býður mér í keilu .
Við vekjum óskipta athygli á brautinni .
" Hver er þessi Mr. F ? " spyrja blessuð börnin sem hópast um okkur .
Ég vinn en mér segir svo hugur að lífvörðurinn hafi ekki gripið til allra sinna vopna .
Þannig á það vitaskuld að vera við þessar aðstæður .
Aftur er haldið á Hótel Sögu .
Það má alveg venjast því að fara sinna ferða í limósínu .
Þar hitti ég hina leiðtogana á ný og við skröfum um stund .
Við tekur ökuferð um borgina .
Forseti Japans vekur máls á ljósverki Yoko Ono í Viðey og í kjölfarið koma fjörugar umræður um list .
Hvað er list og hvað er ekki list ? Það er spurningin .
Sá japanski á líklega kollgátuna : " Svarið er sjaldnast hvorki einfalt já né einfalt nei .
" Deginum lýkur með hópmyndatöku í Norræna húsinu .
Ljósmyndarinn er ferskur en fullfrjálslegur fyrir smekk sumra .
" Hann lítur út eins og álfur , " segir forseti Ítalíu .
Mögulega er hann álfur .
Við erum á Íslandi .
Ágreiningur rís innan hópsins .
Menn eru ósammála um hvort standa eigi að myndatökunni með hefðbundnum eða óhefðbundnum hætti .
Ég hallast að síðarnefnda kostinum enda hef ég fengið um það skýr fyrirmæli í handritinu að hleypa myndatökunni upp .
Það heppnast ágætlega .
Þannig lagað séð .
Svo er leiknum lokið .
Lífvörðurinn virðir mig ekki viðlits þegar ég yfirgef Smíðaverkstæðið í gallabuxunum .
Leiðin liggur upp í bíl Eggerts ljósmyndara , kem tegundinni ekki fyrir mig .
