Arion banki er enn við sama heygarðshornið og dælir fjármunum í hítina sem kostað hefur okkur landsmenn stórkostlega í lífskjörum .
Þar á ég að sjálfsögðu við sjötugsafmælisbarn vikunnar , Jóhannes Jónsson , sem hét Jói í Bónus , allt til síðasta mánudags , og allt hans hyski .
Nú ákveður bankinn að losa sig við Jóhannes og gerir við hann 12 mánaða starfslokasamning , pungar út 90 milljónum króna í eingreiðslu , til þess að losna nú við karlinn fyrir fullt og fast , selur honum á 41 milljón króna bíl , íbúð og sumarhús , sem Höskuldur H. Ólafsson , nýr bankastjóri Arion banka , sagði hér í Morgunblaðinu sl. þriðjudag að væri eðlilegt matsverð á eignunum .
Eðlilegt matsverð að mati hverra ? Að mati Jóa sjálfs ? Eða var karlinn bara að kaupa Trabant , kjallaraíbúð og húskofa fyrir austan ? Og meðal annarra orða , hvernig réttlætir bankastjórinn að Jóhannes fái tvær milljónir króna á mánuði í 12 mánuði eftir um tíu mánaða setu sem stjórnarformaður 1998 ehf. ? Starfslokasamningur Jóhannesar nemur því 114 milljónum króna samtals .
Er þetta eðlilegt ? Myndu ekki einhverjir telja að bankinn væri að kaupa sig dýru verði frá Jóhannesi , án þess þó að hafa nokkra tryggingu fyrir því að karlinn reyni ekki aftur að eignast Haga ? Hvað hefur Jóhannes greitt í skatt af þeim hlunnindum sem hann hefur haft frá Arion banka í formi þess að hafa haft afnot af íbúð , sumarhúsi og bíl í eigu Haga frá því hann tók við stjórnarformennskunni og líkast til miklu lengur ? Svo færir Arion banki Jóhannesi á silfurfati Top Shop , Zöru og All Saints auk helmings eignarhlutar í færeysku verslanakeðjunni SMS fyrir 1.237,5 milljónir króna , sem áðurnefndur Höskuldur segir að Jóhannes muni greiða fyrir með peningum .
" Ef hann greiðir ekki með peningum fær hann ekki hlutabréfin .
Þetta eru engin lán frá bankanum .
Hann kemur með peningana einhvers staðar annars staðar frá , ég veit ekki hvaðan , " sagði bankastjórinn .
Eins og kunnugt er yfirtók Arion banki Haga í október sl. vegna tugmilljarða skulda félagsins við bankann .
Samkvæmt álagningarskrá frá því í sumar voru framtaldar eignir Jóhannesar áætlaðar 386 milljónir króna .
Er það nema von að spurning vikunnar meðal fólks hafi einmitt verið þessi : Hvaðan koma peningarnir ? Er eitthvert samhengi á millli þess að Jóhannes fær að yfirtaka Top Shop , Zöru og All Saints , að helstu umboð þeirra verslana eru í eigu viðskiptafélaga Jóns Ásgeirs Jóhannessonar til margra ára , Philips Green og Kevins Stanford ? Opnast kannski með þessum samningi lítill gluggi fyrir Jóhannes karlinn að flyta illa fengið fé úr felum á aflandseyjum á nýjan leik inn til landsins , kannski í skjóli þeirra Stanford og Green ? Hvenær ætla þeir sem eiga að gæta þess og hafa eftirlit með að fjármagnsflutningar séu lögum samkvæmt , að fara af alvöru í það sem Eva Joly , ráðgjafi sérstaks saksóknara , lagði ofuráherslu á þegar hún var fengin til verkefnisins , að rekja slóð peninganna ? Er það ekki einmitt með því sem fyrst verður hægt að varpa raunverulegu ljósi á það hvert fjármagnið fór ? Vitanlega ætti hið sama að gilda um Sigurð nokkurn Einarsson , sem var í slíku makalausu sjálfsupphafningar- , sjálfsréttlætingar- , sjálfsvorkunnar- og hrokaviðtali við Fréttablaðið fyrir réttri viku , að ég neyddist til þess að lesa það í áföngum .
Það sama á að gilda um alla aðra útrásarvíkinga og bankamenn sem grunaðir eru um að hafa flutt fjármagn í stórum stíl í skattaskjól erlendis .
Það er lágmarkið að þessir menn , sem hafa með græðgi sinni , ábyrgðarleysi og subbuskap ráðist eins og hryðjuverkamenn á lífskjör heillar þjóðar , sem hafði það bara skratti gott fyrir útrás , skili ránsfeng sínum óskiptum til þjóðarinnar sem sínu lítilsiglda framlagi til endurreisnar í þessu Guðs volaða landi .
Hvað segið þið , lesendur góðir ? Er þetta til of mikils mælst ? ! 