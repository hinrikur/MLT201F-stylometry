Hvað ef gömlu galdramennirnir Chris Waddle og Steve McManaman væru einn og sami maðurinn ? Þá hétu þér væntanlega Adam Johnson , alltént ef marka má hinn skelegga sparkskýranda Sky Sports-sjónvarpsstöðvarinnar , Jamie Redknapp .
Hermt er að hörgull sé á enskum afburðamönnum af yngri kynslóðinni í sparkheimum en eftir snarpa framgöngu í tveimur fyrstu leikjum landsliðsins í undankeppni Evrópumótsins 2012 er Adam Johnson , útherji Manchester City , á allra vörum .
Hann kom inná í báðum leikjunum , gegn Búlgaríu og Sviss , og skoraði í bæði skiptin – prýðileg mörk .
Það var eftir þá framgöngu sem Redknapp missti vatnið .
" Hann er ekki sama gerð af leikmanni en hlaup hans og kraftur minna mig á Steve McManaman .
En hann hefur líka burði til að skekja lendarnar og fífla bakverði eins og Chris Waddle var vanur að gera , " sagði Redknapp á Sky Sports .
Waddle stóð alltaf ljómandi vel undir nafni en sögnin " to waddle " merkir að kjaga eða vagga .
Og sparkskýrandinn var ekki hættur að líkja Johnson við mann og annan eftir leikinn gegn Sviss .
" Einn snúningurinn , þegar hann dansaði kringum aumingja bakvörðinn , minnti á [ Johan ] Cruyff .
Bakvörðurinn hlýtur að hafa hugsað : Byrjar hann aftur .
" Að dómi Redknapps er afskaplega erfitt að verjast leikmanni af þessu tagi .
" Johnson virkar ekki fljótur vegna þess hvað hann er skreflangur en hann er farinn áður en menn vita af .
Hann ruglar varnarmenn í ríminu – þeir hafa ekki hugmynd um hvort hann ætlar að senda boltann , fara inn eða út fyrir þá , leika á þá eða spyrna boltanum framhjá þeim og rykkja af stað .
Þetta er mikill styrkur , hann hefur líka tvo góða fætur , sem þýðir að hann á jafnauðvelt með að snúa inn í mannþröngina eða bruna upp kantinn .
Og hann getur gefið boltann fyrir markið hvar sem er , þarf ekki nauðsynlega að hlaupa upp að endamörkum .
" Átrúnaðargoðið Ryan Giggs Þrátt fyrir að vera ungur að árum er Johnson ekki óvanur því að vera borinn saman við aðra sparkendur , bæði Stuart Pearce , aðstoðarmaður Fabios Capellos landsliðsþjálfara Englendinga , og Roberto Mancini , knattspyrnustjóri Manchester City , hafa kallað hann " svar Englendinga við Ryan Giggs " .
Ekki leiðum að líkjast og Johnson hefur eflaust vöknað um augu við þessi ummæli en Walesverjinn ólseigi var einmitt átrúnaðargoð hans í æsku .
Greining Redknapps er skemmtileg og hann bendir ennfremur á , að Johnson , sem er örvfættur , kunni ámóta vel við sig á báðum köntum .
Á honum er þó að skilja að hægri kanturinn henti Johnson betur enda sé hann prýðileg skytta sem getur skorað mörk .
Það er svo sem engin nýlunda , téður Chris Waddle lék mestallan sinn feril á " öfugum " kanti og besta dæmið um örvfættan hægrikantmann í dag er vitaskuld Lionel Messi .
Af skilvirkum hægrifótarmönnum sem kunnu best við sig á vinstri vængnum muna menn ugglaust eftir Frökkunum Robert Pires og David Ginola .
Svo eru auðvitað til menn sem fara óhikað í skotið með báðum fótum , svo sem Cristiano Ronaldo og Marc gamli Overmars .
Það var raunar alla tíð hulin ráðgáta hvort sá síðastnefndi var sterkari með hægri eða vinstri .
Það er önnur ástæða fyrir því að Redknapp hugnast betur að Johnson hasli sér völl hægra megin með landsliðinu .
" Eins og staðan er núna eru James Milner og Ashley Cole líklegir til að leika árum saman á vinstri kantinum , fyrir þær sakir að Milner er nógu agaður til að bregða sér í bakvarðarstöðuna þegar Ashley geysist fram .
" Samkvæmt því mun Johnson berjast við annað ungstirni um stöðu í landsliðinu , Theo Walcott .
Gjörólíkan leikmann sem Redknapp segir einnig færa mönnum heim sanninn um það að afburðagenið vanti alls ekki í þessa kynslóð enskra sparkenda .
Ómögulegt er að segja hvernig baráttu þeirra kumpána lyktar en Johnson getur alltént gert sér góðar vonir um að leika meðan Walcott er fjarverandi vegna meiðsla – eins og nú .
Í ljósi sögunnar verða þeir leikir ekki fáir .
Ekki blautur bak við eyrun Haldi menn að Adam Johnson sé nýstiginn inn á sviðið er það misskilningur .
Hann er orðinn 23 ára og lék sinn fyrsta leik fyrir Middlesbrough vorið 2005 , aðeins sautján ára að aldri .
Þrátt fyrir augljósa hæfileika gekk honum fyrst um sinn illa að festa sig í sessi hjá Boro , sem þá lék í úrvalsdeildinni , og var í tvígang lánaður niður um deild .
Fyrst til Leeds United , þar sem hann fann sig ekki , og síðan til Watford , þar sem kappinn fór loksins á flug .
Johnson lék með Boro í úrvalsdeildinni veturinn 2008-09 en framganga hans fékk hverfandi rými í fjölmiðlum , eins og liðsins sem féll um vorið .
Í fyrravetur kom hins vegar fljótt á daginn að Johnson var of stór fyrir B-deildina .
Hann fór mikinn í leikjum Boro og sýndi á sér nýja hlið sem markaskorari .
Gordon Strachan , knattspyrnustjóri Boro , freistaði þess í lengstu lög að halda Johnson , sem á augabragði varð eftirsóttasti leikmaðurinn utan úrvalsdeildarinnar , en gat ekki hafnað tilboði Manchester City rétt áður en félagsskiptaglugganum var lokað í byrjun febrúar síðastliðins .
Kaupverð var ekki gefið upp .
Johnson hefur farið vel af stað hjá City , hann er hvergi banginn innan um allar stjörnurnar og ætlar greinilega að verja litlum tíma á bekknum .
Enn hefur hann þó aðeins gert eitt mark í 21 leik .
Það stendur vafalaust til bóta .
Athygli vekur að sterkefnaðir eigendur City hafa haft mikinn áhuga á enskum leikmönnum og undir lok leiksins gegn Sviss í undankeppni EM á dögunum voru sex leikmenn félagsins inni á vellinum : Gareth Barry , Joleon Lescott , Joe Hart , James Milner ( sem allir hófu leikinn ) og Shaun Wright-Phillips og Adam Johnson ( sem komu inn á ) .
Þá hafa Wayne Bridge og Micah Richards einnig leikið landsleiki .
Engir aukvisar Chris Waddle ( f. 1960 ) lék með tólf félögum á löngum og litríkum ferli , meðal annars Newcastle , Tottenham og Sheffield Wednesday .
Hann lék 62 landsleiki fyrir England .
Steve McManaman ( f. 1972 ) er frægastur fyrir að hafa leikið með Liverpool en varð líka í tvígang Evrópumeistari með Real Madrid .
McManaman lék 37 landsleiki fyrir England .
