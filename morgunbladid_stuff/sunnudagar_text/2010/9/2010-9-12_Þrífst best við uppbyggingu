Ég myndi svo sannarlega vilja taka þátt í að byggja upp þetta samfélag á næstu árum .
Hins vegar veit ég ekkert hver vettvangurinn ætti að vera , " segir Inga Dóra Sigfúsdóttir .
Vissulega kemur ýmislegt til greina í þeim efnum því Inga Dóra hefur komið víða við .
Hún er stofnandi og stjórnarformaður rannsóknarstofnunarinnar Rannsókna og greiningar , hún veitti kennslufræði- og lýðheilsudeild Háskólans í Reykjavík forstöðu frá stofnun og gegnir jafnframt prófessorsstöðu við skólann .
Þar fyrir utan hafa leiðir hennar legið um brautir stjórnmálanna , fyrst í stúdentapólitíkinni í Háskóla Íslands en síðar í gegnum starf fyrir Sjálfstæðisflokkinn , stöðu aðstoðarmanns Ólafs G. Einarssonar , fv. menntamálaráðherra , og ráðgjafa Guðlaugs Þórs Þórðarsonar í heilbrigðisráðuneytinu .
Í vikunni flaug hún hins vegar af hinum íslenska vettvangi til New York ásamt dætrum sínum , þar sem hún hefur þegið prófessorsstöðu við Columbia-háskóla .
" Það var frábært tækifæri sem ég gat ekki hafnað .
" Inga Dóra fæddist í Reykjavík árið 1967 og ólst upp í Skipholtinu , yngra barn hjónanna Erlu Sigurðardóttur ljósmóður og Sigfúsar Jónssonar , sem starfaði hjá Sölunefnd varnarliðseigna en hann lést fyrir 12 árum .
Hún segist hafa verið með sterkar skoðanir sem barn .
" Ég gekk í Æfingadeild Kennaraháskólans og skrifaði fyrstu blaðagreinina mína þegar leggja átti Æfingadeildina niður og dreifa krökkunum í aðra skóla .
Ég reiddist þessu mjög og skrifaði grein í DV þar sem ég mótmælti þessu harðlega en þá var ég var ellefu ára .
Í raun leiddist mér samt alveg óskaplega í Æfingadeildinni svo ég flutti mig yfir í Hlíðaskóla síðustu árin .
Ég var hins vegar ekkert ánægðari þar og fór í gegnum alls konar uppreisnartímabil .
Um það leyti sem ég var að klára grunnskólann var ég t.d. pönkari með svart hár og í hermannaklossum og hékk á Hlemmi með Jóni Gnarr og fleirum .
" Vinna í 15 borgum í Evrópu Úr Hlíðaskóla lá leiðin svo í MR þar sem Inga Dóra fékk loksins nóg að gera .
" Ég man að mér fannst metnaður kennaranna svo mikill að ég hefði verið tilbúin til að borga fyrir að sitja í þessum tímum .
Þeir höfðu svo gaman af því að miðla efninu til okkar .
" Málið vandaðist hins vegar þegar kom að því að velja sér braut í háskólanámi .
" Ég hafði ekki miklar væntingar eða drauma um hvað ég ætlaði að verða og man ekki eftir því að ég hafi haft augastað á einhverju tilteknu starfi sem krakki .
Mamma segir reyndar að ég hafi ætlað að verða kennari þegar ég var sjö ára og " vera góð við börnin " .
Kannski er það bara það sem ég er , " segir hún brosandi .
Það var því fyrir hálfgerða tilviljun að stjórnmálafræðin varð fyrir valinu .
" Ég hefði getað farið í hvað sem var en fyrr en varði stóð ég uppi á sviði að taka við prófskírteini og hugsaði : " Bíddubíddu , ég ætlaði aldrei að klára þetta ! " Þetta var bara svo fljótt að líða , enda var ég á fullu í stúdentapólitíkinni og var formaður Vöku eitt árið .
Eftir stjórnmálafræðina lenti ég hins vegar í svolítilli sjálfsmyndarkeppu .
Ég hafði engan áhuga á stjórnmálafræðinni heldur á einstaklingnum og hvernig væri hægt að byggja betra samfélag .
" Eftir stutt stopp í sálfræðinámi fór hún að vinna með Þórólfi Þórlindssyni , prófessor í félagsfræði , hjá Rannsóknarstofnun uppeldis- og menntunarmála og svo fór að félagsfræðin varð aðalgrein Ingu Dóru .
Hún lauk meistaragráðu frá Háskóla Íslands árið 1999 og doktorsgráðu frá Pennsylvania State University fimm árum síðar .
" Áður en ég fór í doktorsnámið hafði ég sett á laggirnar litla rannsóknarmiðstöð sem heitir Rannsóknir og greining , og sérhæfir sig í rannsóknum á högum barna og unglinga .
Í raun eru þetta rannsóknir sem Þórólfur byrjaði á og ég fékk tækifæri til að halda áfram með þegar Rannsóknarstofnun uppeldis- og menntamála var breytt í Námsmatsstofnun .
" Um er að ræða viðamiklar rannsóknir sem lagðar eru fyrir alla grunnskólanema landsins á hverju ári .
" Fyrstu kannanirnar voru lagðar fyrir árið 1992 svo til hefur orðið mjög sterkur vísindalegur grunnur sem við höfum nýtt til að birta fjölmargar greinar um börn og unglinga í erlendum , ritrýndum vísindatímaritum .
Að auki hefur þetta orðið grunnur að stefnumótun hér á landi .
Í dag erum við að vinna í 15 borgum í Evrópu þar sem við stýrum sambærilegri rannsóknarvinnu sem gengur út á forvarnastarf með börnum og unglingum .
" Framkvæmdastjóri rannsóknarmiðstöðvarinnar er Jón , einkabróðir Ingu Dóru , enda segir hún gott " þegar systkinahópurinn er svona lítill að verja góðum tíma saman í lífinu " .
Að loknu doktorsnámi árið 2004 hóf Inga Dóra störf við Háskólann í Reykjavík , þar sem hún byggði upp nýja deild við skólann , kennslufræði- og lýðheilsudeild , og um leið fluttust Rannsóknir og greining til skólans .
" Sú deild sótti grunninn í Columbia-háskóla þar sem hugmyndin er að tengja árangur einstaklinga og líðan þeirra .
Við vitum að börnunum okkar gengur ekki vel nema þeim líði vel en hingað til hefur okkur hætt við að horfa á skólann sem einangrað fyrirbæri .
Þarna úti er heilt samfélag og börnin koma inn í skólann með ýmislegt á bakinu .
Þess vegna er mikilvægt að tengja samfélagið sem börnin koma úr inn í skólann .
Sömuleiðis lögðum við áherslu á að efla þekkingu þeirra sem starfa með börnum , kennara og annarra , á þessari víðu flóru barna .
" Ekki gott að loka því sem best er gert Auk barna- og ungmennarannsóknanna hefur Inga Dóra einbeitt sér að rannsóknum á vísindastarfi í háskólum .
" Gott háskólastarf er grunnforsenda þess að okkur gangi vel sem þjóð til framtíðar , " segir hún með áherslu .
" Við verðum að gæta þess að vera fagleg í starfinu og sjá til þess að nemendurnir okkar fái bestu menntun sem völ er á .
Að þessu þarf sérstaklega að gæta , nú á tímum mikilla breytinga og efnahagsþrenginga .
" Fagmennska er Ingu Dóru ofarlega í huga í þessu sambandi .
" Við verðum að gæta að því að vera fagleg í ákvörðunum um breytingar .
Í háskólageiranum erum við svo heppin að hafa mjög skýrar alþjóðlegar reglur og viðmið sem þeir háskólar sem hafa náð bestum árangri í heiminum hafa fylgt um aldaraðir og snúa m.a. að því hvernig árangur er metinn , að virku rannsóknarstarfi í skólunum og akademísku frelsi þeirra .
Nákvæmlega sama á að gilda um íslenska háskóla .
" Hún segir þetta lykilatriði vilji landið gæta að samkeppnishæfni sinni .
" Við erum þátttakendur í alþjóðlegu umhverfi þar sem er algerlega útilokað fyrir háskóla að ætla sér að ná árangri nema hann sé alþjóðlegur og taki þátt í starfinu á sömu forsendum og aðrir háskólar úti í heimi .
Við munum ekki geta beitt einhverjum öðrum reglum á Íslandi .
" Það eru engin ný vísindi , bendir Inga Dóra á .
" Við vorum einmitt að fást við þennan skort á reglum og viðmiðum í uppsveiflunni og hruninu .
Með sama hætti verðum við að passa upp á háskólastarfið .
" Hún óttast að í því niðurskurðarástandi sem nú ríkir verði gæðakröfum kastað fyrir róða .
" Þegar ákvörðun er tekin um að skera niður verður að gera það á grundvelli háskólastarfsins í heild , meta það sem best er gert , halda því og henda öðru .
Þá skiptir engu máli hvort við erum með tíu háskóla eða einn .
Við þurfum einfaldlega að tryggja að innan þeirra sé rekið starf sem er nemendum okkar boðlegt .
Þá er ekki gott að byrja á því að loka því sem best er gert .
" Þarna vísar Inga Dóra til nýlegrar ákvörðunar um að leggja niður kennslufræði- og lýðheilsudeildina við HR , sem hún veitti forstöðu .
" Við stóðum mjög vel á öllum hefðbundnum viðmiðum ; við vorum sú deild í íslensku háskólasamfélagi sem birti hvað flestar vísindagreinar , nemendur okkar voru mjög sáttir og við buðum þeim upp á kennara víðs vegar úr heiminum til að tryggja gæði menntunarinnar .
Við vorum einfaldlega meðal þeirra bestu á okkar sviði .
Deildin var að auki vel rekin og aldrei í mínus .
Einhverra hluta vegna sáu skólastjórnendur samt ástæðu til að loka henni .
" Það fer ekki milli mála að Inga Dóra er mjög ósátt við þá ákvörðun og telur að menntamálaráðuneytið hafi brugðist í þessu sambandi .
" Á fundi sem ég átti í ráðuneytinu í vor sögðu þau það ekki sitt hlutverk að skipta sér af því sem gerðist innan skólanna .
Það má til sanns vegar færa en hins vegar ber ráðuneyti menntamála ábyrgð á því að háskólarnir uppfylli alþjóðleg viðmið um gæði starfsins og háskólastarfið sé faglegt .
Við höfðum komið okkur upp ómetanlegum tengslum við lærimeistara í virtum háskólum erlendis og ég hafði áhyggjur af því að þegar deildinni yrði lokað þá misstum við þetta fólk úr landi .
Ég vildi að því væri gefinn kostur á samstarfi við aðra skóla því þannig hefðu þessi tengsl nýst áfram íslenskum nemendum .
En ráðherra bara yppti öxlum og sagði að þetta kæmi sér ekki við .
" Litlan tillitssöm við " aldraða foreldra " Inga Dóra segir að barátta hennar hafi ekkert með eigin hagsmuni að gera , enda taki hún nú við prófessorsstöðu við Teachers College við hinn virta Columbia-háskóla í New York .
" Ég frétti af því á aðfangadag í fyrra þegar við fjölskyldan bjuggum úti í Kaliforníu tímabundið .
Við vorum við það að fara að setjast niður og reyna að skapa jólastemningu í 20 stiga hita þegar ég fékk þetta dásamlega bréf inn um póstlúguna frá Columbia-háskóla þar sem þeir buðu mér prófessorsstöðu .
Það var bæði óvænt og skemmtilegt – mjög góð jólagjöf .
" Í starfinu ytra mun hún starfa eftir sömu grunnhugmynd og áður , um tengsl heilsu og árangurs .
" Minn bakgrunnur er í félagsfræði en á erlendum vettvangi hef ég helst birt rannsóknir um forspárþætti hegðunar og heilsu meðal ungs fólks .
Ég mun halda því áfram við Columbia .
Þar er hópur sem hefur unnið með mér að þessum íslensku rannsóknum og við höldum því áfram .
" Hún segir því mikilvægt að halda áfram að vera tengd Íslandi .
" Ísland er vettvangurinn minn – hér geri ég mínar rannsóknir þannig að ég verð að skila til samfélagsins hér líka .
Ég verð því áfram prófessor við Háskólann í Reykjavík og kem til með að kenna nemendum í sálfræðinámi þar , auk þess að fylgja rannsóknunum eftir .
Það var forsenda fyrir því að taka þessu boði að ég gæti haldið áfram því sem ég er að gera hér enda er ekkert skemmtilegra en að vinna með fólki á vettvangi á Íslandi því það er svo vel upplýst .
" Nýr starfsvettvangur í nýju landi þýðir augljóslega miklar breytingar á högum Ingu Dóru og fjölskyldu hennar , en hún er gift Símoni Sigvaldasyni , dómara við Héraðsdóm Reykjavíkur .
" Ég man fyrst eftir honum þegar ég var fjögurra ára og hann níu .
Útlendingum finnst þetta hryllilega fyndið og gott dæmi um litla Ísland .
Mæður okkar voru saman í ljósmæðraskólanum þannig að við heimsóttum þau alltaf á sumrin og fylgdumst að .
Hann fylgdist t.d. með mér þegar ég var í pönkinu og því öllu og fannst ég ekkert rosalega spennandi .
Það var ekki fyrr en löngu seinna sem leiðir okkar lágu saman til frambúðar en þá var hann orðinn þrítugur og ég 25 ára .
Það var mikið gæfuspor því samband okkar er gott og við erum miklir vinir .
" Þau eiga þrjár dætur , tvíburana Erlu og Sonju sem eru tæplega 15 ára og svo litlu Alöntu sem er nýorðin eins árs .
" Það var svolítið óvænt og skemmtileg sending en sú litla er rosalega mikill gleðigjafi og mikill karakter .
Ég hugsa að ef hún hefði komið á undan tvíburunum þá ættum við miklu fleiri börn , því þótt þær stóru hafi verið yndislegar þá reyndi það mikið á fyrir óvana uppalendur að eignast tvíbura .
Þær sváfu lítið fyrstu þrjú árin þannig að við þurftum að hafa okkur öll við til að komast í gegnum þetta tímabil .
Við ætluðum ekkert að taka sénsinn á þessu aftur en eignumst svo þetta litla barn sem sefur allar nætur .
Símon orðar það svo að hún taki tillit til aldraðra foreldra sinna , " segir Inga Dóra hlæjandi .
" Þetta var svosem ekkert til að einfalda hlutina fyrir okkur en það er bara skemmtileg flækja .
" Og flækjustigið eykst enn við flutningana nú .
" Ég fer út með stelpurnar en Símon verður áfram hér svo við verðum eitthvað að flakka á milli , " segir hún en bætir því við að flutningarnir leggist vel í þær mæðgur .
" Eldri stelpurnar eru nú dálitlir heimsborgarar því þær hafa ferðast töluvert með mömmu sinni .
Við höfum líka búið erlendis áður svo þær eru ekki alveg óvanar .
" Meiðandi og skemmandi pólitík Hún hefur ekki miklar áhyggjur af því að gegna prófessorsstöðu og vera einstæð með þrjú börn .
" Það er nú þannig í þessu lífi mínu að ég er alltaf umkringd góðu fólki .
Við fáum einhvern til að koma og hjálpa okkur og stóru stelpurnar eru líka drjúgar við að aðstoða með þá litlu .
Svo er svolítið Íslendingasamfélag þarna úti ; tveir fyrrverandi nemendur mínir eru þarna í doktorsnámi og munu búa í næstu götu .
Þannig að þetta verður bara skemmtilegt .
Það er þó ljóst að litlan þarf að vera í einhvers konar dagvist á daginn .
Hún fer ekki í leikskóla í New York því þeir kosta einhver hundruð þúsunda króna á mánuði .
Við erum svo ótrúlega heppin með svo margt á Íslandi og megum ekki gleyma því að vera þakklát fyrir það sem vel er gert .
Þar er t.a.m. hvernig séð er um litlu börnin okkar á leikskólum .
" Hún segist ekkert á leiðinni í stjórnmálavafstur á ný .
" Pólitíkin er auðvitað vettvangur fyrir fólk sem hefur þörf fyrir að skapa betra samfélag , " segir hún .
" En hún er meiðandi og skemmandi eins og hún er rekin á Íslandi í dag .
Þar er líka skortur á faglegum vinnubrögðum og viðmiðum sem leiðir til þess að pólitíski vettvangurinn skilar ekki þeim árangri til samfélagsins sem hann ætti að gera .
" Inga Dóra útskýrir þetta betur .
" Í hjarta mínu er ég hægrimanneskja en pólitíkin er of mikið byggð á þessum gömlu flokkadráttum sem eru oft ófaglegir og ekki til framdráttar fyrir samfélagið .
Mínir bestu vinir eru t.d. í öðrum stjórnmálaflokkum þótt ég eigi vissulega góða vini í Sjálfstæðisflokknum .
Í grundvallaratriðum finnst mér skortur á fagmennsku við ráðningar í íslenska stjórnkerfinu .
Fólk horfir of mikið á flokksskírteinin og ég óttast að þegar við lendum í svona klemmu eins og við erum í núna förum við aftur í pólitíska farið .
Það er okkur hins vegar ekki til framdráttar .
" Faglegar ráðningar voru einmitt meðal þess sem Inga Dóra beitti sér fyrir í ráðherratíð Guðlaugs Þórs auk þess sem hún leiddi mótun heilsustefnu á Íslandi .
" Út úr þeirri vinnu kom ákaflega faglegt og gott plagg rétt áður en ríkisstjórnin fór frá .
Næsti ráðherra tók plaggið og stakk því ofan í skúffu .
Slík vinnubrögð eru okkur ótrúlega mikið til vansa og við munum ekki komast lönd eða strönd hér á Íslandi fyrr en við breytum þessu .
" Og hún telur þetta brenna á fólki .
" Alls staðar sem maður kemur talar fólk um hvernig við getum rekið þetta samfélag okkar á lífvænlegan máta .
Það er margt sem við gerum mjög vel en eitt og annað sem við þurfum að breyta og við þurfum að vera faglegri , ekki síst í ráðningum , ef við ætlum ekki að missa okkar besta fólk úr landi .
" Sem vekur þegar spurninguna hvort Íslendingar séu ekki einmitt að missa hana sjálfa úr landi ? " Æi , nei , ég vona ekki , " svarar Inga Dóra .
" Ef aðstæður væru aðrar er ekkert víst að ég væri að fara .
Þær eru ekkert sérstaklega ákjósanlegar , það er svo mikil neikvæðni í umhverfinu og niðurrif , og ég þrífst ekki í slíku umhverfi .
Ég verð að vera í umhverfi þar sem hægt er að byggja upp .
" 