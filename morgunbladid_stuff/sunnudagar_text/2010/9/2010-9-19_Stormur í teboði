Teboðshreyfingin svokallaða hefur sett mark sitt á umræðuna á hægri væng bandarískra stjórnmála .
Hreyfingin vill sem minnst ríkisafskipti og Barack Obama Bandaríkjaforseti er henni sérstakur þyrnir í augum .
Repúblikanaflokkurinn hefur reynt að virkja þetta afl og hikar við að fara gegn málflutningi hreyfingarinnar .
En hreyfingin boðar líka hættu fyrir repúblikana eins og kom í ljós í forkosningum flokksins í Delaware í liðinni viku um frambjóðanda í kosningunum um öldungadeildarþingsæti Joes Bidens varaforseta í nóvember .
Christine O ' Donnell sigraði þar gamalreyndan fulltrúadeildarþingmann repúblikana , Mike Castle .
Sigur O ' Donnell , sem þakkaði sérstaklega Söruh Palin velgengni sína , var fagnaðarefni fyrir teboðshreyfinguna , en sérfræðingar velta því hins vegar fyrir sér hvort hún muni fæla óháða kjósendur frá og sigur hennar í forkosningunum sé ávísun á auðveldan sigur demókrata þegar kemur að kosningunum um öldungadeildarsætið .
Þar með drægi jafnframt úr líkum á að repúblikanar endurheimtu meirihluta í öldungadeildinni í kosningunum .
Kannanir höfðu sýnt að Castle myndi vinna auðveldan sigur á frambjóðanda demókrata , Chris Coons .
Samkvæmt könnunum nýtur Coons hins vegar meira fylgis en O ' Donnell .
Krafturinn í teboðshreyfingunni hefur líka áhrif á málflutning frambjóðenda .
Í The New York Times var til þess tekið að repúblikaninn Charlie Bass , sem tapaði fulltrúadeildarsæti sínu í New Hampshire í sigri demókrata fyrir tveimur árum , bar sigurorð af tveimur keppinautum úr teboðshreyfingunni með því að fara lengst út á hægri vænginn .
Bass hefur ávallt verið flokkaður til dæmigerðra , hófsamra stjórnmálamanna frá Nýja Englandi .
Í leiðara blaðsins Concord Monitor sagði að það væri svo langt fyrir " hann aftur inn á miðjuna að það er eins gott að hann taki með sér nesti " .
Boðskapur teboðshreyfingarinnar er af tvennum toga og stangast oft á .
Annars vegar er krafan um ábyrgð í fjármálum , áhersla á frelsi einstaklingsins og óskin um að ríkið sinni aðeins lágmarksverkefnum , en láti fólk að öðru leyti óáreitt .
Hins vegar eru félagslegu málin , andstaða við fóstureyðingar og hjónabönd samkynhneigðra og krafan um hörku í garð innflytjenda .
Jim Demint , öldungadeildarþingmaður repúblikana , er sjálfskipaður dómari þegar kemur að því hvort repúblikanar séu þvottekta .
Í The New York Times er vísað til þess að hann vilji frekar vera í minnihluta , sem er hugmyndafræðilega hreinn , en í meirihluta , þar sem þingmenn eru aðeins repúblikanar að nafninu til .
John Cornyn , öldungadeildarþingmaður frá Texas , hefur aðra afstöðu : " Jim hefur gert ljóst að hann vill styðja íhaldssömustu frambjóðendurna .
Ég held að við ættum að finna íhaldssömustu frambjóðendurna , sem geta náð kjöri .
Þetta er blæbrigðamunur , en hann er mikilvægur .
" Meðal demókrata virðast vera vonir um að teboðshreyfingin muni ýta Repúblikanaflokknum lengst til hægri og gera hann að jaðarflokki .
Félagar í hreyfingunni gera lítið úr spám um að frambjóðendur þeirra – Castle er ekki þeirra eina bráð – verði demókrötum auðveld bráð og vara þá við að vanmeta þá .
Stuðningur Palin Sarah Palin , varaforsetaefni repúblikana í síðustu kosningum , lýsti yfir stuðningi við Christine O ' Donnell í forkosningunum í Delaware og það hafði áhrif .
Nú segir Palin að repúblikanar eigi að slíðra sverðin og snúa bökum saman um framboð O ' Donnell til öldungadeildarinnar í kosningunum í nóvember .
Njóta góðs af djúpum vösum auðkýfinga Teboðshreyfingunni er ávallt lýst sem grasrótarhreyfingu , en hún hefur ákaflega öfluga bakhjarla .
Bræðurnir David og Charles Koch eru meðal ríkustu auðkýfinga Bandaríkjanna .
Samanlagt nema auðæfi þeirra 35 milljörðum dollara og eru aðeins Bill Gates og Warren Buffett ríkari .
Koch-bræðurnir hafa ávallt stutt stefnu , sem nefnist libertarianism og kalla mætti frelsishyggju .
Þeir hafa lagt rúmlega hundrað milljónir dollara til málefna á hægri vængnum .
David Koch tilheyrir hópi , sem hefur fjármagnað atlögur að stjórnvöldum .
Í grein , sem birtist í blaðinu The New Yorker í lok ágúst , segir að þeir hafi fjármagnað andstöðu við svo margt á stefnuskrá Baracks Obama Bandaríkjaforseta að hugmyndafræðilegt net þeirra kallist ekki kolkrabbinn heldur kochkrabbinn .
Þar segir að þeir eigi heiðurinn af því að andúð á ríkisvaldinu einkenni pólitíska umræðu í aðdraganda kosninganna .
Þeir hafi lagt til fé til að þjálfa , reka og skipuleggja mótmælendur á vegum hreyfingarinnar og breyta henni í fjöldahreyfingu .
