Í Morgunblaðinu á þriðjudaginn var , 7. september , er frétt þess efnis að golfarar á Seltjarnarnesi hafi málað rauða hringi í kringum flatirnar og gæsirnar þori ekki að fara yfir línurnar .
Golfararnir hafa háð langt stríð við gæsirnar sem skemma flatirnar á golfvellinum .
Þetta er skemmtileg frétt einkum ef það er haft í huga að nú er gæsaveiðitíminn að hefjast .
Gæsir eru nefnilega góðum gáfum gæddar eins og margir veiðimenn hafa reynt .
Það er kannski ekki rétt að tala um gáfur dýra en dýr virðast þó vera misjafnlega skynsöm ef svo má að orði komast .
Hreindýr viðast ekki vera mjög greind .
Þá virðast rjúpur oft á tíðum ekki vera neitt sérlega klárar .
Þessi dýr fylgja ákveðinni eðlishvöt sem virðist nú samt duga þeim ágætlega .
Refurinn er gott dæmi um einstaklega gáfað dýr og eru mörg dæmi um kænsku rebba .
Þegar hann fer í fjöruna á nóttinni leggur hann ekki af stað fyrr en það er komin háfjara , hvernig veit hann þetta ? Theódór Gunnlaugsson refaskytta og höfundur hinnar merku bókar Á refaslóðum sem kom út 1955 var ekki í nokkrum vafa um að tófan velti vandamálum fyrir sér og drægi ályktanir til að finna lausn á vanda .
Hann getur þess einnig að refurinn hafi þroskað með sér varnarhæfileika og eflist þeir ef ekki er beitt hinum vönduðustu veiðiaðferðum .
Sleppi refurinn frá veiðimanninum " gefst honum tækifæri til þess að brjóta heilann í næði ásamt ráðgjöfum sínum og með tímanum fer þessi rannsókn í vana og þau eldri kenna þeim yngri " .
Theódór segir einnig í bók sinni að sumir refanna " beittu brögðum sem mér kom ekki til hugar , að gætu átt upptök sín annars staðar en í mannsheila , og það óvenju snjöllum mannsheila " .
Líklegast eru gæsir ekki eins slungnar og útsjónarsamar og refurinn .
Reyndar gæsir geta þó verið býsna klókar .
Fyrir um 10 árum voru veiðimenn á veiðum á Laxárdalsheiði í Dölum .
Stór gæsahópur var í miðri mýri og hugðust veiðimennirnir læðast að hópnum .
Skriðu þeir eftir lækjarfarvegi til að komast að gæsunum .
Þegar þeir voru um það bil að komast í færi flugu þrjár gæsir yfir þá .
Ein þeirra sneri við og flaug aftur yfir skytturnar .
Skipti það engum togum að gæsin gaf frá sér hávær hljóð og hækkaði flugið með miklum látum .
Það er skemmst frá því að segja að allar gæsir á svæðinu tóku til vængjanna og flúðu í ofboði .
Gæsirnar hafa gríðarlega gott sjónminni og virðast greina af mikilli nákvæmni allt umhverfi sitt .
Veiðimenn nota gjarnan gervigæsir til þess að tæla gæsirnar í færi .
Ef gervigæsunum er illa stillt upp þá forðast gæsirnar túnið eða akurinn sem þeim er stillt upp á .
Það þarf raunar lítið til að fæla gæsirnar frá .
Fyrir talsvert mörgum árum vorum við félagar að veiðum austur í Öræfasveit .
Þegar við stilltum gervigæsunum upp um morguninn var smáfrost .
Í birtingu fóru gæsirnar á stjá og höfðu þær talsverðan áhuga á gervigæsunum okkar og veiddum við ágætlega .
Þegar líða tók á morguninn hættu þær að koma yfir okkur .
Raunar flugu þær í löngum sveig fram hjá túninu sem við vorum á , þeim stóð greinlega stuggur af gervigæsunum okkar .
Við vorum hissa á þessu því þær , eins og áður sagði , höfðu komið ágætlega yfir okkur um morguninn .
Þegar við fórum að athuga málið kom í ljós að smáhéla hafði sest á gervigæsirnar þegar við settum þær upp um morguninn og þegar tók að hlýna bráðnaði hélan á gæsunum og þær fóru að glansa í sólinni , þetta leist gæsunum alls ekki á og flúðu þær í ofboði frá okkur .
Afar reyndir veiðimenn voru búnir að stilla upp gervigæsum sínum á kornakri og koma sér vel fyrir í skurði við akurinn .
Þeir voru vel faldir og snjallir að kalla á gæsirnar með gæsaflautunum .
En allt kom fyrir ekki , gæsirnar sýndu engan áhuga og forðuðust að fljúga yfir akurinn .
Eins og áður sagði voru þarna á ferð mjög reyndir veiðimenn , þegar þeir fóru að kanna málið kom í ljós að einn veiðimannanna hafði stillt upp byssu sinni í skurðinum þannig að hlaupið stóð upp úr honum .
Þegar veiðimaðurinn svo tók hlaupið niður svo að það sást ekki fóru gæsirnar að fljúga yfir akurinn , það þurfti ekki meira til .
Þó að gæsirnar séu greindar og varkárar þá eru þær einstaklega forvitnar og verður forvitnin þeim oft að fjörtjóni .
Þær hafa mikinn áhuga á því hvað aðrar gæsir eru að gera og svara oft kalli annarra gæsa sem stundum eru þá veiðimenn með gæsaflautur .
Athyglisvert verður að fylgjast með þróun mála á golfvellinum á Seltjarnarnesi .
Mér segir svo hugur að eftir nokkra daga muni gömul og reynd gæs hætta sér yfir rauðu línuna og þá verður ekki langt að bíða þess að allar hina komi á eftir .
