Ég ætla að leyfa mér að hefja þetta póstkort á fullyrðingunni " Tókýó er langflottust " .
Þetta er niðurstaða mín eftir að hafa búið hér í meira en þrjú ár .
Næsta fullyrðing er " Maturinn í Tókýó er sá besti " , enda borgin með flestar Michelin-stjörnur , og mat allra þjóða og þjóðarbrota eru gerð skil á þeim þúsundum veitingastaða sem borgin hýsir og ekki síst er þjónustan yfirnáttúruleg .
Áður en ég lýk þessari montupptalningu þá verður að nefna að borgin er sú hreinasta , samgöngukerfið frábært , fólk hvergi jafn kurteist og hjálpsamt og tíðni glæpa lægst meðal allra stórborga .
Vafalaust hljóma þetta eins og dæmigerðar íslenskar ýkjur en trúið mér , Tókýó er einstök .
Þegar ég kom hingað fyrst , þá aðeins 14 ára , þá leið mér eins og ég væri staddur í bíómyndinni Blade Runner í einhverri óskilgreindri framtíð .
Ljósaskilti , bílategundir sem ég hafði aldrei áður séð , skýjakljúfar eins langt og augað eygði , ofur- hraðlestin Shinkansen , allar mögulegar og ómögulegar tækninýjungar eins og rafmagnsklósett með volgum úðara og lyklaborði ( hef enn ekki þorað að ýta á takka ) o.s.frv. Í miðri Tókýó eru gosbrunnar með stórum gullfiskum sem engum dettur í hug að hrekkja , engar tyggjóklessur og hvergi veggjakrot .
Vinstri umferð er hjá bæði ökutækjum og gangandi vegfarendum .
Þær og aðrar umferðareglur virða íbúar stórborgarinnar og tryggja þannig áfallalítið flæði þeirra 20 milljóna sem búa í og í kringum Tókýó .
Hvergi er biðraðamenning jafn þróuð og í Tókýó , sérstaklega á morgnana þegar fjöldinn fyllir lestarstöðvar og vagna .
Þá standa við hverjar lestardyr stórir og kraftmiklir Japanar með hvíta hanska og á sinn kurteislega hátt troða þeir fólki inn í lestarnar .
Líkt og hjá öðrum starfstéttum í Japan er metnaðurinn mikill þannig að þegar einhver festist í dyrum lestarinnar og viðkomandi " troðari " nær ekki að koma viðkomandi inn , þá er kallað á alla nærliggjandi " troðara " og með sameiginlegu átaki þrýsta þeir farþeganum inn .
Kurteisi og hjálpsemi Japana er einstök .
Inni í lestunum tala Japanir ekki mikið saman til þess að trufla ekki þá sem eru í kringum þá , af sömu ástæðu er bannað að borða eða tala í síma inni í lestunum .
En stór þáttur í lífi hins venjulega Japana er að gæta þess stöðugt að trufla ekki aðra venjulega Japana , nokkuð sem við Vesturlandabúar ættum að taka okkur til fyrirmyndar .
Ég gleymi því aldrei þegar ég kom hingað fyrst og ég og móðir mín villtumst og spurðum heimamann til vegar .
Sá ágæti maður talaði enga ensku en skildi staðarheitið og ákvað að vísa okkur til vegar með því að ganga með okkur í 15 mínútur til að koma okkur á leiðarenda .
Tókýó er mjög örugg .
Nýleg rannsókn sýndi að Tókýó er þriðja öruggasta höfuðborg heims á eftir Lúxembúrg og Reykjavík .
Verð þó að viðurkenna að ég finn til meira öryggis hér á kvöldin en í Reykjavík .
Heiðarleiki Japana er jafnframt einstakur .
Ég týndi nýlega farsíma á Shinjuku lestarstöðinni , þar sem um þrjár milljónir fara í gegn dag hvern .
Degi síðar fann ég símann í " Lost and Found " .
Þegar bróðir minn var hér í framhaldsnámi týndi hann veski sínu í einni af neðanjarðarlestum Tókýó .
Viku síðar var veski hans með öllum peningunum komið í pósthólf hans á stúdentgörðunum .
Skemmtilegast þykir mér Shibuya hverfið sem er verslunar- og skemmtistaðahverfi unga fólksins .
Þar sem Tókýó-búar ferðast yfirleitt með lestum um borgina eru kjarnar hverfa borgarinnar ávallt í kringum lestarstöðvarnar .
Fyrir framan Shibuya lestarstöðina eru hin þekktu Hachiko-gatnamót , fjölförnustu gatnamót Tókýó .
Þegar gönguljósin opna fyrir umferð vegfarenda þá ganga jafnvel þúsund manns í einu yfir þessi gatnamót .
Umhverfi Hachiko-gatnamótanna er óraunverulegt , háhýsi umkringja þau með risa-sjónvarpsskjám sem sýna japönsk tónlistarmyndbönd .
Þori ég að fullyrða að Reykjavík mun ekki komast á þetta stig fyrir árið 3700 .
Shibuya er einnig frábært skemmtistaðahverfi en þar , eins og í lestakerfinu , er röð og regla á öllu .
Bannað er að vera með hávaða fyrir utan skemmtistaðina , til þess að trufla ekki hina Japanana .
Inni á skemmtistöðunum dansa allir þannig að jafnt bil er milli dansara , s.k .
japönsk dans-Matrixa , hver fær sín ferfet og hreyfir sig ekki út úr þeim ramma .
Þá snúa allir í sömu átt , þ.e. að hljómsveitinni eða plötusnúðnum .
Merkilegast er þó að hreinlæti salerna japanskra skemmtistaða er álíka og á rannsóknarstofum íslenskra sjúkrahúsa og þrátt fyrir mikla ölvun klikkar enginn á röðinni við barinn , enginn að troða sér eins og við könnumst við í Reykjavík .
Flottasta verslunarhverfið í Tókýó er auðvitað Ginza .
Á tímum japanska bóluhagkerfisins var það hverfi dýrasta landspilda í heimi .
Ginza er hin ókrýnda " mekka " merkjavörunnar .
Örstutt frá Ginza er svo keisarahöllin .
Þótt Japanir beri mikla virðingu fyrir keisaranum þá vita alls ekki allir hvað hann heitir , sem er frekar sérstakt .
Að standa í garði keisarahallarinnar er svipað og vera staddur í Samúræjamynd eftir Kúrózawa , nema hvað skýjakljúfa ber við sjóndeildarhringinn , ólýsanleg tilfinning .
Já , Tókýo er einstök .
Bolli Thoroddsen 