Víkingur Heiðar Ólafsson hefur ótal hnöppum að hneppa .
Hann verður djöfullegur á upphafstónleikum Sinfó , vill brjóta upp tónleikaformið , gefur út sólóplötu í nóvember , treður upp í Carnegie Hall og talar um togstreituna á milli listarinnar og einkalífsins .
Texti : Pétur Blöndal Ljósmyndir : Ragnar Axelsson Hljóðfæraleikararnir hafa lagt frá sér hljóðfærin .
Heil sinfóníuhljómsveit fylgist með fingrum Víkings Heiðars Ólafssonar dansa á nótnaborði píanósins .
Í kröftugum lokahljómi kastast líkaminn aftur , stóllinn fylgir með og svo þögn eitt andartak .
Þar til hljóðfæraleikararnir klappa fyrir þessum unga og hæfileikaríka einleikara á sinn hátt , með fiðlubogum , kjuðum og skósólum .
Menningarhús mæta alltaf andstöðu Það liggur vel á Víkingi Heiðari Ólafssyni þegar hann sest á stól á Kaffi tári í Þjóðminjasafninu , þar sem við höfum mælt okkur mót .
Kannski liggur alltaf vel á honum .
Blaðamaður hefur ekki orðið var við annað í gegnum tíðina .
Að minnsta kosti í félagi við annað fólk .
Eða flygil .
" Ég var að æfa í Háskólabíói , einn í stóra salnum , svolítið eins og Palli var einn í heiminum , " segir hann í óspurðum fréttum .
" Það rann upp fyrir mér um daginn að þetta yrðu síðustu tónleikar mínir í þessu húsi og ég er strax farinn að sakna þess .
Ég veit að þetta eru fáránlegar aðstæður , að spila sinfóníutónlist í kvikmyndahúsi er eins og að spila fótbolta í tónlistarhúsi , en húsið á sér ríka sögu og því fylgja margar minningar .
" Ekki það , að hann kvíði því að flytja niður á hafnarbakka .
" Ég verð fljótur að yfirstíga það þegar komið verður í Hörpu .
Það á auðvitað eftir að koma í ljós hvernig hljómburðurinn verður , fyrsta hljómnum fylgir óhjákvæmilega hjartsláttur , og Harpa er ekki allra núna .
En ég er viss um að hún verður það .
Menningarhús mæta alltaf andstöðu , þannig er það alltaf þegar peningar fara ekki í eitthvað praktískt , eins og framkvæmdir á vegum gatnamálastjóra .
" – Þú spilaðir einmitt í Hofi , nýju menningarhúsi á Akureyri , um síðustu helgi ? " Já , það er ekki aðeins tónlistarhús , aðstaðan er góð fyrir ráðstefnur , ferðamenn munu venja þangað komur sínar og þar er veitingastaður og fleira .
Ég sá að fyrsta frétt í sjónvarpinu var að skíðaskáli eða snekkja Jóns Ásgeirs [ Jóhannessonar ] kostaði 3,5 milljarða , en þriðja fréttin að menningarhúsið á Akureyri kostaði 3,5 milljarða .
Það er fáránlegt í samhengi , plebbalegur skíðaskáli eða fullbúið menningarmannvirki sem á eftir að lyfta menningu Norðurlands á hærra plan að minnsta kosti næstu hundrað árin .
Uppselt var á alla viðburði um helgina , allt bæjarfélagið kom í húsið og það er strax farið að fenna yfir forsöguna .
Nú er Hof í hjarta bæjarins og ég vona að það eigi einnig eftir að gilda um Hörpu .
En það er mikilvægt að keyra upp sem allra fjölbreyttasta dagskrá fyrir þjóðina , ekki aðeins þá 1.000 til 1.500 manns sem mæta á sinfóníutónleika , að það verði myndlistarsýningar í anddyrinu , popp- og djasstónleikar , gjörningar , söngleikir og allur andskotinn ! Fyrst við erum búin að reisa þetta rosalega hús , á sama tíma og efnahagskerfið hrundi , skulum við fylla það af tónlist og fá sem mest út úr því .
Ég held að það gerist mjög fljótt .
" – Það hefur hjartsláttur fylgt fyrsta hljómnum í Hofi ? " Það var mikil spenna fyrir fyrstu æfinguna , en sem betur fer olli hún ekki vonbrigðum .
Harpa er hús á miklu stærri skala en Hof , en hljómburður í nútímatónlistarhúsum er stillanlegur og yfirleitt þarf að nostra áfram við fínstillingar eftir formlega vígslu .
En það var inspírerandi að upplifa hversu fólk fyrir norðan er ánægt og stolt yfir Hofi .
" – Það styttist í upphafstónleika Sinfóníuhljómsveitar Íslands fyrir veturinn .
Þar spilar þú ! " Tónleikarnir eru helgaðir djöflinum .
" Víkingur Heiðar færist allur í aukana við tilhugsunina , þessi ungi og geðþekki maður .
" Ég er að velta fyrir mér hvernig ég get klætt mig upp til að vera sem djöfullegastur , kannski í svörtum kjólfötum og með rautt bindi ? Ég veit það ekki ...
" – Er ekkert djöfullegt að klæðast sauðkindinni ? " Nei , þetta verður ekki lopapeysa , " segir hann og lítur á peysuna sem hann smeygði sér í áður en hann hljóp á milli húsa .
" Ég spila tvö verk á tónleikunum , annað nefnist Dauðadans og er eftir Frans Liszt og svo er það Paganini rapsódían eftir Rachmaninoff .
Þetta eru tveir stórir og rómantískir konsertar , báðir fingurmölbrjótar .
Ég veit ekki hvað ég var að spá , að spila þá báða á þessum tónleikum , ekki síst af því að ég hef hvorugan spilað áður með hljómsveit .
Rachmaninoff leikur sér með einfalt stef Paganinis , sem er afar grípandi , mikið kvikmyndastef og hefur veitt ófáum tónskáldum innblástur .
Það var meira að segja notað í ekki ómerkari þáttum en morgunleikfimi Halldóru Björns á gufunni þar til fyrir skemmstu .
Það er spenna og seiður í þessu stefi .
Ég hef oft spilað þriðja píanókonsert Rachmaninoffs , sem nefndur hefur verið Everest konsertanna – já , ég veit það er klisja .
Það er stærsti konsertinn , en mér finnst Paganini hinsvegar skemmtilegastur .
Þar gætir áhrifa af djassinum , sem Rachmaninoff hreifst svo mikið af , en hann samdi verkið fjórða áratug síðustu aldar .
Það er alltaf á mörkum þess að verða eins og kvikmyndatónlist frá Hollywood , allt að því sykrað , en leiðist samt aldrei út í klisjur .
Nema menn falli á þá gryfju að spila verkið þannig , en þá getur maður líka kúgast yfir því .
Fyrir mér er þetta karlmannlegt verk , beitt og rytmískt , og næstum því hart .
Það þarf reisn til að vega upp á móti Hollywood-lýrikinni .
Svo heyrist seiður djöfulsins undir niðri .
Þetta er afar leikhúsvænt , 24 tilbrigði við sama stef , hvert og eitt afmarkað , og maður gæti hæglega séð fyrir sér stutta leikþætti eða dansþætti við þau .
" – Svo er kemur önnur sólóplata þín út í lok nóvember ? " Hún verður tekin upp í október .
Ég ætla að loka mig af í Stokkalæk , þar er ekkert farsímasamband , og undirbúa upptökurnar sem fara fram í Gewandhaus-tónlistarhúsinu í Leipzig .
Ég mun spila tónlist eftir Chopin og Bach , meðal annars partítur númer 2 og 5 eftir Bach og 24 prelúdíur Chopins .
" – Það hlaut að vera Bach í Leipzig ! " Nákvæmlega .
Og ég held að Bach hafi verið uppáhaldstónskáld Chopins .
Þeir passa fullkomlega saman , þó að þeir séu ólíkir .
Í Bach er þessi tæra lógík , sem sameinar það mennska og himneska , á meðan Chopin leikur sér að því að stöðva tímann og ganga á vatni .
En á bak við allt flugið í Chopin er rosalega sterkur strúktúr og lógík , á sama hátt og allri lógík Bachs fylgir óheflað flug .
" – Hvers vegna gefurðu plöturnar út sjálfur ? " Af því að landslagið er svo breytt í þessum geira .
Ég hefði auðvitað getað gefið út hjá einhverjum fyrirtækjum og það hefði verið minni vinna .
En þá hefði ég fengið minni hagnað af plötunni , sem ég vissi að myndi seljast , og haft minna um hana að segja .
Ég vil að allt við plötuna kallist á , allt frá ljósmynd , leturgerð og texta , sem ég skrifa sjálfur , yfir í verkin og túlkunina á plötunni sjálfri .
Þannig að upplifunin verði sterkari af því að eiga plötuna , en að hala henni niður .
Ég hef trú á geislaplötunni sem heildarformi , en ekki sem niðurhali .
Ef ég ætlaði að gefa út hjá fyrirtæki , þá þyrfti það að vera EMI eða DeutscheGramophone ; ég hef engan áhuga á millistiginu , sem er hvorki með mikla útbreiðslu , óbundið listrænt frelsi né skilar góðum tekjum .
Annars hef ég bara haft lífsviðurværi af spilamennsku í tvö ár og mér líður eins og ég sé að leika mér í vinnunni .
Ég hef gaman af því að taka upp og var ánægður með fyrri diskinn .
Þó að það væri mikil vinna og ekki hátt tímakaup , þá hafa mörg skemmtileg verkefni skapast af því einu að senda diskinn eitthvað út í heim .
" Með Ashkenazy í Hörpu – Svo er það Carnegie Hall í byrjun desember ? " Það verða tónleikar með Denis Bouriakov .
Það er strákur sem ég kynntist fyrir tveimur árum þegar hann kom til Íslands og við spiluðum saman á tvennum tónleikum .
Hann er fyrsta flauta hjá Metropolitan-óperunni á móti Stefáni Rögnvaldi Höskuldssyni , sem er mikil dúndurstaða .
Eftir það vinn ég með Martin Fröst , sem var staðarlistamaður Sinfóníuhljómsveitar Íslands í fyrra .
Þá unnum við saman og hann er sá tónlistarmaður sem ég lít einna mest upp til – svona listamaður sem brýtur múra án þess að taka eftir því .
Við ætlum að taka fyrir skandínavíska og íslenska þjóðlagatónlist .
" – Af hverju er ungur maður eins og þú að sækja alla leið aftur í gömlu þjóðlögin ? " Þetta eru þjóðlög sem hafa lifað það af að vera sungin af kynslóð eftir kynslóð í árhundruð og aðeins verið til í munnlegri geymd .
Þá hefur síast út svo mikið af lögum og aðeins kjarninn situr eftir , allra bestu þjóðlögin .
Ég veit ekki af hverju þau orka svona sterkt á mig .
Þá á ég ekki við krúttlegu þjóðlögin , heldur þau dimmu , sem fanga óhugnað .
Frægasta dæmið um það er Móðir mín í kví , kví .
En það eru til enn skrítnari og sérstæðari þjóðlög .
Þarna er ég að fara að vinna með sænskum þjóðlagamúsíköntum , flestir þeirra lesa ekki einu sinni nótur , og ég veit ekkert hvað kemur út úr því .
Ég hef langminnsta reynslu af því að impróvísera , því ég hef unnið meira í klassísku samhengi .
En við verðum með tónleika á vetrarhátíð í Dölunum í Svíþjóð , þar sem Fröst er listrænn stjórnandi .
Þar verður líka flutt tónlist Björk og Ennio Morricone , sem nýverið fengu Pólar-verðlaunin .
" Nú er hann kominn á flug .
" Svo er það Harpa .
Ég er að vinna með Ashkenazy að upphafstónleikunum þar .
Það er mjög spennandi , hann var átrúnaðargoð mitt í æsku og ég lít mikið upp til hans .
" Hann þagnar .
" En ég veit ekki hvort ég má segja frá því ! " En hann stenst ekki mátið .
" Það er til dæmis verkefni sem er tilkomið fyrir tilstilli fyrstu sólóplöturinnar minnar .
Vonandi á ég eftir að spila á fleiri tónleikum með honum .
Draumurinn er að taka upp með honum þriðja píanókonsert Rachmaninoffs .
Ég á þrjár eða fjórar slíkar upptökur með honum og hann hefur unnið með þetta verk meira og minna allt sitt líf .
Það er því margt skemmtilegt á döfinni .
Ég elska tarnavinnu , en svo er líka gott að taka sér frí frá erlinum í þrjár til fjórar vikur í senn .
" – Gerirðu svolítið af því ? " Ég uppgötvaði það eiginlega í sumar .
Það frestaðist risaverkefni sem ég hafði lagt drög að , tökur á sjónvarpsþáttaröð um tónlist , að minnsta kosti tíu þáttum .
Ég lít á það sem hluta af skilgreiningu á listamanni 21. aldarinnar , ef hann er ekki þeim mun feimnari , að nýta fjölmiðla í listsköpun sinni .
Í þeim efnum horfi ég til dæmis til Leonards Bernsteins , sem gerði þætti í Bandaríkjunum á sjötta og sjöunda áratug síðustu aldar og breytti viðhorfi heillar kynslóðar .
Þættirnir duttu upp fyrir , en verða vonandi teknir upp næsta sumar .
Ég sat því uppi verkefnalaus í þrjá mánuði , hafði tekið þennan tíma algjörlega frá , og það er það besta sem ég hef lent í .
Allt í einu uppgötvaði ég að ég hef alltaf verið að undirbúa næsta viðburð , oft eitthvað sem aðrir hafa ákveðið fyrir mann ; ég er eins og leikari sem gengur í hlutverkið og nær valdi á því .
En allt í einu var ég farinn að hlusta á tónlist sem kom óvænt til mín og spila ólíklegustu verk án þess að hafa hugmynd um af hverju .
Ef ég hef efni á því að vera aftur atvinnulaus , ætla ég að endurtaka leikinn næsta sumar .
Eftir slíka hvíld , er líka skemmtilegra að byrja aftur að spila á tónleikum .
" – En þú býrð ytra ? " Ég er mest í Oxford og bý þar .
Halla Oddný [ Magnúsdóttir ] , kærastan mín , er að læra fag sem nefnist mannvísindi eða " human sciences " , en það er hannað af Oxford með það lítilláta markmið að takast á við vandamálin sem mannkynið býr við á 21. öldinni .
Hún er búin með tvö ár og á eitt ár eftir .
Nú er hún á Þjóðarbókhlöðunni að skrifa lokaritgerð , held hún sé að velja á milli lyga og kossa .
Þegar ég kem til Íslands fer ég helst beint í Selið á Stokkalæk , án þess að láta neinn vita af því .
Maður vinnur á þreföldum hraða þar .
" – Finnst þér þægilegt að vera einn ? " Já , það á vel við mig .
Mér finnst reyndar best að vera með Höllu , en svo er líka gott að vera út af fyrir sig , sérstaklega ef maður hefur góðar bækur og kvikmyndir í farteskinu , eitthvað til að vega upp á móti tónlistinni .
Ég er auðvitað einn allan daginn í vinnunni og elska það .
" – Hvernig myndir horfirðu á ? " Mest evrópskar myndir , 30 til 40 ára gamlar .
Þessa dagana eru það ítölsku leikstjórarnir Fellini og Antonioni .
Annars er Ingmar Bergmann í mestu uppáhaldi .
Hann tekur alltaf fyrir afmarkaðan þátt í mannlegum samskiptum , gerir það að heilli kvikmynd og kemst upp með það .
Það eru einhverjar hræringar í myndinni , sem gleypa mann .
Mér finnst spennandi að sjá hvernig kvikmyndir eru byggðar upp , skoða kvikmyndaformið sem slíkt , eins og það er í alvöru kvikmyndum , sem eru alltof fágætar .
Ég geri meira af því að horfa á kvikmyndir en hlusta á tónlist eða lesa og væri alveg til í að læra meira í þeim fræðum , ekki til að verða kvikmyndagerðarmaður , heldur til að fræðast um hvernig maður býr til framvindu í þessu formi .
Ég las viðtal sem tekið var við Tarkovsky árið 1986 , skömmu áður en hann dó , þar sem hann lýsti því hvernig landslagið hefði breyst á tíu árum .
Ekki væri lengur hægt að gera mynd , án þess að það miðaðist við takmarkaða athyglisgetu fólks .
Antonioni og slíkir snillingar þurfi hinsvegar tíma til að segja sögu .
Bergman tók í sama streng í viðtali sem ég las við hann á Netinu í Playboy af öllum blöðum frá árinu 1964 .
Þá voru þessar myrku og skrítnu myndir hans á meðal aðsóknarmestu mynda í Bandaríkjunum .
" Þá vilja allir heyra póesíu – En þú kafar líka inn á við í einverunni ? " Já , þegar ég spila á tónleikum og æfi tónlist , þá er það líkamleg vinna .
Ég er alltaf að leita leiða til að spila enn betur á píanóið , komast á næsta þrep , en á sama tíma þarf ég að hafa yfirsýn og átta mig á því hvar ég stend .
Þetta er eins og að fara 50 metra upp í loftið og skoða sjálfan sig úr fjarlægð .
Það getur verið erfitt að finna jafnvægið á milli þess að vera tónlistarmaður og íþróttamaður .
Maður þarf að vera í toppþjálfun , hafa vald á öllum þessum hreyfingum , en um leið að vera algjörlega yfir það hafinn .
Þegar ég stíg á svið hefur enginn áhuga á því hvernig ég hugsa um fingurna á mér eða hvernig ég sit .
Þá vilja allir heyra póesíu , fá innsýn í sálarlíf skáldsins .
Þetta er nokkuð sem ég glími stöðugt við , að æfa mig mikið teknískt , til að geta gjörsamlega gleymt þeirri hlið á tónleikum .
Þetta getur verið erfitt hjónaband .
En ef ég hef ekki teknísku hliðina í undirmeðvitundinni , þá hef ég miklu minni möguleika á að komast á flug á sviðinu .
" – Lyftirðu þá í tækjasal ? " Upp að vissu marki .
Það er mikilvægt að fara í ræktina og gera æfingar .
En ég er með rosalega fínstillta vöðva , ekki hendur lyftingakappa .
Og ég fer aldrei í bekkpressu .
Ég lyfti á öðrum forsendum – það er til að hafa úthald í fínhreyfingarnar .
" – Sambúðin við tónlistina getur verið ströng ? " Já , ég er farinn að læra það .
Ef ég er beðinn að taka þátt í flutningum , þá vísa ég því frá mér .
Ég get ekki verið að lyfta þungum hlutum og vil ekki upplifa mig sem aumingja heldur .
Hendurnar eru svo mikið atvinnutæki .
Ég er alltaf að hugsa um það , að passa upp á hendurnar , hvort sem það er meðvitað eða ekki .
Ég hef dottið niður stiga án þess að bera þær fyrir mig .
" Hann hlær innilega að sjálfum sér .
" Manni lærist smám saman að vera ekki í töffaraleik .
Það skiptir svo miklu máli að vera í toppformi .
Ef vöðvarnir stífna , þá getur það eyðilagt nokkurra daga vinnu .
" – Er erfitt að samrýma píanóleikinn einkalífinu ? " Góðir vinir mínir hafa lært það smám saman að ég er oft upptekinn , það er því engin rosaleg krafa á mig að mæta alltaf .
En ég vil heldur ekki fara einförum .
Ég glími við sjálfan mig alla daga , er einn með flyglinum í átta til níu tíma á dag , og það getur verið gott að komast á breska pöbbinn eða æfa fótbolta , þar sem þarf ekki að hugsa , heldur bara gera ...
" – Þú spilar fótbolta ! " Já , ég geri það .
En ég fer ekki í mark ! " – Og félagsskapurinn heitir ? " Knattspyrnufélag hraustra Íslendinga .
Nafngiftin er til komin af því að við spiluðum í íþróttahúsi Kennaraháskólans og utan á húsinu stóð KHÍ .
Annars spila ég lítið núna – maður getur lent í byltum í boltanum .
" – Sérstaklega á móti Einari Kárasyni ? " Ég hef lent í einni eða tveimur á móti honum .
Hann stendur alltaf í fæturna , " segir Víkingur Heiðar og hlær .
– Þú átt ekki langt að sækja tónlistargáfuna ? " Pabbi [ Ólafur Óskar Axelsson ] er arkitekt og tónskáld og mamma [ Svana Víkingsdóttir ] er píanókennari , þannig að þetta er klassíska sagan .
" – Þú hefur þá kynnst því í gegnum föður þinn , hversu mikil forréttindi það eru að geta lifað einvörðungu á listinni ? List sem sprettur upp í kreppu oft frumlegri " Já , það er ekkert grín fyrir pabba að teikna hús og vera í stressvinnu , koma heim í kvöldmat og byrja að stunda listina þegar annað fólk horfir á Ubly Betty .
Listin er fullt starf og rúmlega það .
Þess vegna einbeiti ég mér að því að spila allan daginn .
Í mestu törnunum velti ég því stundum fyrir mér af hverju ég hafi valið svona erfitt starf , en í raun eru flest önnur störf erfiðari .
Þrátt fyrir allt er auðvelt að vera hamingjusamur í tónlist .
Þó að það geti verið erfitt að horfast í augu við sjálfan sig , þá er maður að vinna við eitthvað fagurt sem auðgar andann .
Það er mikilvægt að minna sjálfan sig á það , þegar maður er alveg búinn á því , eftir að hafa setið við í tíu tíma og ekki náð að útkljá tæknilegt vandamál .
Tónleikar hjálpa manni líka að halda einbeitingunni .
Það er hættulegt að láta líða of langt á milli þeirra , þá getur maður orðið þungur .
Það er svo nærandi að komast í snertingu við áhorfendur .
" – Það einkennir íslenskt tónlistarlíf að ekki eru skýr mörk á milli tónlistargreina .
Einn daginn spilarðu með Björk og hinn daginn Ashkenazy ? " Mér finnst það algjör snilld .
Svo framarlega sem maður stýrir því sjálfur .
Þetta getur verið hættulegt .
Um leið og maður tekur að sér verkefni án þess að hafa trú á þeim og gerir of mikið af því að troða upp , þá skapast fljótlega viðhorf til tónlistar sem er svolítið hversdagslegt .
Ég vil ekki að það verði eins og vinna að spila á tónleikum , heldur að það sé sérstök upplifun .
Ég frumflyt nýja píanókonserta , hef bara einu sinni spilað með Björk , spilaði með Kristni Sigmundssyni og stefni að því að gera þætti fyrir sjónvarpið .
Þetta eru ólík verkefni , en ég hef ástríðu fyrir þeim öllum .
Ég myndi ekki gera neitt af þessu , nema ég legði hjartað í það .
Það getur verið erfitt að halda í það og eiga um leið fyrir salti í grautinn , en mér finnst gaman að lifa þannig lífi .
Ég lít upp til Bjarkar , sem getur leyft sér að syngja ekkert eitt árið eða bara í Múmínálfunum eða einbeitt sér að íslenskri náttúruvernd .
Ekkert er ókeypis í þessum heimi og fáir sem ílengjast þegar stritið hefst sem fylgir því að sjá sér farborða .
Það er vandlifað á listrænum forsendum , en mín stefna er að gera það sem allra lengst .
Og gleyma því aldrei , að það er ekki sjálfgefið .
" – Eru að verða kynslóðaskipti í íslensku tónlistarlífi ? " Það eru mjög áhugaverðir tímar .
Harpan verður opnuð í vor og æ fleiri miðar seljast á sinfóníutónleika , bæði í kreppunni og fyrir kreppu .
Það er líka gróska í poppinu , Hjaltalín og eldri bönd eins og Sigur Rós , sem eru með sprenglærðum tónlistarmönnum , halda áfram að þróast og eiga fyrir því .
Og fólk er að fást við tilraunakenndari og skemmtilegri verkefni en fyrir hrun .
Það er nokkuð til í því að list sem sprettur upp í kreppu er oft miklu frumlegri en í góðærum , þegar allir eru of uppteknir af því að selja og hitta á einhvern nagla .
Þess vegna má segja að það , að Harpan verði opnuð í vor , í því ástandi sem blasir við næstu fimm árin , sé ákveðin gæfa fyrir þjóðina .
Nú er að mörgu leyti hinn fullkomni jarðvegur fyrir spennandi list .
Ég hef spurt mig af hverju svona mikið af fólki á Íslandi vinnur við eitthvað skapandi .
Ég held það byggist á sjálfstrausti , að við getum allt og ætlum að gera það sem okkur þykir skemmtilegast .
Þetta eru frasar sem heyrast gjarnan á Íslandi .
Í stærri samfélögum leyfir fólk sér ekki að hugsa svona .
Þar er kúltúrinn bældari , fólk er of raunsætt og leyfir sér að ekki að elta drauminn .
" – Þú hefur verið með masterclass-námskeið á Stokkalæk og endurtekur leikinn í vetur .
Ertu með því að draga aðra tónlistarmenn á þinn leynistað ? " Já , þó að ég hafi gaman af því að kenna og miðla , þá er tíminn af skornum skammti .
Þess vegna held ég masterclass-námskeið , þar sem ég tek lengst komnu nemendurna í tíma .
Þá koma krakkarnir og eru yfir helgi , þeir spila fyrir mig og ég kem með ábendingar , svo fylgjast þeir líka með þegar aðrir spila .
Svo hlustum við saman og greinum tónlist á kvöldin , eða bara horfum á bíómynd og borðum pítsu .
Ég nýt þess að miðla og draumurinn er að gera meira af því seinna .
En það nýtist mér líka í spilamennskunni , því oft leysi ég vandamál hjá sjálfum mér þegar ég útskýri fyrir öðrum .
Þá er ég knúinn til að meitla hugsunina í orð og skerpa á henni .
" – Og þú gerir líka mikið af því að ræða við fólk almennt um tónlist – breiða út fagnaðarerindið ? " Ég hef engan áhuga á fræðilegu tali í því samhengi , heldur þessum fáu orðum sem geta gjörbreytt upplifun .
Þá er ég ekki að tala um , að ég segi því að sjá fyrir sér landslag , og byrji að spila , heldur eitthvað sem opnar fyrir persónulega upplifun þess , en samt þannig að það sé á eigin forsendum .
" – Það tíðkast einmitt á popptónleikum að talað er á milli laga og þannig kviknar áhugi hjá fólki .
Ætti að gera það á sinfóníutónleikum ? Mesta fúttið og brjálæðið í klassískri tónlist " Ég var spilaði Grieg fyrir norðan og eftir fyrsta kaflann , sem var með hrikalegum hljómum og aksjón , þá sprakk salurinn og hrópað var bravó í mínútu .
En einhvern tíma í mannkynssögunni hefur einhver ákveðið að það þætti ekki tilhlýðilegt að sleppa sér á miðjum tónleikum í klassík og fyrir vikið varð allt formlegra .
Ætli það hafi ekki verið aðalsmenn í London .
Þessu þarf að breyta , því tónlistin er sprottin úr umhverfi , sem var miklu afslappaðra .
Þegar Mozart var uppi á 18. öld , þá drukku menn vín á tónleikum og klöppuðu inni í verkinu , eins og þegar heyrist flott riff á djasstónleikum .
Það er nokkuð sem við þurfum að endurvekja .
Fyrir mér er mesta fúttið og brjálæðið í klassískri tónlist .
Það getur verið óþægilegt að geta ekki fengið útrás fyrir það líkamlega þegar stórbrotin tónlist er spiluð .
Ég er opinn fyrir því að umhverfið verði óhefðbundnara og það má gera með ýmsu móti , til dæmis með því að fá listamenn til að mála myndir við prelúdíur Chopins eða ljóðskáld til að yrkja .
Þetta er ekki svo heilagt , að fólk eigi bara að klappa á undan og eftir , og enginn megi hósta .
Tónlistin er svo lifandi í eðli sínu , svo víbrant , og mín kynslóð er miklu afslappaðri gagnvart öllu svona .
Það verður áhugavert hvernig tekst að þróa og brjóta upp formið í Hörpunni ; tónleikaformið má ekki staðna , þá verður tónlistin safngripur .
Og það þarf einhver að byrja ! " Fékk gefins forláta píanó frá árinu 1785 Víkingi Heiðari og Höllu var nýlega gefið antíkpíanó , svokallað " square piano " frá árinu 1785 , gefandinn er eldri kona sem býr fyrir neðan þau í Oxford á Englandi .
" Þetta er alveg fríkað , " segir Víkingur Heiðar .
" Þetta er ómetanlegur gripur og ofsalega fallegur .
Píanóið smíðaði maður sem hét Astor , það var sveinsstykkið hans frá Longman & Broderip-píanófabríkunni í London , sem á þessum tíma var fremsti píanóframleiðandinn .
Astor þessi varð síðar moldríkur á því að stofna Waldorf-hótelin í London og New York , en þau heita einmitt Astoria eftir honum .
" Nágrannakonan sem gaf þeim gripinn heitir Sally Thomas og ætlaði upprunalega að gefa það Waldorf Astoria í London þar sem henni fannst viðeigandi að loka hringnum .
" Hins vegar er Waldorf Astoria nú í eigu Hilton-fjölskyldunnar skilst mér og þau höfnuðu gjöfinni , " segir Víkingur Heiðar .
" Þau vilja bara glænýtt og glansandi píanó , helst rafmagnað .
Þetta eru bjánar , " bætir hann við og hlær .
" Við fórum svo með píanóið að hitta mann sem heitir David Winston , en hann gerði meðal annars upp flygla Chopins og Beethovens og tekur ekki að sér hvaða verkefni sem er .
Hann er víðkunnur í hljóðfærasmiðabransanum og er með aðsetur í ævintýralegri hlöðu , sem lítur út fyrir að vera eins og hver önnur skemma , en að innan eru þar mörg dýrmætustu og fallegustu hljóðfæri heims , fullkomlega falin í sveitinni í Kent á bak við bóndabýli .
" Og Winston var spenntur fyrir hljóðfærinu .
" Það stendur sem sagt til að gera það upp í vor og svo er ætlunin að koma með það heim til Íslands .
Þetta yrði væntanlega eina píanó á Íslandi frá 18. öld og mig dreymir um að láta semja nýtt verk fyrir það .
Kannski við mögnum það upp og notum það sem aukahljóðfæri meðfram flygli í nýjum píanókonsert .
Við sjáum til ...
" 