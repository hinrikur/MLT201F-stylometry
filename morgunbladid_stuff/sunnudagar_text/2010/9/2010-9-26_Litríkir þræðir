Það er skemmtileg tómstundaiðja að fylgjast með fólki , horfa á fólk , tala við fólk og hlusta á fólk .
Þetta hljómar sannarlega dálítið undarlega á prenti en lítið í eigin barm .
Hverjum finnst ekki gaman að sitja t.d. á kaffihúsi og fylgjast með iðandi mannlífinu fyrir utan ? Það bæði dreifir huganum og gefur mann innsýn í hvern þann stað sem dvalið er á fyrir sig .
Stundum getur maður alveg lifað sig inn í það sem er að gerast og er farinn að móta aðstæður og samtöl í huganum .
Jafnvel farinn að hreyfa varirnar með þannig að aðrir gestir kaffihúsins eru farnir að horfa skringilega á mann ...
En það er bara svo gaman að fylgjast með fólki og sjá það eiga í samskiptum hvað við annað , heilsast , kveðjast , fagna , rífast og þar fram eftir götunum .
Það getur líka verið áhugavert ( og örugglega frábær hugmyndabanki fyrir rithöfunda ) að fylgjast með fólki á flugvöllum .
Þar eru ástvinir jafnan að heilsast eða kveðja og verður oft mikill handagangur í öskjunni við slíkt .
Ýmist skellihlegið eða grátið nema hvort tveggja sé á víxl .
Sum samskipti eru óvænt á meðan önnur eru næstum eins og fyrirfram æft atriði á milli tveggja eða fleiri einstaklinga sem þekkst hafa í lengri tíma .
Það er bæði gaman og gott að þekkja fólk sem maður heldur enn góðu sambandi við þó allir hafi breyst og þroskast í sína átt .
Við ræddum þetta einmitt í notalegu hádegisverðarboði nýlega menntaskólavinkonurnar .
Allar höfum við breyst og þroskast í gegnum árin , farið ólíkar leiðir í lífinu en eigum það sameiginlegt að leita mikið hver til annarar og halda reglulegum samskiptum sem bæði næra okkur og efla .
Einhvern veginn höfum við allar farið á bólakaf í lauginni en samt komið á margan hátt upp á sama stað við bakkann .
Við tölum mikið og oft hver yfir aðra , höldum jafnvel uppi nokkrum samræðuþráðum í einu en þó tekst okkur alltaf að tengja þræðina saman og veltast um af hlátri eða gapa af undrun , reiði eða einstaka sinni hneykslun , enda erum við allar siðprúðar og dannaðar ungar konur .
Þannig líða ljúfar stundir yfir góðum mat og drykk og yngsti meðlimurinn hjalar eða grætur undir á meðan .
Nú fer nefnilega að koma að okkur að búa til næstu kynslóð sem mun vefja sig saman með ótal mismunandi þráðum , glitrandi og glansandi , litríkum og fallegum .
