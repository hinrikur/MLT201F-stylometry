Bandaríkjamenn hafa sannarlega verið fundvísir á efni í afþreyingarmyndir sínar og gert þær að risavöxnum iðnaði sem er ein traustasta útflutningsvara þjóðarinnar á meðan önnur geldur afhroð .
Nú er annað upp á teningnum ; The American , sem leikstýrt er af Anton Corbijn , er sögð ná fjarska vel evrópsku andrúmi , gerist á meginlandinu með fjölda evrópskra leikara og er ætlað að ná sérstaklega til Evrópubúa .
Þar skilur á milli The American og hinnar almennu bandarísku afþreyingar .
Vissulega fer ein glæstasta Hollywoodstjarnan , sjálfur George Clooney , með aðalhlutverkið , en leikarinn , sem nýtur alheimsvinsælda , er þekktur fyrir að velja sér hlutverk á öðrum forsendum en kollegar hans flestir .
Hugsar fyrst og fremst um gæði hlutverkanna , ekki gróðamöguleikana .
Svo mikið er víst að hann er einn fárra toppleikara sem hefðu tekið aðalhlutverkið í mynd Hollendings sem er kunnastur fyrir hljómleikamyndir ( Metallica , Depeche Mode o.fl. ) og tekið sér stöðu í miðjum hópi lítt þekktra meginlandsleikara og -kvikmyndagerðarmanna .
Fyrstu atriðin í The American innihalda – líkt og bókin – knappar samræður .
Þau gerast í tómlegri , snævi þakinni Svíþjóð , þar sem Jack ( Clooney ) er í fjallgöngu ásamt Ingrid ( Björklund ) , en samband þeirra er ekki kynnt nánar .
Byssukúla leyniskyttu klýfur frostkalt loftið og næstu mínútur verða áhorfendur að spyrja sig veigamikilla spurninga .
Hver er Jack ( sem gæti heitið Edward ) ? Hver er ástæðan fyrir því að einhver vill koma honum fyrir kattarnef ? Því bregst hann eins við og hann gerir , einkum hvað varðar stúlkuna , sem hann yfirgefur ? Fæstar kvikmyndir frá stóru kvikmyndaverunum vestra láta áhorfendur vera að velkjast í vafa um slíkt , en The American skilur fúslega eftir margar ósvaraðar spurningar , m.a. gleggri upplýsingar um hvað er í gangi á upphafsmínútunum , hvað er skilið eftir ósvarað og ósagt .
Myndin er lauslega byggð á bókinni A Very Private Gentleman eftir Martin Botth sem kom út 1991 .
Hún var frumsýnd í vikunni og er áberandi frávik frá " norminu " : Bandarísk framleiðsla sem lítur út fyrir að vera evrópskari en villan hans Clooneys á Ítalíu .
Corbijn hefur sagt að hann gruni að mörgum þyki The American hæggeng .
Control , sem hann lauk við 2007 , hlaut góða dóma , en hún var sjálfsævisöguleg , byggð á lífshlaupi Ians Curtis , söngvara breska pönkbandsins Joy Division , sem framdi sjálfsmorð 1980 .
Hann telur að alltof miklar upplýsingar komi iðulega fram í kvikmyndum samtímans .
Svo sé ekki um persónu George , en þær nægi til að fylgja eftir hamskiptunum sem hann er að reyna að framkvæma .
Eins og í bókinni er Jack völundur í höndunum , en það sem hann er að bauka við á verkstæðinu eru ekki handsmíðaðar fiðlur eða gauksklukkur , heldur öflug vopn , sérsmíðuð fyrir launmorðingja og álíka geðuga viðskiptavini .
Jack hefur mátulegar siðferðilegar áhyggjur af smíðum sínum , þær eru vinnan hans og hann er fær á sínu sviði .
Líkt og flestir með vafasama fortíð lætur Jack lítið fara fyrir sér og er sífellt á verði .
Þegar myndin hefst er hann að losa sig við síðasta veiðiriffilinn sem hann hefur smíðað fyrir kvenkyns viðskiptavin , skyttu að nafni Mathilde ( Thekla Reuten ) .
Hann heldur til miðaldabæjar í Abruzzo til að losa sig við þá sem eru á hælum hans , og ljúka við smíðisgripinn .
Gleðikona og prestur komast að leyndarmálum hans og reyna að létta á hans langþreyttu sál .
The American er að miklu leyti saga um einfara , því skiptu kvikmyndagerðarmennirnir um þjóðerni hans og fylltu myndina af evrópskum leikurum og tæknimönnum .
Á hinn bóginn kemur fjármagnið frá bandaríska dreifingaraðilanum Focus , sem lagði fram 20 milljónir dala í framleiðsluna .
Jack er umhugað um að fara að hægja á sér .
En getur hann breytt lífi sínu ? Á að gefa honum tækifæri til þess ? Er hægt að skella byssunni í slíðrið og hætta ? Það eru spurningarnar bak við myndina .
Corbijn lítur á myndina eins og vestra ; siðferðilega sögu af góðu gegn illu .
Einhver hefur gert öðrum rangt til og vill flýja af hólmi en fortíðin eltir hann uppi .
Clooney , sem kemur fyrir augu bíógesta að ári í The Descendants eftir Alexander Payne ( Sideways ) , hafði áhyggjur af því hvernig myndin ætti að enda og valdi óvenjulegan kost .
Þetta er ekki mynd sem má líkja við Ocean ' s Eleven .
Uppbyggingin og tónninn er evrópskur inn að beini .
70 milljón dala mynd er einnig fjarri því að teljast " listræn " .
Clooney hefur gefið upp hvers vegna hann valdi og hvað hann vildi sjá í The American .
Ætlunin var að gera mynd í anda erlendra mynda áttunda áratugarins sem hafa haft svo sterk ítök í huga leikstjóra í dag .
Halda kostnaðinum niðri og hafa áhrif kvikmyndaversins sem allra minnst .
Svo er að bíða og sjá hvernig til tekst .
Sæbjörn Valdimarsson 