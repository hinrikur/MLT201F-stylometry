Það eru forréttindi að fá tækifæri til að kynnast æðruleysi og jákvæðni Kjartans Birgissonar , sem fékk nýtt hjarta fyrir tæpum mánuði á Sahlgrenska-sjúkrahúsinu í Gautaborg og er nú í endurhæfingu .
Kjartan hefur glímt við veikburða hjarta alveg frá því í æsku , átt við þrekleysi að stríða frá því hann man eftir sér og farið í ófáar hjartaaðgerðir í gegnum tíðina .
Oft hefur lífið hangið á bláþræði .
Myndaþáttur Kristins Ingvarssonar frá hjartaígræðslunni , sem birtist í Sunnudagsmogganum í dag , er afar áhrifaríkur .
Og sýnir hversu læknavísindunum hefur fleygt fram .
Það er til marks um , hversu vel lítilli þjóð hefur tekist að byggja upp velferðarsamfélag , að Íslendingar sem glíma við hjartabilun á lokastigi eiga kost á hjartaígræðslu .
Auðvitað er það ekki sjálfsagt .
En lærdómurinn felst ekki síst í orðum Kjartans .
Hann ber með sér , hversu mikilvægt það er að temja sér jákvætt lífsviðhorf , jafnvel frammi fyrir nánast óyfirstíganlegum erfiðleikum .
" Það verður að vera sól fyrir utan gluggann , " segir hann , þar sem hann liggur á sjúkrastofunni ytra .
" Þó að maður geti pexað út af einu eða öðru , þá heldur maður því bara fyrir sig og horfir jákvætt á tilveruna .
" Og þrátt fyrir allt eru það áhyggjurnar af öðrum sem eru erfiðastar .
" Svo má líka koma fram , að það er fyrir okkur sjúklingana agalegt og erfitt að vita af ættingjum og vinum , sem bíða frétta látlaust , alla daga , alltaf .
Við reynum að uppfæra upplýsingarnar eins mikið og við getum , en í raun eru að minnsta kosti til tvö svör við hverri spurningu .
Það vilja allir fá svar við því , hvað ef þetta eða hitt , fá að vita möguleikana , en temja sér jafnframt að nýta jákvæða svarið og það er það sem við höldum á lofti .
" Þá er gott að finna stuðninginn .
" Ég hef fengið mikinn stuðning héðan og þaðan , ekki síst á facebook .
Eitt lítið " like " segir mér að fylgst sé með .
Og það er yndislegt að finna að maður er ekki einn .
" Í úttektinni kemur fram , að á næstu stofu við Kjartan á Sahlgrenska er annar Íslendingur , Pálfríður Sigurðardóttir frá Stafholtsey í Borgarfirði , sem einnig er nýkomin úr hjartaígræðslu .
Hún hefur verið ein um tíma í Svíþjóð , eftir að systir hennar þurfti að fara heim til að vinna , og heima á Íslandi bíður ellefu ára sonur hennar tíðinda af móður sinni .
Hún er á hægari batavegi en Kjartan .
En þrátt fyrir allt , þá er hún ekki ein .
Ættingjar hennar og vinir hafa efnt til fjársöfnunar til að hjálpa þessari einstæðu móður yfir erfiðasta hjallann , því ljóst er að hún verður frá vinnu næsta árið hið minnsta .
Víst er að landsmenn láta ekki segja sér það tvisvar .
