Hvort sem okkur líkar betur eða verr þá erum við Íslendingar mjög líkir Norðmönnum .
Við Íslendingar höfum hins vegar verið mjög duglegir við það í gegnum tíðina að gera grín að Norðmönnum .
Okkur hefur fundist þeir svolítið hallærislegir .
Það er auðvitað ýmislegt hallærislegt í Noregi .
En líka á Íslandi .
Sjónvarpsstöðin ÍNN er til dæmis svolítið hallærisleg .
Og landbúnaðarráðherrann okkar .
Hann vinnur nú engin tískuverðlaun .
Í bráð .
Persónulega finnst mér að hann ætti að fara að skila Emil í Kattholti-húfunni sinni .
Það er hins vegar margt sem Norðmenn geta verið stoltir af .
Þeir eiga töluvert af peningum .
Við eigum ekki töluvert af peningum .
Í augnablikinu .
Enda hafa Norðmenn ennþá efni á þulum í ríkissjónvarpinu sínu .
Við höfum ekki efni á þulum lengur .
Þeir eiga eitt flottasta óperuhús í Evrópu .
Óperuhúsið í Kópavogi er fjarlægur draumur .
Og Friðarverðlaun Nóbels eru veitt í Noregi .
Við erum auðvitað með Hlustendaverðlaun FM 95,7 .
Og Norðmenn gera vel við sig .
Þeir nenna ekki að vinna nema til klukkan þrjú á daginn .
Við Íslendingar erum flestir í tveimur til þremur vinnum og komum heim til okkar seint á kvöldin .
Norðmenn taka reyndar með sér nesti í vinnuna .
Það er svolítið hallærislegt verð ég að segja .
Íslendingar taka ekki með sér nesti í vinnuna .
Ekki að ræða það .
Það finnst okkur hallærislegt .
Við förum á næstu bensínstöð og fáum okkur Sómasamloku .
Það eru ekki til neinar Sómasamlokur í Noregi .
Það er hallærislegt .
Auðvitað getum við Íslendingar verið mjög stoltir af ýmsu .
Til dæmis Björk .
Hún fékk Polar-tónlistarverðlaunin um daginn .
Og skildi Svaninn eftir heima í þetta skiptið .
Við Íslendingar fyllumst miklu stolti þegar vel gengur á erlendri grundu .
Hvort sem það er handbolti , boccia eða útsaumur .
Skiptir ekki máli .
Smáralindin er pöntuð og hálf þjóðin fylgist með .
Agndofa .
Og af stolti .
Það er hins vegar eitt sem við Íslendingar eigum sameiginlegt með Norðmönnum .
Það er minnimáttarkenndin .
Þrátt fyrir að vera ein ríkasta þjóð í heimi eru Norðmenn með minnimáttarkennd .
Væru alveg til í að vera aðeins stærri , eiga fleiri fræga íþróttamenn og vera teknir alvarlegar í alþjóðlegu samhengi .
Ég held reyndar að þetta með nestið sé að skemma dálítið fyrir þeim .
Hugsið ykkur ef aðalritari Sameinuðu þjóðanna væri norskur .
Og alltaf með nestisbox með sér .
Hann væri að reyna að koma á friði í Afganistan og væri svo alltaf að fá sér nesti .
Það sér það hver maður að það bara gengi ekki upp .
Norðmenn eiga nokkra þekkta þrjóta .
Til dæmis Arne Treholt .
Sem var njósnari og sveik þjóð sína og sat í tuttugu ár í fangelsi .
Við Íslendingar eigum enga njósnara .
Ekki svo vitað sé .
Reyndar væri það nú svolítið fyndið .
Ef það kæmi allt í einu á daginn .
Að við Íslendingar ættum njósnara út um allar trissur .
Tvær eldri konur hittast í Melabúðinni .
" Hvað er að frétta af honum dóttursyni þínum ? " " Honum Pétri ? " " Já .
" " Ég bara má ekki segja það .
Hann er vinna ákveðin verkefni .
Fyrir íslensku þjóðina .
" " Jee minn .
En spennandi ! " Það er hins vegar tvennt sem við Íslendingar mættum læra af Norðmönnum .
Í fyrsta lagi er það skipulag .
Norðmenn eru töluvert skipulagðir .
Í Noregi er allt niðurneglt .
Norðmenn segja aldrei " Þetta reddast " .
Við Íslendingar erum svolítið í því .
Að redda hlutunum .
Getiði ímyndað ykkur ef Íslendingur yrði settur í embætti aðalritara Sameinuðu þjóðanna .
Þyrfti kannski að stilla til friðar milli einhverra þjóða .
Segjum milli Bandaríkjanna og Írans .
Íslendingurinn myndi mæta á svæðið , klappa á axlirnar á Barack Obama og Mahmoud Ahmadinejad , líta djúpt í augun á þeim og segja svo , með miklum alvöruþunga : " Strákar mínir , ekki hafa neinar áhyggjur af þessu .
Gjöriði svo vel og fáið ykkur hérna Sómasamlokur .
Þetta reddast allt saman ! " 