Ég les mest í rúminu , en tek svo góðar tarnir í sumarfríum og þá les ég bara hvar sem er , helst í sundlaugunum .
Mér finnst til dæmis mjög gott að lesa í heita pottinum á meðan dóttir mín og vinkonur hennar eru að busla í sundlauginni .
Í sumar ákvað ég að þræla mér í gegnum Töfrafjallið eftir Thomas Mann , múrstein sem hefur beðið uppi í hillu í mörg ár .
Hún er ekkert léttmeti og merkilegt við hana er að hún er dáldið uppskrúfuð með endalausum endurtekningum um heilsubótargöngur og málsverði Hans Castorp hins unga á heilsuhælinu .
Ég hef oft verið við það að gefast upp en þá tekið mér hvíldir og upp á á síðkastið hef ég þá tekið upp eitthvað sem er allt önnur deild og þá skemmtileg tilbreyting .
Umdanfarið hef ég þannig lesið Charles Bukowski , Post Office og Factotum þar sem hann er að lýsa lýsa sjálfum sér með endalausum lýsingum á fylliríum og kvennafari og harðræði hjá bandaríska póstinum sem fær mann til að fyllast örvæntingu og langar bara að fara beint í bæint og beint á fyllirí ! Svo er ég með á náttborðinu smásagnasafn Raymonds Carvers og fínt að taka eina og eina sögu eftir hann inn á milli .
Það passar vel að lesa eina sögu fyrir svefninn ; Carver er frábær og má lesa hann mörgum sinnum , enda snúast sögurnar um andrúmsloftið og það sem ekki er sagt í sögunum .
Ég er ekki búinn með Töfrafjallið enn , á svona þriðjung eftir .
Það er mjög smátt letur í bókinni og hún mjög þung og þegar það voru búnar að vera sérstaklega margar lýsingar á málsverðum varð ég að taka smápásu , en það skýtna er að ég get ekki hugsað mér að gefast upp , það er eitthvað sem drífur mann áfram og bókin er vel skrifuð þó að hún sé tyrfin .
Ég veit náttúrlega af meistaraverksstimplinum og bíð spenntur eftir því akkúrat þegar hún opnast fyrir mér .
Það er sjálfsagt eitt af því sem heldur manni gangandi , en hún á eftir að endast fram á haust og kannski lengur .
