Finnur einhver lykt af Pepsíi ? Ungur maður vopnaður gjallarhorni varpar fram þessari spurningu í áhorfendastúkunni við Þórsvöllinn á Akureyri .
Það er laugardagur 18. september 2010 , klukkan er að nálgast fjögur .
Fjöldi áhorfenda bregst við með lágværum hlátri .
Líka einstaka maður niðri á vellinum , en enginn þorir að hlæja dátt .
Ekki alveg strax .
Sæti í efstu deild er ekki öruggt fyrr en flautað verður af fyrir sunnan .
Að minnsta kosti einn leikmaður er í símanum , kófsveittur eftir leik sem nýbúið er að flauta af .
Í stúkunni sjást nokkrir símar við eyra .
" Staðan er ennþá 3:1 , það er búin 91 mínúta , " kallar stuðningsmaður í stúkunni .
Hann hafði hringt í vin .
Sá er staddur á Leiknisvellinum í Breiðholti þar sem Leiknir glímir við Fjölni .
Víkingar tryggðu sér sæti í úrvalsdeilinni , sem kennd er við Pepsí , viku fyrr en Leiknir og Þór gerðu báðir tilkall til annars sætis í 1. deild og þar með að komast í hóp þeirra bestu næsta sumar .
Leiknismenn voru með pálmann í höndunum fyrir síðustu umferðina í dag .
Þeim nægði jafntefli en Þór þurfti að sigra Fjarðabyggð og treysta á að Breiðhyltingarnir töpuðu .
Fljótlega eftir að blásið er til leiks í Glerárhverfi og Breiðholti berast þær fregnir að Fjölnir hafi tekið forystu .
Hjarta vallarstjóra Þórsara virðist hætta að slá örskamma stund því nánast samtímis gera Þórsarar fyrsta markið .
Hann fölnar af spenningi .
" Eigum við að tilkynna stöðuna fyrir sunnan ? Nei .
Steinþegjum .
" Skyldi þetta verða okkar dagur ? hugsar lífsreyndur maður niðri við völlinn .
Mörkin hrannast svo upp .
Lokastaðan er 9:1 fyrir Þór .
Klukkan stöðvast á 91:11 .
Rétt fyrir leikslok hringir síminn í vasa mínum .
" Heldurðu að þetta sé ekki orðið öruggt ? " spyr maður nákominn mér .
" Veistu hvernig staðan er ? " spyr ég .
" Já , ég er austan við völlinn .
Í bílnum .
" Ég sá bílinn í fjarska .
Þessi mikli Þórsari hefur ekki þorað á völlinn í mörg ár vegna spennings , en stóðst ekki mátið í þetta skipti .
Draumurinn er að rætast og hann hefur drifið sig af stað þegar ekkert gat lengur klikkað ! " Staðan er ennþá 3:1 , það eru búnar rúmar 92 mínútur , " kallar maðurinn í símanum í stúkunni .
Svo leggur hann fingur á varir sínar .
Biður um hljóð .
Í nokkur andartök má heyra saumnál detta .
Svo verður allt vitlaust .
Menn taka á sprett .
Dansa .
Faðmast .
Brosa .
Sumir hafa ekki brosað svona breitt í mörg ár .
Sumir hafa ekki hlaupið svona hratt í mörg ár ! Krakkarnir sem laumast inn í búningsklefann og fylgjast með áframhaldandi fögnuði þar hafa aldrei séð annað eins .
Þeir hafa heldur aldrei séð Þór spila í efstu deild karla .
Það upplifa þeir í fyrsta skipti næsta sumar .
skapti@mbl.is 