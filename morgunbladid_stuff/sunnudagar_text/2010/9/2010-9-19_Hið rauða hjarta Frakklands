Rhône eða Rónarhéraðið er eitt mikilvægasta rauðvínshérað Frakklands .
Það teygir sig yfir 200 kílómetra svæði eftir endilöngum Rhône-dalnum – kennt við samefnt fljót – og hefst það suður af borginni Lyon og nær til borgarinnar Avignon í suðri .
Vín er ræktað á öllu svæðinu að undanskildum 40 kílómetra kafla suður af Montélimar .
Þetta vínlausa svæði markar jafnframt skilin á milli norður- og suðurhluta Rhône og er verulegur eðlismunur á þessum tveimur svæðum .
Í norðri er dalurinn þröngur og vínekrurnar flestar á hæðum , skammt frá fljótinu .
Sunnar verður landslagið flatara og vínekrurnar breiða úr sér yfir stærra svæði .
Þar liggja skilin á milli Mið-Frakklands og Miðjarðarhafshéraða Frakklands .
Norðurhluti Rhône einkennist af meginlandsloftslagi .
Sumur eru heit en á veturna er kalt og vor og haust eru greinilegar árstíðir .
Í suðrinu ríkir hins vegar Miðjarðarhafsloftslag .
Til einföldunar má segja að mögnuðustu svæðin séu í norðurhlutanum , en sunnar séu vínin einfaldari , þótt þar sé eitt þekktasta þorp Rhône , Chateauneuf-de-Pape .
Í norðurhlutanum byggjast vín yfirleitt á einni þrúgutegund , hinni rauðu Syrah sem utan Frakklands er oft nefnd Shiraz .
Í suðurhlutanum er algengt að fimm til sex þrúgutegundir séu notaðar og yfirleitt eru Grenache og Mourvédre ríkjandi .
Nyrstu ekrur Rhône eru í kringum þorpið Ampuis .
Þær eru hins vegar ekki kenndar við þorpið , heldur heita þær Côte Rôtie .
Líkt og á öðrum svæðum í norðurhluta Rhône er einungis leyfilegt að nota eina rauða þrúgu , Syrah .
Samkvæmt gamalli hefð er hins vegar einnig leyfilegt að blanda vínin með hvítu Viognier-þrúgunni .
Vínekrur Côte-Rôtie skiptast í tvo hluta , Côte Brune og Côte Blonde .
Vínin frá Côte Brune eru dekkri , tannískari og þurfa töluvert lengri tíma til að ná þroska .
Vín Côte Blonde eru ljósari , mýkri og fágaðri og ná þroska fyrr .
Flest Côte Rôtie vín eru blanda af Brune og Blonde en bestu vínin koma frá smærri ekrum innan þessara tveggja svæða .
Þegar ekrum Côte Rôtie sleppir tekur við enn minna svæði , Condrieu .
Brekkurnar verða enn brattari og líkt og í Côte Rôtie eru þær í stöllum .
Hér er eitthvert sérstæðasta og sjaldgæfasta hvítvín Frakklands framleitt úr þrúgunni Viognier sem gefur af sér heillandi , framandi og yfirþyrmandi vín sem öðru fremur einkennist af apríkósum .
Þorpin Cornas og St .
Joseph eru ekki eins rómuð og Côte Rôtie en vínin kosta líka töluvert minna og geta verið alveg hreint afbragð .
Þekktasta svæði norðurhlutans er hins vegar ekra fyrir ofan bæinn Tain l ' Hermitage .
Hæðin ber heitið Hermitage og einungis þær ekrur er snúa gegnt suðri fá að kenna sig við Hermitage .
Rauðu vínin eru úr Syrah en þau hvítu yfirleitt blanda af þrúgunum Marsanne og Rousanne .
Hermitage-vínin eru tvímælalaust þau stærstu í Rhône og nokkru þyngri en hin fáguðu Côte Rôtie .
Í suðurhluta Rhône tekur við mjög breytt landslag .
Þar eru sautján þorp sem geta auðkennt vín sín sem villages , að því tilskildu að þau komi frá vínekrum með minni uppskeru en venjulegar vínekrur og sæti strangari kröfum um lágmarksáfengismagn .
Þrjú þorp í suðurhlutanum hafa algjöra sérstöðu , nefnilega Châteauneuf-de-Pape , Gigondas og Vacqueyras .
Þekktast þeirra er Châteauneuf-de-Pape , lítið þorp á hæð á vesturbakka Rónar á milli borganna Orange og Avignon .
Margt gefur Châteauneuf sérstöðu .
Í fyrsta lagi jarðvegurinn , sem er blanda af kvartssteinum og sendnum , rauðum leir .
Ekki síst er þorpið þekkt fyrir grjótið er þekur flestar ekrurnar , stundum stórir og myndarlegir hnullungar .
Leyfilegt er að nota þrettán þrúgutegundir .
Grenache er yfirleitt stærstur hluti blöndunnar , en þrúgufjöldinn gerir að verkum að menn hafa mikið svigrúm til að þróa persónulegan stíl .
Það er því vart hægt að tala um dæmigerð Châteauneuf-vín .
Loks má nefna þorpið Tavel , sem getur státað af áþekkum jarðvegi og Châteauneuf-de-Pape , en er hins vegar þekktast fyrir að framleiða öflugustu rósavín Rhône-dalsins .
