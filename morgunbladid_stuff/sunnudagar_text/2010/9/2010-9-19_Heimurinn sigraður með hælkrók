Þetta byrjaði eiginlega þegar ég eignaðist plötu með klezmer-tónlist fyrir mörgum árum og hún lenti í miklu uppáhaldi hjá mér – mér fannst þetta æðisleg músík , " segir Sigríður Ásta Árnadóttir listakona um tildrög þess að hún og hópur vina hennar hóf að leika Balkan- og klezmer-tónlist fyrir rúmu einu og hálfu ári .
" Tónlistin á diskinum er meira og minna sungin á jiddísku af einhverjum skeggjuðum köllum sem eru stöðugt að hrópa oj ! og hey ! Mér fannst þetta óheyrilega skemmtilegt og því skemmtilegra eftir því sem ég hlustaði meira á það .
" Í framhaldinu leiddi eitt af öðru .
" Ég þekki konu sem á harmónikku og þegar hún skrapp til Kína í mánuð sníkti ég nikkuna að láni á meðan .
Eftir að ég var búin að gutla á hana í svolítinn tíma hélt ég partí þar sem við Hallur vorum að fíflast og spila " Hava Nagila " og fleira , hann á gítar og ég á harmónikkuna .
Það var svo gaman að við ákváðum að við yrðum að gera eitthvað meira í þessu .
" Lítið varð þó um efndir fyrr en Sigríður frétti af því að Balkanhljómsveit vantaði í sýninguna Orbis Terrae , sem sett var upp á Listahátíð 2009 .
" Ég bauð mig fram en þegar ég var spurð hvort ég væri með hljómsveit komu vöflur á mig en ég sagði að það hlyti að mega bjarga því .
Svo ég ákvað að nota þetta tækifæri til að reka á eftir þessu .
" Hún fór að líta í kringum sig .
" Ég mundi þá eftir því að frændi minn er rosalega flinkur á klarínett .
Ég hitti hann í fjölskylduboði og þegar ég spurði hvort hann hefði eitthvað spáð í klezmer-músík tók hann upp klarínettið og spilaði þessa fínu klezmerstrófu .
Hann var þá búinn að vera í aukatímum hjá Hauki Gröndal að læra að spila klezmer , svo ég réð hann á staðnum .
" Sigríður " sjanghæjaði " svo hina og þessa vini sína í hljómsveitina , m.a. Jón Torfa Arason , sem spilar á trompet og gítar til skiptis .
" Ég samþykkti að mæta á eina æfingu heima í stofu hjá Siggu til að prófa en þegar ég mætti var mér sagt að fyrstu tónleikarnir væru eftir tíu daga .
Ég þurfti því að hafa mig allan við því ég hafði ekki spilað neitt að gagni í tíu ár eða svo .
" Enda uppi á borði Hljómsveitinni var gefið nafnið Varsjárbandalagið en auk þeirra Sigríðar Ástu og Jóns Torfa eru í bandinu téður Hallur sem er Guðmundsson og spilar á bassa , frændinn Magnús Pálsson sem spilar á klarínett og sópransaxófón , Steingrímur Guðmundsson á trommur og Karl Pestka , sem spilar á fiðlu .
" Hann er sá eini af okkur sem er af gyðingaættum , en hann hafði aldrei komist í tengsl við sinn gyðinglega uppruna fyrr en hann fór að spila með okkur , " útskýrir Sigríður .
" Afi hans var pólskur gyðingur sem flúði land undan nasistum .
Sjálfur er Karl Bandaríkjamaður en er búinn að vera hér á Íslandi í nokkur ár og er sprengmenntaður í tónlist , bæði sem tónskáld , raftónlistarmaður og fiðluleikari .
" Segja má að aldursdreifingin sé óvenjulega mikil í bandinu .
Sá yngsti er menntaskólapilturinn Magnús , sem er 19 ára en " á hinum endanum " er Steingrímur sem fæddur er ' 58 .
" Hann er gamall refur í bransanum og hefur spilað með ýmsum böndum í gegnum tíðina , byrjaði tíu ára á trommunum enda sonur gamla Papa Jazz ( Guðmundar Steingrímssonar ) .
" Eins og fjölbreyttum hljómsveitum sæmir er fleira á tónleikaskrá Varsjárbandalagsins en klezmer- og Balkantónlist .
" Við erum líka með svolítið frumsamið og eins gömul íslensk lög sem við höfum endurunnið .
Við spilum t.d. alltaf Stolt siglir fleyið mitt eftir Gylfa Ægisson .
Sveitin milli sanda kemur líka við sögu sem og Vegir liggja til allra átta , Ísland farsælda frón og fleira .
Reyndar setjum við þessi lög í Balkanbúning þannig að þau eru ekki alveg hefðbundin í okkar flutningi , " segja þau og játa að fyrst og fremst sé hljómsveitin að skemmta sjálfri sér .
" Það er svo mikil lífsgleði í þessari tónlist og alveg ómögulegt annað en að hrífast með þó að maður sé að spila , " segir Jón Torfi enda sé áhorfendaskarinn yfirleitt á töluverði iði .
" Það er alltaf einn og einn sem endar uppi á borði .
" " Bandið hélt t.d. dansleik á Þjóðlagahátíð á Siglufirði í sumar þar sem dansgólfið var gjörsamlega spænt upp , " skýtur Sigríður Ásta inn í og Jón Torfi heldur áfram : " Í fyrstu skiptin sem við spiluðum á Rósenberg vorum við með fordansarahóp á okkar snærum og þá varð yfirleitt allt vitlaust um leið .
Þetta er danshópur úr Kramhúsinu sem var með okkur í leiksýningunni og kann best við sig í undarlegum takttegundum , eins og sjöskiptum , og nokkur laganna okkar eru þannig .
" Balkan eða dauði ! Takturinn er ekki það eina sem er undarlegt í fari hljómsveitarinnar því klæðaburðurinn getur varla talist hefðbundinn , eins og appelsínugulir strútsfjaðrakjólar , röndótt jakkaföt úr Kolaportinu og Sovétfánar bera með sér .
" Búningar eru mikið áhugamál hjá mér , ég hefði kannski átt að verða leikbúningahönnuður , " segir Sigríður Ásta , sem margir þekkja fyrir litríka hönnun undir merkjum Kitschfríðar í Kirsuberjatrénu .
" Þetta snýst svolítið um að fara í hlutverk – mér finnst alla vega léttara að koma fram með svona gerviblómahaf á milli mín og áhorfenda .
" Það eru ekki bara tónleikagestir sem hafa fengið að njóta fjörmikillar tónlistar Varsjárbandalagsins .
" Við höfum tekið að okkur alls konar viðvik og t.a.m. spilað í brúðkaupum og við önnur tækifæri .
Það klikkar aldrei því þetta er svo mikil dansmúsík – algjör gleðibomba þótt það séu líka mjög tregafull móment inn á milli , " segir Jón Torfi og Sigríður heldur áfram : " Í fyrra vöktum við t.d. ráðstefnugesti kl. hálfátta um morgun þegar ráðstefnuhaldarar vildu hrista upp í fólkinu með kröftugri meðölum en kaffi .
Við mættum í morgunmatinn á hótelinu og þegar gestirnir komu svefndrukknir niður til að fá sér rúnnstykki vöknuðu þeir allhressilegar en þeir áttu von á .
" Sveitin fær tækifæri til að hrista upp í fleirum á næstunni því hún spilar á a.m.k. þrennum tónleikum síðar í mánuðinum , á Factory laugardaginn 18. september og á Rósenberg helgina á eftir .
" Síðan erum við búin að taka upp a.m.k. hálfa plötu og ég held að næst á dagskrá sé að koma henni út , " segir Sigríður .
Jón Torfi getur svo vel hugsað sér að bera boðskapinn víðar .
" Við höfum mest gaman af því að spila og það er svo sem alveg sama hvar það er gert .
Hins vegar væri ekkert leiðinlegt að fara eitthvað austur á bóginn , eitthvað lengra en austur fyrir fjall – austur til Evrópu kannski .
Það væri náttúrlega snilld .
" – Nú , á bara að sigra heiminn ? " Já , helst , " svarar Jón Torfi glottandi .
" Með hælkrók .
" Sigríður kinkar kolli : " Balkan eða dauði ! " 