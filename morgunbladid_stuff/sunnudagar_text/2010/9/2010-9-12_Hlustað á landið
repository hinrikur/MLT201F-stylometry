Í lok júlí fór stór hópur frá Ferðafélagi Íslands í göngu um fáfarnar en áhugaverðar slóðir nálægt hinni vinsælu gönguleið , Laugaveginum .
Hópurinn samanstóð af fólki af fimm þjóðernum ; nokkrum liprum Íslendingum , Þjóðverjum , Frökkum , einum Svía og portúgölskum verkfræðingi .
Guðrún Gunnarsdóttir g.gunnarsdottir@gmail.com Á fyrsta degi var förinni heitið frá Reykjavík og inn í Landmannalaugar þar sem svartur sandur og mosi tók á móti nokkuð stressuðum borgarbúum .
Okkar beið mikið ævintýri , langar göngur um hálendi Íslands og við hlökkuðum eðlilega mikið til .
Góður kunningi hristi höfuðið er hann heyrði um áformin og spurði undrandi : " Ætlarðu virkilega að fara að ráfa þarna um fjöllin ? " Það var komið kvöld þegar við keyrðum upp að hlaði í skálanum í Landmannalaugum , einhverri stærstu líparíteldstöð landsins og jafnvel heims ef út í það er farið .
Einkenni líparíteldstöðva eru gríðarlega sterkir og ákafir litir .
Við fætur okkar léku sér saman eins og bestu vinir ljósgulur , rauður , túrkísblár og grár .
Það er einkennilegt að koma til jafn afskekkts staðar á hálendinu og finna þar óvænt ferðamenn af öllum þjóðernum , hálfgerða heimsborg .
Mjög margir útlendinganna gistu í tjöldum og voru að matast eða þurrka af sér fötin þegar okkur bar að garði .
Þarna heyrðust töluð mörg ólík tungumál ; þýska , franska , ítalska og danska svo eitthvað sé nefnt .
Það eina sem ferðalangarnir áttu í raun sameiginlegt var að þeir voru lausir við stressið úr borginni enda skein ánægjan úr hverju andliti .
Útlendingarnir virtust einnig kunna vel að meta íslensk fjallaböð .
Margir þeirra tipluðu um á sundfötunum , stungu sér út í heita lækinn og svömluðu þar sælir .
Leiðsögumennirnir í ferðinni voru þau Páll Ásgeir Ásgeirsson og Rósa Sigrún Jónsdóttir og þau vissu margt um svæðið sem við ætluðum að ferðast um .
Til dæmis sögðu þau okkur að hér áður hefðu smalamenn alltaf hlakkað til að koma í Landmannalaugar .
Þar mátti nefnilega hella upp á ákaflega bragðgott kaffi , lagað úr 80 gráða heitu vatni .
Fyrsta nótt í skála Þessa fyrstu nótt í skálanum sváfum við frekar lítið , enda voru mikil viðbrigði að gista í fjallakyrrðinni .
Í þögninni heyrist allt svo vel að hvert einasta þrusk ertir eyrað .
Til dæmis hraut einn ferðalangurinn hátt alla nóttina og þetta magnaðist upp í mikinn hávaða .
Annar andaði svo þunglega að það var óhjákvæmilegt annað en að leggja við hlustir og hálfpartinn bíða eftir næsta andardrætti .
Auðvitað var erfitt að festa svefn í svona konsert , en loksins var nóttin á enda .
Morguninn heilsaði okkur hressilega , þennan dag ætluðum við að ganga inn til fjalla .
Förinni var heitið yfir einhvern litríkasta móbergshrygg landsins og við hlökkuðum mikið til að sjá fegurðina .
En fljótt skipast veður í lofti .
Áður en við vissum af hafði þokusúld lagst yfir landið og það hvarf inn í sjálft sig .
Á þessari stórbrotnu gönguleið sáum við þess vegna lítið annað en mosann við fætur okkar , svo skærgrænan að af honum stafaði birtan ein .
Mosinn var mjúkur og fíngerður og andstæða við svartan , harðan sandinn sem hann hvíldi á .
Íslensk náttúra er óskiljanlegt listaverk .
Lítil hrafntinnubrot lágu við fætur okkar , eins og svartar perlur sem biðu eftir því að verða þræddar upp á band .
Eftir dálítinn spöl fór að grilla örlítið í tilkomumikil móbergsfjöllin , þau birtust eitt af öðru eins og stórvirki sem súldin gat ómögulega falið .
Ferðafólkið gekk rösklega eftir röndóttum og marglitum fjallahryggnum .
Vindurinn blés svo vel og úðinn var svo þéttur að ekki var hægt að tala saman .
Við vöfðum okkur inn í regnjakkana og landið sá sjálft um samræðurnar : Við heyrðum lækinn seytla niður bergið og leðjuna smjatta við fæturna .
Við heyrðum vindinn hlæja og regnið lemja andlitin .
Þetta var hjartsláttur Íslands .
Við hlustuðum og gleymum honum aldrei .
Mannlíf á fjöllum Leiðin lá áfram upp fjöll , niður dali og inn á sanda .
Farið var um háhitasvæði þar sem gufur ruku upp úr hverjum hól og lyktin af landinu fyllti vitin .
Við þræddum framhjá heitum hverum , stukkum yfir ár og læki og mjökuðum okkur varlega yfir ísbreiður .
Við höfðum gengið liðlega 24 km þegar við komum að skálanum í Hrafntinnuskeri , en svo hét næturstaðurinn .
Fíngerð rigning og þoka umlukti skálann þar sem hann hvíldi á hárri klöpp efst uppi við himininn .
Svo hátt uppi að þangað komust aðeins fuglinn fljúgandi , fótgangandi menn og ferfætlingar .
Í þessu veðri minnti skálinn á heimkynni norna og galdrakarla , þar sem aldrei skín sól og ekkert fær þrifist nema villisveppir og ormar .
Fjallaskálar geta skipt svo miklu máli í gönguferðum .
Skálinn er heimilið sem tekur á móti þreyttum göngumanni eftir langan dag , þar vill hann hvílast , næra sig vel og láta þreytuna líða úr sér .
Þess vegna er mikilvægt að skálarnir séu vistlegir , salernin snyrtileg og eldunaraðstaðan til fyrirmyndar .
Við gistum í tveimur mjög góðum skálum á leiðinni , í Hvanngili og í Landmannalaugum .
Þegar við komum inn í skálann í Hrafntinnuskeri tók við okkur kúnstug sjón .
Í anddyrinu voru tugir skópara og yfirhafna sem ýmist dingluðu niður úr þurrkloftinu eða lágu í hrúgum á gólfinu .
Þarna var verið að þurrka öll hundblautu göngufötin og ekki varð þverfótað fyrir tuskum .
Í svefnálmunum fyrir innan var litríkt mannlíf .
Á stól sat skálavörður og einbeitti sér mestmegnis að kaffidrykkju .
Hér var þröng á þingi .
Eins og oft vill verða þegar saman kemur margt fólk í rökum fatnaði og fæst við matseld var lyktin dálítið þung .
Öllu má þó venjast , einkum þegar fólk er þreytt og hefur um nóg annað að hugsa .
Eins og það að næra sig og nesta fyrir næsta dag .
Við eitt borðið sátu ítölsk hjón með þrjú lítil börn og voru að gefa þeim brauð með túnfisksalati .
Krakkarnir suðuðu eitthvað í pabba sínum sem skammaði þau góðlátlega .
Í eldhúsinu stóðu tveir franskir strákar og hrærðu í frekar ólystugri baunasúpu .
Þeir höfðu gengið með 20 kíló á bakinu yfir þvert Ísland og áttu næturstað hér .
Ferðalagið hafði tekið 10 daga og þeir voru varla annað en skin og bein eftir göngurnar en samt svo ánægðir .
Það felst mikil áskorun í fjallgöngum um grýtt og erfitt landslag þar sem einungis er hægt að reiða sig á úthald sitt og þol .
Innst inni vonast allir eftir góðu veðri sem gerir ferðina auðveldari og ánægjulegri .
Það er hins vegar ekki alltaf rjómablíða hérlendis , oftar en ekki er súld og rok á boðstólum .
Áskorunin felst hins vegar í því að búast til ferðar sama hvernig viðrar og ganga áfram .
Gönguskórnir og límbandið Súldin bauð okkur auðvitað góðan dag næsta morgun .
Örlítið vonsviknir ferðalangar , sem höfðu vonast eftir sólríkara veðri , bjuggu sig til brottfarar .
Þeir klæddu sig í blaut regnfötin sem varla höfðu náð að þorna frá gærdeginum og gengu inn í stillta þokuna og úðann .
Þegar fjöllin sjást ekki fyrir grámósku kemur þó ýmislegt forvitnilegt í ljós .
Þá horfir maður nær sér , á allt hið smáa og fíngerða .
Skærgræn mosabreiða geymir þúsundir regndropa og þegar birtan skellur á þeim sýnast þeir vera glitrandi demantar .
Ég teygi mig niður til að grípa handfylli en þá sökkva þeir ofan í mosann .
Einstaka járnsmiður skríður á mölinni sem við troðum .
Það glampar á gljáandi svart bak þessa harðgerða skordýrs sem virðist næstum fallegt í grýttum ruddanum .
Svona kemur lífríkið á hálendinu sífellt á óvart þeim sem um það ferðast .
Á ferð okkar um hinn óeiginlega Laugaveg sást einstaka sinnum til himins og stundum í sólina sjálfa .
Þá birtust fjöllin og við urðum svo létt í lund .
Sumir rifu sig úr regnfötunum og settu upp sólgleraugun .
Á þeim stundum var ekki lengur kvartað yfir rigningunni heldur yfir hitanum og hvað það væri nú erfitt að ganga í sterkri sól .
Síðan , eins og hendi væri veifað byrjaði svo aftur að rigna og nú enn meira en áður .
Einmitt þegar við héldum að sólin yrði alltaf hjá okkur .
Við klæddum okkur þá aftur í regnfötin og gengum áfram .
Á einum stað teygðu jökulslettur sig eins langt og þær gátu niður hlíðarnar , yfir þeim lá grá aska úr Eyjafjallajökli og myndaði fallegt mynstur .
Sem betur fer vorum við ágætlega skóuð og flestir með göngustafi til að pota niður í glerhálan ísinn og ná þannig betra jafnvægi .
Öll nema einn ferðalangurinn sem varð fyrir því óláni að skórnir hans liðuðust í sundur .
Margir hefðu hætt göngunni þarna , en þessi gekk áfram .
Hann einfaldlega tók snæri , þykkt límband og festi skóna saman .
Með þessu móti hélst sólinn nokkurn veginn á sínum stað , en vissulega þurfti að binda hann endurtekið saman aftur .
Náunginn lét þó ekki þar við sitja heldur þreif hann , burstaði og bar skósvertu á ónýtu skóna á hverju einasta kvöldi .
Aldrei áður hefur blaðamaður séð nokkurn mann hugsa svona vel um skóna sína .
Síðar kom á daginn að tæknina hafði hann tileinkað sér þegar hann gegndi herþjónustu í heimalandi sínu .
Svarið fannst á hálendinu Áfram gengum við öll sem eitt og þessi á ónýtu skónum .
Leiðin virtist heldur löng í svona þéttri þoku og súld .
Svona höfðu veðurguðirnir hagað sér við okkur dag eftir dag , en samt gengum við alltaf áfram og kílómetrunum fjölgaði sífellt .
Ef litið var upp til himins sjáust milljónir regndropa á fleygiferð , eins og tár sem áttu eftir að lenda á jörðinni eða í andlitum okkar .
Við þekktum rigninguna orðið út og inn , enda höfðum við upplifað allar gerðir : Léttan úða , þokumóðu , venjulega rigningu , þétta rigningu og úrhelli .
Þó var aðeins hægt að vera þakklátur rigningunni því hún þvoði ekki aðeins landið okkar heldur líka sálina okkar .
Í langri göngu um fáfarnar slóðir þar sem ekkert er nema þögnin tæmist hugurinn alveg .
Það er enginn sími sem hringir , ekkert hávært sjónvarp , engar auglýsingar á milli dagskrárliða , engin vinna og ekkert vesen .
Í þessu kyrrláta umhverfi leysast því öll hversdagsleg vandamál líkt og fyrir töfra .
Svörin við mörgum pælingum birtast eins og ekkert sé , enda er ákveðin fjarlægð komin á hversdaginn þegar gengið er um hálendið og óbyggðir .
Það eina sem skiptir raunverulegu máli akkúrat þarna er jú bara hvort hann muni rigna áfram eða stytta upp .
Allt hitt mun án efa reddast einhvern veginn .
Ef einhver spyrði mig núna hvaða fjallaflækingur þetta hefði verið , stæði þess vegna ekki á svarinu .
Líkast til væru fleiri á sama máli , að minnsta kosti voru ferðalangarnir frá Ferðafélaginu ánægðir með ferðina .
Sjálfsagt örkuðu þeir þetta í annað sinn , en þá auðvitað að því tilskildu að sólin sjálf slægist með í för .
