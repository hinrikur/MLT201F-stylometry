Eva Joly hefur haft afgerandi áhrif á það hvernig að rannsókninni á bankahruninu hefur verið staðið .
Óhætt er að fullyrða að embætti sérstaks saksóknara hefði orðið mun máttlausara og kraftminna hefði hún ekki sett fram skýra sýn á það hvernig ætti að hátta málum .
Nú hefur Joly lýst yfir því að hún ætli í forsetaframboð í Frakklandi árið 2012 undir merkjum nýs stjórnmálaafls , sem hefur látið að sér kveða í Evrópukosningum og héraðsstjórnarkosningum í landinu í fyrra og á þessu ári .
Umhverfismál verða lykilatriði í framboði Joly .
Hún segir í viðtali í Sunnudagsmogganum brýnt að fólk breyti hegðun sinni , en ætlar ekki að vera með hræðsluáróður .
Klukkuna vanti ekki fimm mínútur í miðnætti , en engu að síður sé orðið áliðið .
Í viðtalinu segir Joly að ekki hafi staðið til að ráðgjafarhlutverk hennar hér á landi myndi " vara að eilífu og störfum mínum mun ljúka með eðlilegum hætti " .
Hluti þess var að ræða við 24 nýliða hjá embætti sérstaks saksóknara á föstudag og gera þeim grein fyrir því starfi , sem væri í vændum .
Joly vill ekki ræða efnisatriði rannsóknarinnar , en er ánægð með uppbygginguna , þá þekkingu , sem safnað hefur verið saman , og útkomuna þegar margir hugir leggjast á eitt .
" Einnig höfum við smám saman áttað okkur á ferli afbrotanna , " segir hún .
" Hlutirnir eru mun skýrari nú en þeir voru í upphafi .
" Hún svarar yfirlýsingum Sigurðar Einarssonar , fyrrverandi stjórnarformanns Kaupþings , í Fréttablaðinu fyrir viku um óskiljanlegan yfirgang og valdníðslu sérstaks saksóknara með því að þessi viðbrögð hafi verið fullkomlega fyrirsjáanleg .
Það sé dæmigert í efnahagsbrotamálum að þeir , sem böndin berast að , reyni að " láta rannsakendurna líta út fyrir að vera jafn miklir glæpamenn og þeir sjálfir " og þeir muni beita öllum brögðum til að reyna að hefta framgang rannsóknarinnar .
Joly horfir á efnahagsbrot í alþjóðlegu samhengi .
Hún hefur skorið upp herör gegn skattaskjólum , sem hún segir að séu ekkert annað en skálkaskjól .
Þar geti spilltir ráðamenn í þriðja heiminum falið peninga sem þeir eiga ekki og glæpamenn komið peningum undan .
Í viðtalinu veltir hún fyrir sér valdi peninganna og spyr hvers vegna í ósköpunum einstaklingar , sem hafi farið á tveggja vikna námskeið um verðbréf og geti talið það eitt sér til tekna að geta keyrt flókin tölvuforrit , eigi rétt á yfirgengilegum launum miðað við fólk , sem vinni í þágu almannahagsmuna .
Forsetaframbjóðandinn gagnrýnir spillingu í Frakklandi og segir stjórn Nicolas Sarkozy forseta hafa gert sig seka um kynþáttafordóma á vegum ríkisins með því að flytja sígauna úr landi .
Joly gagnrýnir hjarðhugsun og hvetur einstaklinginn til dáða .
Það geti verið þægilegt að fela sig í skjóli fjöldans , en það sé hættulegt þegar það er á kostnað hugrekkisins .
Hún vill berjast gegn spillingu valdhafanna og það verði aðeins gert með því að bjóða þeim byrginn .
" Það hefur verið grafið undan einstaklingsábyrgðinni og við þurfum að snúa aftur til hugrekkisins , hafa sýn á framtíðina og eitthvað til að trúa á , " segir Eva Joly .
Þegar Joly er spurð hvernig hún telji að málflutningi sínum verði tekið þegar út í kosningaslaginn kemur kveðst hún ekki vita það og bætir við : " Og mér er sama .
" Eva Joly ætlar greinilega ekki að láta skoðanakannanir ráða því hvað hún segir , heldur fylgja sinni sannfæringu .
Gagnrýni hennar fylgir ferskur blær .
