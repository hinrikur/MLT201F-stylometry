Sigrúnu Einarsdóttur varð ekki um sel einn góðviðrisdaginn í sumar þegar páfagaukurinn hennar , Patti Pavarotti , flaug skyndilega út um bakdyrnar og upp í loftið .
Á augabragði varð hann að litlum punkti á himninum , þar sem sultarlegur mávur og kotroskin kría störðu á hann í forundran .
Patti hafði aldrei gert þetta áður enda þótt Sigrún hafi margsinnis farið út í hurð með kappann á öxlinni .
Mistökin sem hún gerði að þessu sinni var að fara skyndilega út að sækja kaffibollann sinn að Patta forspurðum .
Hann er svoddan mömmustrákur að hann vill helst ekki sleppa Sigrúnu úr augsýn .
Nú voru góð ráð dýr , Patti hafði hvorki þak né veggi að miða við , barðist bara um í loftinu .
" Mér leist ekki á blikuna , " viðurkennir Sigrún .
" Mávurinn var til alls líklegur .
Patti hefði ekki haft roð við honum .
" En þegar neyðin er stærst er Mozart næst , eins og þar stendur .
Patti gegndi ekki nafninu sínu en um leið og Sigrún greip til þrautavara til þess ráðs að blístra stef úr Töfraflautunni náði sá fiðraði fljótt áttum .
Patti er nefnilega ekki Pavarotti fyrir ekki neitt .
Hann er söngelskur með afbrigðum og hefur sérstakt dálæti á meistara Mozart .
Hann tók flugið lóðbeint niður og lenti með brambolti á öxlinni á Sigrúnu .
" Hann var lafmóður , greyið , enda ekki vanur að fljúga mikið , og afskaplega feginn .
Patti hefur ekki í annan tíma verið eins lítill í sér .
Hann kúrði í hálsakotinu á mér lengi á eftir .
Sjálfri var mér létt en maður finnur glöggt á svona stundu hvað þessi litlu kríli skipta mann miklu máli , " segir Sigrún .
Kann að syngja Mozart Patti er fjögurra ára dísufugl .
Hann heillaði Sigrúnu strax upp úr skónum en sem ungi var hann í eigu systursonar hennar .
Söngástin er rík í hans karakter og við hæfi að fuglinn heiti í höfuðið á tveimur af ástsælustu söngvurum síðustu aldar – Patti Smith og Luciano Pavarotti .
Sem fyrr segir er Mozart í sérstöku uppáhaldi og Patti hefur prýðilegt vald á nokkrum stefjum úr nótnabók meistarans .
Sigrún fær hann til að taka lagið fyrir gestina úr Hádegismóunum .
Patti kann líka vel að meta Pétur og úlfinn eftir Prokofiev og upp á síðkastið hefur Sigrún verið að kenna honum stefið úr kvikmyndinni Brúin yfir Kwai-fljótið .
" Enn sem komið er tekur hann það bara þegar hann þarf að smjaðra fyrir mér , eins og þegar hann vill komast út úr búrinu sínu .
" Önnur aðferð sem Patti beitir , vilji hann komast út , er að láta skella í stiganum í búrinu .
Vilji hann komast inn í búrið aftur nartar hann í eyrað á Sigrúnu .
Þau skilja hvort annað , mæðginin .
Sigrún veit ekki til þess að dísufuglinn geti lært að tala .
Ekkert er þó útilokað í þeim efnum enda hefur hún heyrt af gára , sem er minni gerð af páfagauki , sem gat ekki einungis talað heldur einnig dregið ályktanir .
Sigrún upplýsir að hún hafi séð myndbönd af dansandi dísufuglum á netinu en Patti hefur ekki ennþá náð valdi á þeirri göfugu list .
Hann iðar þó gjarnan þegar takturinn þéttist .
Skeptískur á gesti Að sögn Sigrúnar er Patti mikill karakter enda þótt hann sé ekki allra .
" Hann er mjög háður mér og yfirleitt skeptískur á gesti .
Á því eru þó undantekningar , til dæmis bókarinn minn .
Patti færist allur í aukana þegar hún kemur og sest um leið á öxlina á henni .
" Afbrýðisemi er snar þáttur í fuglgerð Patta .
Hann á það til dæmis til að vera mjög önugur við systur Sigrúnar og svo þolir hann illa að hún sýni öðrum en honum mikla athygli .
" Sumir segja að hann sé með svo lítið heilabú að hann hljóti að vera heimskur .
Því fer fjarri .
" Máli sínu til stuðnings nefnir Sigrún að sjö mánaða drengur , sem var gestkomandi hjá henni í sumar , hafi ítrekað reynt að handsama Patta .
Þrátt fyrir áreitið beit fuglinn barnið aldrei , gerði sér væntanlega grein fyrir vanþroska þess .
Patti vill ekki fyrir sitt litla líf missa af því þegar Sigrún fer í bað .
Henni hefur meira að segja tekist að ná honum undir sturtuna .
Þá er hann býsna rogginn á eftir .
" Systursonur minn kenndi honum að blístra , svona eins og karlmenn blístra á konur , og ég get ekki neitað því að það er uppörvandi þegar hann byrjar á því meðan ég er í baðinu , " segir hún kímin .
Það eru þó öðru fremur tær sem koma Patta til .
Hann er vitlaus í þær – og vill þá helst narta .
Ófáir gestir hafa yfirgefið Bergvík sárfættir .
Patti kveinkar sér ekki undan hefðbundnu fuglafæði en þykir mikið til þess koma að fá að snæða með Sigrúnu við eldhúsborðið .
Ostur er í uppáhaldi og hann elskar hafragraut út af lífinu .
Hann stingur hausnum jafnan á kaf ofan í diskinn og kemur upp steyptur í hafragraut .
Á því augnabliki þykir honum ljúft að hrista sig allan – Sigrúnu til takmarkaðs yndis .
Frómt frá sagt er Patti raunar svolítill skaðvaldur .
Hann á það til að naga bastkörfur og í tvígang hefur Sigrún þurft að gera við hleðslusnúruna á símanum sínum .
Varpfuglinn Ingólfur Patti er annar dísufuglinn sem Sigrún á .
Áður voru þau Søren heitinn Larsen , eiginmaður hennar , með kvenfugl sem hét því ágæta nafni Ingólfur Arnarson .
" Við fluttum hann inn frá Danmörku og Søren þótti upplagt að nefna fuglinn í höfuðið á landnámsmanninum .
Síðan kom í ljós að hann var kvenkyns .
Upp frá því kölluðum við fuglinn bara Gollý .
" Gollý var svolítið rugluð , að sögn Sigrúnar , og verpti út í eitt .
" Søren vildi meira að segja leigja hana sem varphænu upp á Vallá , " rifjar hún upp hlæjandi .
Gollý var mun hændari að Søren en Sigrúnu en sá áhugi var ekki gagnkvæmur .
Sigrún gerði tilraun til að útvega Gollý sálfræðiaðstoð .
Fann meira að segja upplýsingar á netinu um mann í Bandaríkjunum sem kunni til verka .
Ritaði hún honum tölvubréf á netfang hans hjá bandarísku geimvísindastofnuninni , NASA .
Ekki fékk hún svar frá manninum sjálfum en eftir dúk og disk kom formlegt bréf frá NASA , þar sem Sigrúnu var tilkynnt að bréfi hennar yrði eytt eftir að afdulkóðun hefði farið fram .
NASA taldi sumsé að sálfræðiaðstoð Gollý til handa væri yfirvarp .
Erindið hlyti að vera annað og ískyggilegra .
" Fyrst NASA gat ekki hjálpað mér , gafst ég upp , " segir Sigrún hlæjandi en þau létu Gollý á endanum frá sér .
" Hún fór á Selfoss , þar sem hún eignaðist mann og var alsæl .
" Unni túperuðu hári Sigrún hefur alla tíð verið mikill dýravinur og mörg gæludýr eru henni minnisstæð .
Má þar nefna gára sem hún átti sem barn en hann hafði sérstakt dálæti á túperuðu hári og lagði sig í líma til að gera þar hreiður .
Sigrún man líka vel eftir heimiliskettinum sem hafði þann sið að svæfa hana og systur hennar þrjár , hverja af annarri , með því að leggjast á hálsinn á þeim .
Eitt sinn tóku þau Søren að sér æðarfuglsunga , Leópold að nafni .
Sá var mikill karakter .
" Leópold var mjög skemmtilegur en afskaplega lítill í sér .
Gárinn Kalli var hjá okkur á þessum tíma og Leópold var logandi hræddur við hann .
Stakk höfðinu undir væng þegar Kalli nálgaðist , " segir Sigrún .
Leópold var síðar sleppt út í náttúruna .
Hún segir fólkið sitt lengi hafa hlegið að sér fyrir að gefa dýrum sál og hæfileika .
" Ég hef til dæmis ákaflega gaman af því að túlka hesta , þær ágætu vöðvasálir .
Vinur minn , sem er hestamaður , spyr mig gjarnan hvað hestarnir hans séu að hugsa .
" Það er mál til komið að kveðja Sigrúnu í Bergvík .
Hún fylgir mér til dyra að góðum íslenskum sið , svo ég fari ekki með allt vitið úr húsinu .
Patti Pavarotti er á öxl eiganda síns og kinkar til mín kolli um leið og hann gægist varfærnislega til himins .
Um hann fer hrollur .
Það er líkast til nóg að hlæja einu sinni með mávum .
