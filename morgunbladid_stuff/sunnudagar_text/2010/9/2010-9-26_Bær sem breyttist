Reyðarfjörður hefur gjörbreyst á undanförnum árum .
Með byggingu álversins fékk staðurinn nýjan svip .
Velflestir sem hér búa hygg ég að séu ánægðir með þá framþróun enda þótt margir brottfluttir Reyðfirðingar sakni þess litla og rólega þorps sem byggðarlagið var áður .
Sjálfri finnst mér þetta allt hafa verið til góða .
Áður en framkvæmdir við iðjuverið hófust bjuggu hér rétt rúmlega 600 manns en eru nú um það bil 1.100 .
Eðlilega verður bæjarbragurinn annar en var þegar íbúatalan nærri því tvöfaldast , " segir Jóhanna Hallgrímsdóttir á Reyðarfirði .
Austurvegur liggur þvert í gegnum byggðina á Reyðarfirði ; Búðareyri eins og staðurinn var gjarnan nefndur fyrr á tíð .
Heiðavegurinn liggur af Austurvegi upp í brekkuna sem bærinn stendur undir og að Búðará en efstu húsin við götuna eru nánast á árbakkanum .
" Mér finnst ósköp notalegt að heyra árniðinn út um svefnherbergisgluggann .
Það er líka afskaplega þægilegt að geta farið hér út bakdyramegin , yfir göngubrú á ánni og upp í hlíðina þar sem hafa verið lagðir göngustígar um lerkiskóg og berjabrekkur .
Við maðurinn minn , Halldór Jónasson , fluttum hingað árið 1994 .
Féllum strax fyrir þessu húsi og staðsetningu þess .
Það er afskaplega friðsælt hérna en líka stutt í alla þjónustu svo sem verslanir og skóla bæjarins og yfir sumartímann sækir ferðafólk talsvert í Stríðsárasafnið sem er hér í þarnæsta húsi .
Í síðari heimsstyrjöld voru Bretar með allstóra herstöð hér og góðu heilli báru Reyðfirðingar gæfu til að varðveita þær minjar sem herinn skildi eftir sig og gera úr þeim safn sem er allrar athygli vert , " segir Jóhanna sem er Eskfirðingur að uppruna .
Reyðarfjörður er gróðursæll staður , enda er þar skjólsælt inni í fjarðarbotni .
Íbúarnir leggja metnað sinn í ræktunarstarf í bestu merkingu þess orðs og við æði mörg hús í bænum eru í dag fallegir skrúðgarðar sem fólk leggur metnað í .
" Hvar sem farið er um landið eru fallegir garðar .
Áhugi fólks á garðrækt hefur aukist mikið .
Hér heima í mínum eigin garði hefur mér þótt gaman að sjá hvernig döglingskvisturinn með sínum bleiku blómum dafnar .
Hins vegar býr allur gróður hér við aðsteðjandi hættu frá kerflinum sem æðir hér yfir allt og eirir nánast engu .
Á því vandamáli verður að taka af hálfu sveitarfélagsins og uppræta plöntuna .
Lúpínan er þó skárri ; sáir sér ekki jafnvíða og er oft falleg þar sem til hennar hefur verið sáð í sárum , " segir Jóhanna sem starfar við innkaup hjá álveri Fjarðaáls en eiginmaður hennar í skautsmiðju fyrirtækisins sem er langstærsti vinnustaðurinn á Austurlandi og veitir um 450 manns viðurværi .
" Mér finnst golfíþróttin ákaflega skemmtileg .
Undanfarið hafa staðið yfir framkvæmdir við gerð nýs golfvallar hér fyrir innan bæinn í landi Kollaleiru .
Gerð vallarins er eitt af þeim góðu verkefnum sem hægt var að hefjast handa um þegar íbúum hér fjölgaði með nýjum atvinnutækifærum .
Þetta er breyttur bær frá því sem var .
Hér höfum við flest sem þarf , en ekki myndi saka ef við fengjum hér huggulegt kaffihús með rétta andblænum .
Ég bíð eftir því að einhver opni slíkt fyrr eða síðar .
Að því yrði bæjarbót , " segir Jóhanna Hallgrímsdóttir að síðustu .
sbs@mbl.is Uppáhaldsstaðir 1 .
Árgil er hér að húsabaki , þar sem Búðaráin fellur ofan úr fjalli og fram til sjávar .
Í hlíðinni voru vegna byggingar álversins lagðir stígar sem nú nýtast göngufólki afar vel , enda er gaman að fara um þetta svæði .
Það á ekki síst nú á haustdögum þegar bæði bláber og krækiber sjást á lyngi og sveppir eru undir lerkitrjánum .
Í raun eru brekkurnar , Hálsinn eins og þetta svæði er oft nefnt , töfralandi líkastar .
2 .
Umfram allt annað er heimilið sá staður hér á Reyðarfirði sem mér er kærastur .
Margir leita langt yfir skammt í lífinu .
En það er sama hvað hver segir ; heima er alltaf allra best .
Flest hér í bæ er mér afskaplega gott og Reyðarfjörður er minn staður ; en heimilið mitt eins og ég hef búið það er tvímælalaust minn uppáhaldsstaður – og þar hefur staðsetningin hér við Heiðarveginn , þar sem húsið okkar er , mikið að segja .
