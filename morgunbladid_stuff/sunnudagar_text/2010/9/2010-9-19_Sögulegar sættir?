Ein frægasta uppákoma í bókmenntasögu Bandaríkjanna síðustu áratugi er deila Jonathans Franzens og Oprah Winfrey , eða svo má í það minnsta álykta af því hve miklu púðri hefur verið eytt í umfjöllun um það er Franzen fór háðulegum orðum um þær bækur sem Oprah valdi í bókaklúbb sinn : sagði að bækurnar sem hún veldi væru einnar víddar tilfinningaklám .
Þessi orð Franzens vöktu þess meiri athygli í ljósi þess að Oprah hafði valið bók Franzens , The Corrections , sem aðalbókina í bókaklúbbi sínum og gert hana að metsölubók fyrir vikið .
Ekki bætti svo úr skák þegar Franzen lét þau orð falla í viðtali við víðlesið tímarit að hann óttaðist að karlar myndu ekki lesa bókina hans fyrst Oprah hefði gefið henni gæðastimpil .
Oprah tók þessum hnífilyrðunum að vonum þunglega , svo illa reyndar að hún dró til baka boð til Franzens um að að vera gestur í sjónvarpsþættinum .
Gilti einu þó Franzen hefði dregið land , sagt að orð sín hefðu verið slitin úr samhengi og að hann væri Oprah þakklátur fyrir hjálp við kynningu bókarinnar : " Ég sagði sitthvað sem særði Oprah Winfrey og áttaði mig ekki á því fyrr en um seinan .
Mér þykir það leitt vegna þess að ég vil alls ekki særa fólk og síst af öllu þá manneskju sem hefur gert bandarískum bókmenntum gagn og aukið bóklestur .
" Krytur þeirra Jonathans Franzens og Oprah Winfrey áttu sér stað fyrir níu árum , en öll þessi saga var rifjuð upp í vikunni þegar spurðist að Oprah hefði valið nýja skáldsögu Franzens , Freedom , sem aðalbók í bókaklúbbnum , en listinn var kynntur í gær .
Menn gera ráð fyrir að bókin muni seljast enn betur en hún hefur þegar gert þegar búið verður að setja á hana merkimiða bókaklúbbs Oprah , en hún er þegar í efsta sæti allra helstu bóksölulista vestanhafs og bóksalar kvarta yfir því að útgefandinn hafi ekki við að skaffa þeim eintök .
Ýmsir hafa gert því skóna að leynilegir samningafundir útgefanda Franzens og útsendara Oprah hafi orðið til þess að þau náðu saman að nýju , en enginn þeirra sem koma að bókinni , hvorki þeir sem gefa hana út né starfsmenn sjónvarpsþáttar Oprah , hafa viljað láta hafa nokkuð eftir sér .
Það að Oprah skuli velja Freedom er þó í góðu samræmi við vinsældir hennar , umsagnir og umtal , enda hefur ekki verið fjallað eins mikið um neina bók vestanhafs á undanförnum árum .
