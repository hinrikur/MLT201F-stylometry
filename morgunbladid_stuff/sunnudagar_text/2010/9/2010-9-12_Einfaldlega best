Árið 1855 var örlagaríkt ár í vínheiminum .
Það stóð til að halda heimssýningu í París og að vanda vildu Frakkar gera hlutina svolítið smart .
Napóleon III sem þá var við völd fór þess á leit að í tilefni af heimssýningunni yrðu bestu vín Bordeaux flokkuð og ef þessi pistill væri ritaður á ensku myndi væntanlega næsta setning vera : The rest is history .
Heimssýningar þessa tíma voru svolítið ólíkar þeim sem haldnar eru í dag .
Þetta voru ekki risavaxnar sýningar þar sem allar þjóðir heims komu saman .
Þetta var fyrst og fremst eins konar pissukeppni á milli Breta og Frakka .
Bretar höfðu haldið tilkomumikla sýningu í Crystal Palace árið 1851 og Frakkar gátu að sjálfsögðu ekki verið minni menn .
Það gefur líka augaleið að þegar þeir settust niður og veltu fyrir sér hvar þeir gætu nú virkilega slegið Bretana út hafi þeir staðnæmst við bestu vín Frakklands .
Vínin sem valin voru til flokkunar voru annars vegar rauðvínin frá Médoc-skaganum norður af borginni Bordaeux og hins vegar sætvínin frá Sauternes og Barsac suður af Bordeaux .
Bestu vín þessara svæða voru flokkuð sem Grand Cru Classé eftir því hvaða verði þau höfðu verið seld á undanfarin ár og úr varð kerfi sem enn í dag gegnir lykilhlutverki um allan heim .
Bordeaux-flokkunin frá 1855 er viðmiðið sem allir styðjast við , hvort sem þeir viðurkenna það ekki .
Allir þeir sem framleiða rauðvín í hæsta gæðaflokki eru beint og óbeint að keppa við vínin sem mega kalla sig Grand Cru Classé .
Þessi vín hafa alltaf verið dýr en fyrir nokkrum árum var þó enn á valdi venjulegra einstaklinga að nurla saman fyrir flösku af einhverju þeirra fimm vína sem sköruðu framúr : Chateau Latour , Mouton-Rothschild , Lafite-Rothschild , Margaux og Haut-Brion .
Það er ekki nema rúmur áratugur frá því að Hótel Holt var með sérstök kvöld á fimmtudögum þar sem hægt var að fá þessi vín á hófstilltu verði .
Nú kostar flaska af nýlegum árangri hátt á annað hundrað þúsund krónur hjá vínmiðlurum í London .
Það eru ekki bara kreppusnauðir Íslendingar sem hafa ekki lengur efni á því að njóta þessara vína .
Hinir sögulegu markaðir þessara vína í Bretlandi og Frakklandi kvarta sáran yfir því að einungis nýríkir Rússar og Kínverjar geti keypt vínin – og kunni þar að auki ekki að njóta þeirra .
Meira að segja bandaríski markaðurinn hefur tekið að ókyrrast .
En um hvað snýst þetta allt ? Jú , það er einfaldlega þannig að á þessu svæði á hinum svokallaða Médoc-skaga norður af Bordeaux eru líklega fullkomnustu aðstæður til vínræktar sem hingað til hafa verið uppgötvaðar í heiminum , hvergi annars staðar nær Cabernet Sauvignon sömu fullkomnum .
Þetta er ekki nýr sannleikur .
Vínhúsin eða chateau-in á þessu svæði eru oft sannkallaðar hallir sem bera þess vitni að öldum saman hafa vínin ekki verið ókeypis .
Það er vissulega ekki hægt að treysta fullkomlega á aðstæður í Médoc – sveiflurnar milli árganga geta verið verulegar – en það er líka hluti af galdrinum .
Ef allir árgangar í Bordeaux væru eins myndi enginn nenna að lesa heilu doðrantana um muninn á árgöngunum og vínheimurinn stæði ekki á öndinni á hverju vori þegar blaðamenn og vínkaupmenn mæta á staðinn til að taka út nýjasta árganginn .
Þetta eru líka einu vínin sem eru seld löngu , löngu áður en þau eru komin á flösku .
Uppskeran er að hausti .
Um vorið mynda menn sér skoðun á árganginum og vínhúsin verðleggja sig og í kjölfarið geta almennir neytendur keypt vínin " en primeur " í kassavís og fengið þau afhent hátt í tveimur árum síðar .
Stundum hafa vínin þá hækkað í verði og fyrirhyggjan getur borgað sig .
Reynslan sýnir hins vegar einnig að það er allt eins líklegt að þau séu ódýrari þegar þau koma loks í almenna sölu .
Er eitthvert vit í þessu eða eru neytendur í sömu stöðu og frændinn sem Þórunn tróð í ...
? Kannski skiptir það ekki öllu máli .
Bordeaux ber ábyrgð á stórum hluta þess dýrðarljóma og þeirrar dulúðar sem umlykur góð vín .
Þegar best lætur eru vínin frá þorpunum Pauillac , St .
Julien , Margaux og St .
Estephé áþekk sinfóníum stórmeistaranna .
Þau láta engan ósnortinn .
Og þótt topp-vínin fimm séu álíka fjarlægur draumur vínáhugamönnum og Ferrari og Aston-Martin bílaáhugamönnum þá er af nógu að taka .
Pichon-Longueville , Talbot , Cantenac-Brown , Gruaud-Larose , Durfort-Vivens , Montrose , Issan og Lynch Bages ...
listinn er ansi langur yfir vín sem slaga hátt í þau bestu en kosta einungis brot af verði þeirra .
Vissulega ekki ódýr en nokkurn veginn viðráðanleg til hátíðabrigða .
Margir fussa og sveia yfir Bordeaux-snobbinu .
Slíkir menn þagna yfirleitt eftir glas af góðu 1982 .
Jú , jú , menn kunna að sparka bolta í Stoke .
En hafið þið séð hvernig þeir gera þetta í Barcelona ? Næst : Rhone 