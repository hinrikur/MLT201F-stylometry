Þegar píanó eru smíðuð er nauðsynlegt að strengjum slaghörpunnar sé haldið föstum með styrkum ramma .
Þessir rammar eru oftast byggðir úr smíðajárni .
Frumefnið járn eitt og sér er ekki alltaf sérlega gott smíðaefni og þess vegna hafa þróast aðferðir þar sem járnið er íbætt með öðrum frumefnum til þess að skapa nýja eiginleika .
Málmeðlisfræðin þekkir hina mismunandi eiginleika sem fram koma við að bætt er t.d. kolefni , nikkel eða krómi í járnið .
Þá er talað um stál .
Járnsmiður sem kælir járn frá bráð er í raun að mynda mismunandi kristalla eða fasa ; við 1.538°C storknar járnið og fær teningslaga byggingu ; við 1.394°C ummyndast byggingin í svokallaða flatarmiðja teningsbyggingu sem nefnd er Austenít ; við 912°C hverfur járnið aftur að upprunalegu teningslaga byggingunni .
Bygging sem reist væri úr venjulegu smíðajárni myndi verða fyrir miklum áhrifum við eldsvoða sem næði að hita járnið upp þannig að það færi í gegnum mismunandi fasabyggingu .
Elstu minjar járnhluta hafa fundist í Gerzah í Egyptalandi og eiga örugglega uppruna í loftsteinum .
Járnið hafði mikla yfirburði yfir brons , einkum varðandi hörku og styrk .
Hittítar eru taldir hafa verið fyrstir til að vinna járn úr járngrýti .
Jobsbók biblíunnar getur um járnvinnslu úr jörð .
Í Njáls sögu stjórna þær stöllur Hallgerður og Bergþóra húskörlum við kolagerð til notkunar við vinnslu járns úr mýrarrauða inni í Fljótshlíð .
Kolefni og íblöndun þess er einmitt einn af lykilþáttum margra einkenna járns og járnmelma , enda þótt eðlisfræðin á bak við það yrði ekki þekkt fyrr en á átjándu öld .
Í járnfræðum má breyta eiginleikum verulega með íbót kolefnis .
Með tiltölulega lágu innihaldi kolefnis ( 0,1-0,2% ) verður til sterkt efni sem t.d. er notað í burðargrindur bíla .
Með aukningu í allt að 1% verður til efni sem hentar í fjaðrir og víra .
Með hækkandi kolefnismagni má nota afurðina í öxla , en þegar magnið fer yfir 2% er talað um steypujárn .
Steypujárn var líklega fyrst notað í Kína um hálfu þúsundi ára fyrir Krists burð .
Íslendingar hófu að byggja mikla stálhörpu á fyrstu árum nýs árþúsunds .
Þarna er nýja tónlistarhúsið Harpa .
Á hliðum hennar verður litgleri komið fyrir í römmum sem gerðir eru úr stáli , listaverk sem ljær húsinu sérstaka fegurð .
Stálrammi sem rís tugi metra til himins þarf að hafa mikinn burð .
Efnið í hann þarf að vera í senn sterkt og suðuhæft , sem tengja má öðrum hlutum byggingarinnar með logsuðu .
Þá skiptir miklu máli að járnmelmið , blandan sem notuð er , sé rétt valin .
Ef kolefnismagnið er of mikið , verður til stökkur veggur sem ekki hentar nógu vel .
Bæði er hann óhentugur til suðu – og getur verið of stökkur til þess að halda burði í vindum og vetrarkulda við Faxaflóann .
Líklega var þetta vandinn sem blasti við byggingaraðilum í Hörpunni í Reykjavík árið 2010 .
Greining á stálinu sem tekið var og skoðað með rafgasljósgreini og kolefnisofni Nýsköpunarmiðstöðvar Íslands benti til þess að of hátt hlutfall kolefnis væri í smíðaefninu .
Þetta hlutfall er ekki hægt að lækka á staðnum ; það krefst þess að nýr rammi verði smíðaður úr efni með rétt kolefnisinnihald .
Aðstandendur byggingarinnar brugðust hárrétt við og gerðu ráðstafanir til að fá nýjan vegg .
Vonandi rís stálharpan við Arnarhól sterkari eftir þessar hremmingar .
Hún á eftir að verða vettvangur fagurra lista og vitnisburður um þekkingu á byggingartækni og efnisnotkun þeirra sem reistu hana .
Menningarhús varðveitir í senn listmenningu og tæknimenningu þjóðar .
