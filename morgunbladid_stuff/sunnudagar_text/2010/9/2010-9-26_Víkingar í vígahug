Ég ætla ekki að minnast einu orði á landsdóm og þær deilur sem nú standa á Alþingi um hugsanlega ráðherraábyrgð í þessum pistli .
Ég ætla að vera á jákvæðu nótunum , bara á þeim , enda hef ég verið spurð að því hvort ég hafi aldrei tilefni til þess að skrifa eitthvað jákvætt .
Ég ætla að leyfa mér að fjalla um frammistöðu míns liðs í sumar , meistaraflokks Víkings í fótbolta .
Víkingur vann 1. deildina sl. laugardag og leikur þess vegna í úrvalsdeild að ári .
Það er okkur Víkingum mikið fagnaðarefni .
Meira að segja sameinuðumst við Atli Gíslason , formaður þingmannanefndarinnar margumræddu , í gleðinni á vellinum í Víkinni sl. laugardag , þegar Víkingar lögðu lið HK að velli með 3-1-sigri , mjög svo verðskulduðum .
Sannast sagna hefur það verið afskaplega ánægjulegt að fylgjast með Víkingum í sumar .
Ég hef mætt á alla leiki félagsins nema tvo .
Vissulega hafa skipst á skin og skúrir , en skinið hefur þó verið mun meira , eins og lokatölur segja til um .
Það er margt sem er ánægjulegt við frammistöðu Víkinga í sumar .
Í fyrsta lagi er aðstaða félagsins í Víkinni í Fossvogsdal svo glæsileg orðin að hún hæfir bara úrvalsdeildarliði .
Þeir eru margir Víkingarnir í gegnum tíðina , sem hafa lagt hönd á plóginn við uppbyggingu þessarar glæsilegu aðstöðu , vallanna , stúkunnar , félagsheimilisins og íþróttasalarins .
Í öðru lagi hafa stuðningsmenn Víkings sýnt stuðning sinn í verki með því að mæta á völlinn og hvetja sína menn .
Liðsmenn Víkings hafa margsinnis sagt í sumar að þeir litu á okkur stuðningsmenn sína sem tólfta leikmanninn og hygg ég að það séu engar ýkjur .
Mig langar sérstaklega að nefna einn hóp sem hefur verið iðinn við að mæta , en það er fjórði flokkur karla í fótbolta Víkings .
Þessir ungu , glöðu , prúðu og flottu strákar hafa verið til hreinnar fyrirmyndar á leikjunum .
Þeir mæta saman , klæddir Víkingstreyjum , eru með undirbúin stuðningsslagorð á hreinu , hrópa , kalla og hvetja sína menn áfram , en eru alltaf prúðmennskan uppmáluð .
Enginn dónaskapur í garð andstæðingsins þar á ferð , heldur íþróttamannsleg og prúðmannleg framkoma í hvívetna , þannig að við Víkingar sem eldri erum höfum fyllst stolti og bjartsýni hvað varðar framtíð þessa ágæta félags , sem nú er 102 ára gamalt .
Þá vil ég nefna liðið sjálft .
Flestir leikmannanna eru ungir og efnilegir , aldir upp í félaginu og eru nú að uppskera árangur erfiðisins .
Vitanlega eru einstaka leikmenn meira en efnilegir .
Þeir eru bara þegar orðnir góðir , en margir strákanna eru fækkir á árunum 1988 til 1990 , þannig að þeir eiga vonandi mörg góð og árangursrík fótboltaár framundan .
Í bland eru svo reynsluboltar eins og Helgi Sigurðsson , sem ólst upp í Víkingi , fór svo utan í atvinnumennsku , er nú kominn aftur til síns uppeldisfélags og hefur svo sannarlega sýnt það í sumar , að þótt hann sé 36 ára gamall á hann heilmikið eftir á vellinum .
Annar reynslubolti , Daníel Hjaltason , sem er að vísu aðeins 32 ára gamall , leikur nú einu sinni þannig knattspyrnu , að það er oftast hrein unun að horfa á leik hans og knattmeðferð .
Marteinn Briem sprakk út eins og rós , þegar líða tók á sumarið ; Þorvaldur Sveinn Sveinsson lauk vertíðinni sl. laugardag með því að skora tvennu .
Frábært hjá honum .
Viktor Örn Guðmundsson , lánsmaður frá FH , hefur staðið sig með mikilli prýði í allt sumar .
Hornspyrnur hans og fríspyrnur eru stórhættulegar og vona ég svo sannarlega að hann sé kominn til að vera .
Dofri Snorrason , lánsmaður frá KR , gerði sömuleiðis góða hluti á meðan hann var með félaginu en KR innkallaði hann aftur til sín á lokasprettinum í úrvalsdeild .
En að megninu til eru strákarnir okkar í Víkingi uppaldir hjá félaginu og það er ekkert fararsnið á þeim núna úr röðum félagsins , því mér skildist sl. laugardag á þeim , að þeir hlökkuðu til þess að fá að spreyta sig í úrvalsdeild að ári .
Við stuðningsmenn þeirra hlökkum líka til að fylgjast með þeim og hvetja til dáða .
