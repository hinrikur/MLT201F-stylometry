Svavar Örn Svavarsson er einn eftirsóttasti hárgreiðslumaður landsins .
Hann rekur stofuna Mojo / Senter í Tryggvagötu þar sem hann vinnur yfirleitt langt fram á kvöld .
Svavar Örn hefur verið kallaður " tískulögga " en vill lítið gefa fyrir þann titil .
" Ég hef einu sinni látið plata mig í dómnefnd sem valdi best og verst klædda fólkið á Íslandi .
Það er ekki hægt að setja fólk í slíka bása af því allir hafa sinn stíl .
Ég kann illa við að setja fólk í ákveðið form , " segir hann .
" Ég hef ákaflega gaman af tísku og því að vinna með fólki , hjálpa því að finna sinn stíl og vera ánægt með sjálft sig .
Þarna er ekkert algilt en vissulega eru tískustraumar sem gaman er að fylgjast með .
" Hugsarðu mikið um útlitið ? " Ég hef gaman af að gefa fólki ráð varðandi hárgreiðslu og fatastíl , en þegar kemur að mínum eigin fatastíl þá á ég mjög erfitt með að klæða sjálfan mig almennilega .
Venjulega er ég í gallabuxum og bol og hendi yfir mig leðurjakka .
Svava Johansen og Arnar Gauti , vinir mínir , aðstoða mig við fataval þegar ég vil vanda mig .
Ég er í stöðugri megrun sem gengur ekkert .
En ég hugsa um heilbrigði , hreyfi mig og fer í jóga .
Ég er ekki frá því að mér líði betur andlega með þessari hreyfingu .
Ég vinn sem hárgreiðslumaður og lít á starf mitt sem mannlífsrannsókn og leit að manneskjunni á bak við klippinguna og fötin .
Þegar viðskiptavinur kemur til mín vil ég að hann kveðji mig ánægður .
" Meðfæddur áhugi Vaknaði áhugi þinn á tísku og útliti strax þegar þú varst krakki ? " Þetta er meðfætt .
Ég er mikill gaur inni í mér , en föt voru mitt áhugasvið og ég lék mér með Barbí , en var um leið mikill bílakall .
Pabbi minn var múrarameistari og ekki langaði mig í múrverkið .
Ég held að pabbi hafi verið óskaplega feginn að ég fór ekki þangað .
Ég ætlaði alltaf að verða flugþjónn , í stöðugu stoppi í útlöndum og svo ætlaði ég að verða mótorhjólalögga .
Ég held að þar hafi leðurfötin heillað meira en starfið .
" Hvenær fórstu svo að vinna í hárgreiðslu ? " Heima var ég látinn vinna í öllum skólafríum , það var ekki ætlast til að maður væri að hanga og mæla göturnar .
Ég var handlangari hjá pabba , bar steypu í múrarana og naglhreinsaði timbur .
Eitt sumarið vann ég svo í Steypustöðinni , var að hella kaffi ofan í strákana sem unnu þar , var að þrífa og gera fínt og huggulegt .
Eftir að ég kláraði skyldunámið ákvað ég að fá mér innivinnu um sumarið .
Ég gekk inn í hverja einustu búð á Laugavegi og bað um vinnu .
Ég var á sextánda ári og fékk alls staðar neitun .
Í einhverju gríni fór ég inn á Rakarastofuna á Klapparstíg og þar var ég tekinn á samning .
Strax fyrstu dagana fann ég mig í starfinu .
Eftir það vann ég hjá Elsu Haralds hárgreiðslumeistara í mörg ár .
Hún er guðmóðir mín í starfinu og ég lít mjög upp til hennar .
Svo stofnaði ég eigin hárgreiðslustofu fyrir fimm árum .
Sú kona sem ég vinn mest með og hefur staðið þéttast við bakið á mér síðustu árin er Hrund sem vinnur við hliðina á mér .
Mér finnst ómetanlegt að hafa hana nálægt mér .
" Tala við þá látnu Faðir þinn lést þegar þú varst unglingur , er það ekki rétt ? " Pabbi , Svavar Örn Höskuldsson , fékk hjartaáfall og dó árið 1991 , þá var ég rétt sautján ára .
Auðvitað er það áfall að missa foreldri sitt .
En ég lít aldrei svo á að pabbi sé farinn , og það sama á við um látna vini og vandamenn .
Þeir eru ekki farnir , eru bara ekki við og taka ekki símann .
Ég tala við allt þetta fólk , bið það um leyfi fyrir hinu og þessu og leita eftir ráðgjöf í sambandi við fyrirtækið .
Alltaf fæ ég svör .
Það er ekki langt síðan ég fór til miðils sem sagði við mig : " Þú talar alltaf við pabba þinn á sama stað .
" Það er alveg rétt hjá honum .
Alltaf þegar ég keyri Öskjuhlíðina á leiðinni heim hugsa ég til pabba og tala við hann .
Ég trúi sannarlega á líf eftir dauðann .
" Ertu þá ekki hræddur við dauðann ? " Alls ekki .
Ég hlakka til þeirrar stundar , vona bara að hún verði friðsæl og falleg .
" Þú hefur náð mjög langt og ert eftirsóttur , hvað er það sem þú hefur og aðrir hafa ekki ? " Ég er ekki endilega besti klippari í bænum en ég hef áhuga á fólki og hef óskaplega gaman af starfinu mínu .
Ef maður hefur ekki gaman af því sem maður er að gera á maður að hætta því .
Ég er léttur og kátur , sýni fólki áhuga og þess vegna er ég eftirsóttur .
" Talarðu mikið við viðskiptavinina ? " Ég er sannarlega altalandi .
" Ertu með margar prímadonnur sem viðskiptavini ? " Ég er sjálfur prímadonna , lít svo stórt á mig að mér finnst ég ekki minni maður en aðrir .
Ég umgengst það fólk sem ég vil þekkja og læt hina vera .
Maður þarf að finna hvar maður er sterkur og hvar ekki .
Ég er ekki endilega sterkur með öllum , frekar en þeir með mér .
" Vinátta við viðskiptavini Þú hefur nokkrum sinnum farið með söngvurum í Júróvisjónkeppnina .
Hvernig upplifun var það ? " Það hefur hjálpað mér í hárgreiðslunni að ég hef unnið mikið í öðrum verkefnum .
Söngvarar hafa viljað fara með mér til útlanda af því ég er ekki bara hárgreiðslumaður heldur líka förðunarmeistari .
Ég hef farið nokkrum sinnum með söngvurum á Júróvisjón , Einari Ágústi , Birgittu , Jónsa , Selmu og Eiríki Haukssyni .
Allir halda að við séum þarna á fylliríi á kostnað ríkisins .
Það er ekki þannig , þetta er mikil vinna og miklar æfingar en það er samt gaman .
En keppnin er alltaf að verða umfangsmeiri .
Ég hætti að fara með á Júróvisjón þegar þetta fór að vera hálfur mánuður í útilegu .
Ég hafði ekki efni á því .
" Hvaða kúnnar eru mestu vinir þínir ? " Það er erfitt fyrir mig að gera upp á milli þessa fólks .
Ég á svo margar góðar vinkonur .
Bára " bleika " Sigurjónsdóttir var mikil vinkona mín , stórkostleg kona sem kenndi mér margt .
Ég var bara barn þegar ég byrjaði að greiða henni .
Við urðum gríðarlega miklir mátar og ég erfði eftir hana fallegan stól sem ég held mikið upp á .
Þegar maður talar reglulega við fólk í mörg ár , eins og ég hef gert , þá kynnist maður því mjög vel .
Sumir viðskiptavinir koma vikulega , flestir á sex vikna fresti .
Þessi nána vinátta er mjög sérstök , bæði er þetta sterkt trúnaðarsamband og kært vinasamband .
Ég hitti þetta fólk jafnvel oftar en nána ættingja enda lít ég á marga viðskiptavini sem fjölskyldu mína .
Ef ég fer í frí í tvær vikur kem ég til baka og segi við sjálfan mig : Mikið er gott að vera kominn aftur í rútínuna og hitta allt þetta dásamlega fólk .
" Stóra ástin Þú ert hommi , var erfitt að koma út úr skápnum á sínum tíma ? " Það var eiginlega litið svo á að ég hefði meiri rétt en aðrir til að vera hommi af því ég var í hárgreiðslunámi .
Fólk sagði : Æ , hann er í hárgreiðslunni .
Og þegar ég var spurður í hvaða skóla ég væri og ég svaraði Iðnskólanum var viðhorfið oft : Æ , hann er sennilega með lesblindu , athyglisbrest eða eitthvað svoleiðis , allavega hlýtur eitthvað að vera að honum .
Ég fann ekkert fyrir því að ég hefði verið í skápnum eða að ég hefði komið út úr skápnum .
Fjölskyldan vissi ekki að ég væri hommi fyrr en ég byrjaði að vera með Daníel sem ég bý með í dag .
Fjölskyldan tók sambandi okkar mjög vel , það voru kannski einhver aukaslög hér og þar og hjartaflökt í einn eða tvo daga , en svo var það búið .
Fjölskylda Daníels er algjörlega yndisleg og það er mín líka .
Ef fólk sér að maður er hamingjusamur þá skipta svona hlutir engu máli .
" Hvernig kynntust þið Daníel ? " Ég var að vinna hjá Simba vini mínum hjá Jóa og félögum og Simbi réð Daníel í vinnu .
Ástin bankaði fljótlega upp á .
Núna vinnur Daníel með mér í fyrirtækinu .
Við erum líkir en samt ólíkir .
Við höfum áhuga á svipuðum málum en hann er algjört náttúrubarn , gefinn fyrir útveru , meðan ég kann afskaplega vel við mig á Jómfrúnni með rauðvínsglas og smurbrauð .
Við höfum verið saman í átta ár og okkar sambúð hefur verið mjög farsæl .
Það er alltof mikið um að fólk hlaupi úr einu sambandi í annað , eins og ekkert sé .
Það er ekki mikil ást í þannig samböndum .
" Er Daníel stóra ástin í lífi þínu ? " Það var eiginlega ekki neinn áður en ég kynntist honum .
Ég var mjög upptekinn af sjálfum mér og langaði alltaf í eitthvað sem ég fékk ekki .
En svo kom Daníel .
Þá kynntist ég því hversu mikill munur er á því að vera ástfanginn og vera spenntur fyrir einhverjum .
Það er alveg gjörólíkt .
Ég er reiðubúinn að ganga í gegnum eld og brennistein til að viðhalda þeirri tilfinningu sem við Daníel berum hvor til annars .
" Langar ykkur til að eiga börn ? " Já , okkur langar að eiga börn .
Við erum svo heppnir að búa í yndislegu þjóðfélagi þar sem stjórnvöld hafa komið því áleiðis að samkynhneigðir megi ættleiða en það vill svo til að ekkert land vill ættleiða til samkynhneigðra .
Þannig að fara verður alls kyns krókaleiðir .
En við myndum taka barni opnum örmum .
" Þú virðist vera mjög glaðsinna og áhyggjulaus , er það rétt mynd af þér ? " Ég er svo heppinn að vinna innan um fólk og tala við mjög marga .
Sumir hafa það miklu verra en ég , margir eru miklu glaðlyndari en ég , margir hafa meiri ábyrgðartilfinningu og aðrir eru kærulausari en ég .
Það góða við þetta er að maður tekur hverjum eins og hann er og það hvarflar ekki að manni að dæma nokkurn mann .
Ef ég er dapur einn daginn get ég alltaf talað við viðskiptavininn og á eftir líður mér betur og sömuleiðis get ég hjálpað öðrum með því að tala við þá .
Mér finnst jafn gaman núna og í góðærinu .
Allt er orðið miklu mannlegra en áður , en ég er samt ekki að gera lítið úr versnandi fjárhag .
Sjálfur hef ég aldrei átt jafnlitla peninga .
Ég þarf að hafa fyrir hverri einustu krónu en ég borga skattana mína með bros á vör .
Ég veit að ég hef ekkert upp úr því að hafa áhyggjur .
En ég er líka að verða miklu andlegri .
Það hefur gerst ósjálfrátt .
Ég veit að ef allir færu eftir boðorðunum tíu þá væri ekkert að .
Þá væri líka miklu skemmtilegra að lifa , þótt það sé gaman að lifa .
Ég trúi því líka að ef maður kemur fram við aðra eins og maður vill að komið sé fram við mann sjálfan þá verði lífið yndislegt .
" 