Landsdómur er yfir eitt hundrað ára gamall .
Viðurkennt er í íslenskri lögfræði að lög geta fallið úr gildi vegna notkunarleysis ( desvetudo ) og einnig er viðurkennt að réttarþróun og ný túlkun ákvæða stjórnarskrár getur leitt til þess að ákvæðum settra laga verði ekki beitt .
Hvernig skyldi standa á því að ákvæði um ráðherraábyrgð og landsdóm hafi aldrei verið virkjuð fyrr en nú á Íslandi ? Er það vegna þess að frá árinu 1905 og fram til ársins 2007 sátu hvítþvegnir englar ætíð við stjórnvölinn í landinu ? Ef þingumræðan og þjóðmálaumræðan á lagalegum líftíma landsdóms er skoðuð eru menn sjaldnast sammála um að svo hafi verið .
Öðru nær .
Ráðherrar hafa iðulega verið sakaðir um landráð í fjölmiðlum og slíkt hefur einnig heyrst innan þings .
Miklu oftar , svo næstum er hægt að segja það algengt , eru ráðherrar á Alþingi sakaðir um að brjóta stjórnarskrána , annaðhvort bein ákvæði hennar eða í það minnsta anda hennar , sem er að vísu miklu óljósari mælikvarði .
Vissulega eru það iðulega orðhákar á borð við Steingrím J. Sigfússon eða Össur Skarphéðinsson sem þannig ganga fram , en varfærnari menn og vandaðri að virðingu sinni , sem meira mark er því tekið á , hafa einnig verið uppi með svo alvarlegar ásakanir .
Þrátt fyrir það hefur Alþingi aldrei talið nægjanleg skilyrði fyrir hendi til að það vilji grípa til svo alvarlegs úrræðis að kalla saman landsdóm með vísun til ráðherraábyrgðar .
Margar skýringar er sjálfsagt hægt að gefa á þessari staðreynd .
Og einni niðurstöðu má reyndar slá fastri án þess að fara í gegnum hinar hugsanlegu skýringar .
Niðurstaðan er sú að þingið , svo misjafnlega sem það hefur verið skipað í heila öld , hefur talið að um algjöra þrautavaraleið væri að ræða , sem yrði ekki farin nema ákæruatriðin væru fullkomlega skotheld og nánast óumdeild .
Því til viðbótar hljóta að minnsta kosti hinir ærlegu í hópi þingmanna á hverjum tíma að hafa gert sér glögga grein fyrir að það er vafasamt mjög að færa saksóknina í landinu með þessum hætti í eins pólitískan búning eins og frekast er unnt .
Alþingi fer í skikkju ákæruvaldsins Hverjum dettur í hug að Atli Gíslason sem grætur krókódílstárum í ræðustól Alþingis og talar um þungbæra skyldu meini orð af því sem hann segir ? Maður sem ekki gat fjallað málefnalega um Baugsmálin , þótt löglærður sé , en féll í fyrsta fúla pytt sem hann fann af því hann réði sér ekki pólitískt .
Hverjum dettur í hug að framsóknarmennirnir í nefndinni færu svo vel í taumi Atla Gíslasonar ef álitaefnið sneri að flokksbræðrum þeirra eða -systrum ? Hver getur velgjulaust hlustað á þingnefndina gefa til kynna að ef þingmenn hefðu ráðið för fremur en ráðherrar hefði ekkert bankaáfall orðið ? Þingmenn sem aldrei sögðu múkk , voru sumir viljugar klappstýrur og gengu flestir eins og beiningamenn fyrir liðið sem rændi bankakerfið innan frá og stóð fyrir siðrofi þjóðfélagsins og bað það um aur til að þeir hlytu framgang í prófkjöri eða í kosningum .
Og svo setur þingnefndin saman óskalista um allt mögulegt sem eigi að stofna til , án þess að geta fært nein rök fyrir því að nokkuð af því hafi eitthvað haft með bankahrun að gera .
Þingnefnd Atla Gíslasonar hefur svo sannarlega ekki aukið virðingu þingsins , þvert á móti .
Og því miður var ekki við því að búast .
Það er maðkur í mysunni víðar en við Hítará .
Tvenn rök En rökin sem færð eru fram fyrir framgöngu þingnefndarinnar sem meirihluti Alþingis virðist ætla að elta fram af siðferðisbrúninni eru ekki síst tvenns konar .
Annars vegar að þingið hafi aldrei staðið frammi fyrir jafn risavöxnu máli og þessu og hins vegar að rannsóknarnefnd Alþingis gefi leiðbeiningu um þennan málatilbúnað .
Það er alveg rétt að bankaáfallið er engin smásmíði í þjóðarsögunni .
Eftir " hrun " rann loks upp fyrir ráðamönnum að nokkrir viðskiptajöfrar sem heilu stjórnmálaflokkarnir virtust líta á sem ósnertanlega hálfguði höfðu í svo þéttum tengslum að virða má til samsæris látið greipar sópa og valsað um með hundruð og þúsundir milljarða undir samheitinu útrás .
Þeir höfðu falsað eignastöðu fyrirtækja sinna , banka sem annarra .
Og jafnframt haldið uppi fölsku hlutabréfaverði nánast allra fyrirtækja á markaði með margvíslegum snúningum án þess að Kauphöllin virtist sjá að neitt óeðlilegt væri að gerast .
( Þegar rannsóknarstormur geisar dettur engum þó í hug að rannsaka þurfi kauphallarviðskiptin í landinu ) .
Og þegar fjárausturinn úr bönkunum dugði ekki til voru lífeyrissjóðirnir mergsognir .
Og því verður ekki neitað að stjórnvöldin í landinu , frá forsetanum og niður úr , voru í allt of nánu vinfengi við allt þetta lið .
Samfylkingin og Baugur voru í hugum margra sín hvor hliðin á sama peningnum .
Og sambandið við aðra meginspellvirkja íslensks efnahagslífs var einnig of þétt og þar koma vissulega fleiri við sögu en Samfylkingin ein .
Enginn vafi er á að þessi beini og óbeini stuðningur , jafnvel stundum í formi furðulegrar undirgefni , gerði útrásarmönnum kleift að ganga lengra , vera lengur að og valda meiri eyðileggingu en ella hefði verið .
Allt var það stórlega ámælisvert .
En það léttir ekki þrátt fyrir allt þeirri skyldu af Alþingi , þegar það breytir sjálfu sér í saksóknara , að færa þá framgöngu til refsiákvæða .
Og ef það er framgangan sem lýst er hér á undan sem duga á til að draga ráðherra fyrir landsdóm , þá verða fleiri ráðherrar síðustu ríkisstjórnar að vera í þeim hópi .
Og er þá ekki aðeins átt við Össur Skarphéðinsson svo augljóst sem það er að hann hlýtur að vera í hópnum sé ákært á annað borð .
Hin meginröksemdin lýtur að rannsóknarnefnd Alþingis og hvað megi lesa út úr skýrslum hennar um hvort og hverja beri að ákæra .
Nú liggur fyrir að þingnefndin notar leiðbeiningar þaðan eftir hreinum hentugleikum , sem veikir mjög alla tilvísun til rannsóknarnefndarinnar .
En hitt skiptir einnig máli að störf rannsóknarnefndarinnar eru ekki gallalaus og ámælisvert var af Alþingi að láta undan kröfum tveggja nefndarmanna áður en þeir voru skipaðir að verk þeirra og niðurstöður mættu hvergi koma til endurmats eða áfrýjunar , sem varla fær staðist .
Nefndin fékk víðtækar heimildir til að afla gagna .
Það virðist hún hafa gert með fullnægjandi hætti .
En þegar nefndarmenn fóru að draga eigin ályktanir af gögnunum risu þeir ekki undir verkefnum sínum .
Jafnvel þótt þeir gætu ekki eftir lúsaleit fundið að einstaklingar sem þeir beindu rannsókn að hefðu brotið gegn neinum lagafyrirmælum eða reglum sem í gildi voru dugði það ekki til .
Þeir ályktuðu í ýmsum tilvikum að menn hefðu þá að minnsta kosti brotið gegn hugdettum nefndarmannanna sjálfra ! Slíkur fáránleiki hefði aldrei verið settur á blað nema vitað væri að slíkri þvælu yrði ekki hægt að áfrýja eitt eða neitt .
Ofsamenn í dægurumræðunni myndu líka síður beina spjótum sínum að nefndarmönnum , sem þeir virtust óendanlega hræddir við , ef nefndin léti eftir sér að sletta að ósekju í þá sem bloggmenn hefðu á heilanum .
Og til að bæta gráu ofan á svart voru andmæli þeirra sem hafðir voru fyrir heimatilbúnu ámæli nefndarmanna ekki prentuð með skýrslunni sjálfri , þvert gegn gefnum fyrirheitum nefndarformannsins .
Þetta gerir það að verkum að Alþingi getur með mjög takmörkuðum hætti leitað leiðbeininga í skýrslur rannsóknarnefndar Alþingis .
Það verður því sjálft að finna og rökstyðja þau ákæruatriði sem til greina eiga að koma .
Landsdómur lifnar við En hvað sem öllu framansögðu líður þá hefur eitt breyst með framgöngunni á Alþingi .
Landsdómur hafði eins og Þyrnirós sofið í heila öld .
En nú minnir hann meir á Frankenstein sem óvandaðir vöktu til lífsins .
Það varð lítt við hann ráðið eftir það .
Augljóst er að fleiri mál hljóta því að koma til hans kasta .
Icesave-málið kemur fyrst upp í hugann og það hefur þann kost í þessu sambandi að þar þarf ekki að fást við hvort athafnaleysi valdi sök .
Þar liggja fyrir athafnir ráðherra sem gengu þvert á gildandi lög og beina stórkostlega hagsmuni ríkisins .
Því væri miklu meira vit að byrja á því máli .
