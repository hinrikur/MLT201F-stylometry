Norðlenskar kartöflur hafa yfirleitt átt hug minn allan í byrjun september , þegar uppskeran er í hámarki .
Þess vegna finnst mér við hæfi að velta kartöflum aðeins fyrir mér um leið og ég gef uppskrift að kartöflusúpu .
Kartöflur eru sennilega það hráefni sem flestir Íslendingar þekkja og nota mikið enda eru þær fjórða mest ræktaða ferskvara í heiminum á eftir hrísgrjónum , hveiti og maís .
Kartöflur eru upprunnar í Perú og bárust til Evrópu með Spánverjum og Portúgölum á seinni hluta 16. aldar .
Elstu heimildir um kartöflurækt í Evrópu eru síðan 1567 frá Kanaríeyjum .
Í dag er kartaflan eitt af undirstöðuhráefnunum í evrópskri matargerð og Evrópubúar ásamt Ameríkönum eru helstu neytendur hennar en vinsældir kartöflunnar verða sífellt meiri í Asíu , enda er Kína nú stærsti kartöfluframleiðandi heimsins með u.þ.b. fimmtug heimsframleiðslu .
Kartöflurækt eða garðyrkja almennt var ekki algeng á Íslandi fyrr en á 19. öld en árið 1807 kom útsæði til Akureyrar sjóleiðina frá Ameríku og kaupmaðurinn Hans Wilhelm Laver hóf kartöflurækt í Lækjargilinu og þaðan breiddist ræktunin síðan út um Norður- og Austurland en þá var kartöflurækt orðin þekkt á Vesturlandi og Suðurlandi .
Það er gaman að segja frá því að árið 1757 reyndi konungurinn Friðrik V. að fá Íslendinga til að rækta matjurtir , kál , kartöflur og fékk hann meðal annars sýslumenn til að fylgja eftir boðunum en lítið gekk .
Hann ítrekaði bón sína ári síðar en varð ekki að ósk sinni .
Gastronómísk tenging kartöflunnar er nánast einungis með tilliti til sterkju , en 30% máltíðar eiga að vera sterkja , til dæmis grjón , pasta eða kartöflur ; þær eru ansi mikilvægur partur af vestrænum máltíðum og þá helst norrænum .
En velgengni kartöflunnar á matarborðum norrænna þjóða verður sennilega útskýrð með því hversu vel hentar að rækta kartöflur landfræðilega og veðurfarslega saman borið við aðra sterkju .
Kartöflur eru órjúfanlegur partur af matarvenjum Spánverja og Frakka en Ítalir eru ekki eins háðir kartöflum , sem skýrist líklega af vinsældum pasta þar í landi .
Kartöflur voru lítt þekkt hráefni í asísku eldhúsi en sækja gríðarlega á þar ; samkeppnin er reyndar hörð enda hrísgrjón á heimavelli .
Og ræktun talsvert erfiðari en í Vesturlöndum sökum hita og rakastigs .
Framreiðsla á kartöflum á veitingastöðum heimsins er oft mjög einhæf og hafa nokkrir þekktir veitingamenn lýst áhyggjum sínum af þessu , t.d. sagði Santi Santamaria , einn þekktasti veitingamaður Katalóna , að ef orðið kartafla kæmi fyrir á matseðli spænskra skyndibita- og fjölskylduveitingastaða væru það nánast undantekningarlaust djúpsteiktar kartöflur .
Jamie Oliver , sem barist hefur fyrir betri skólamáltíðum á Bretlandseyjum , sagði að mikill fjöldi 12 til 13 ára Breta hefði aldrei bragðað kartöflur öðruvísi en stappaðar eða djúpsteiktar .
Ferran Adria gerði grín að Spánverjum með því að elda þjóðarrétt Katalóna ( Tortilla de patatas ) , eggjaköku með kartöflum og lauk , úr kartöfluflögum úr poka .
Hann var valinn maður ársins í Katalóníu fyrstur kokka en veitingastaður hans hefur verið útnefndur sex sinnum besti veitingastaður heims .
Ameríski kokkurinn Jerry Traunfeld , sem varð frægur á Herbfarm í Seattle , hefur áhyggjur af einstefnu í neyslu á Premier-kartöflum í Norður-Ameríku og nefnir einnig franskar , mús og bakaðar .
Ég er nokkuð viss um að landinn velur innlendar kartöflur þegar hann verslar í stórmarkaðnum en ég er líka nokkuð viss um að fólk áttar sig ekki á að kartöflur á skyndibitastöðum eru nánast alltaf erlendar og það á ansi oft við í skólamötuneytunum .
Kartöflu-lauksúpa Fyrir 4-6 manns 150 g blaðlaukur 150 g laukur 400 g kartöflur 25 g smjör 1 ¼ L vatn Salt , pipar og graslaukur 1 ½ dl rjómi Grænmetiskraftur 2-3 msk lint smjör 4 msk söxuð steinselja Aðferð Laukurinn og blaðlaukurinn skornir í teninga og þeir svitaðir í smjörinu .
Kartöflurnar afhýddar og skornar í teninga , settar saman við og vatninu hellt yfir ásamt grænmetiskraftinum og rjómanum .
Soðið þar til kartöflurnar eru meyrar , þá er súpan smökkuð til með salti , pipar , graslauk og smjörinu .
Steinseljunni er stráð yfir þegar súpan er borin fram , það má einnig nota graslauk .
