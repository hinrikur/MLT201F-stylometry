Það er áhugavert að velta fyrir sér hvort súkkulaði og kakó séu partur af íslenskum mat .
Það er ansi mikil einföldun að svo sé ekki af því hráefnið finnist ekki á Íslandi .
Kakósúpa og hrísgrjónagrautur með rúsínum eru nokkuð sem allir geta verið sammála um að sé partur af okkar matarmenningu þó svo hráefnið sé ekki upprunnið hér á landi .
Heita súkkulaðið okkar Íslendinga er einstakt , hæfilega sætt , þunnt og vel heitt .
Frakkar vilja það hins vegar volgt , frekar þykkt og dísætt , og Ítalir vilja hafa það volgt , svellþykkt og beiskt .
Báðar þessar þjóðir ásamt Spánverjum líta á súkkulaði sem stóran part af sinni matarmenningu , þrátt fyrir að kakóbaunin sé upprunalega frá Suður-Ameríku .
Spánverjar komu fyrstir með kakóbaunina til Evrópu , fljótlega upp úr 1500 , frá Mexíkó , en innflutningur hófst ekki fyrr en 70 til 80 árum seinna .
Drykkur úr soðnum kakóbaunum , bragðbættur með ýmsu kryddi eins og vanillu , chili og hunangi , hafði þá verið þekktur meðal Asteka í mörg hundruð ár .
Drykkurinn var mikils metinn en eingöngu ætlaður fyrirmönnum , hermönnum og virtum gestum , en þar var kakóbaunin markaðsvara og nánast gjaldmiðill .
Þangað má rekja uppruna enska orðsins yfir súkkulaði ( cacao ) en plantan heitir " theobroma cacao " eða " fæða fyrir guðina " .
Spánverjar léku þetta eftir , en kakódrykkurinn þekktist ekki utan Spánar fyrr en eftir aldamótin 1600 , fyrst á Ítalíu og síðan í Frakklandi um 60 árum seinna eftir að spænska prinsessan María Theresa giftist Lúðvíki fjórtánda .
Þá spruttu upp kakóhús um alla Evrópu .
Á átjándu öld datt Bretanum Hans Sloane í hug að sjóða kakóið í mjólk en ekki vatni , þessi uppskrift fór leynt lengi en komst síðar í hendur Cadbury-bræðra .
Árið 1847 framleiddi enska fyrirtækið Fry and Sons súkkulaði í föstu formi sem líkist því sem við þekkjum í dag .
Þrjátíu árum seinna bjó svissneski sælgætisframleiðandinn Daniel Piteter til mjólkursúkkulaði með niðursoðinni mjólk , nýrri uppfinningu landa síns Henris Nestlés .
Ég var alveg heillaður á námsárum mínum þegar ég smakkaði fyrst súkkulaði með villibráð .
Ef ég man rétt var það hjá Úlfari Finnbjörnssyni , einum vinsælasta matarpenna okkar Íslendinga .
Við kokkarnir sem tókum " fusion " -bylgjuna alvarlega og notuðum súkkulaði mikið í matargerð , annað en eftirrétti , töldum það ansi frumlegt .
En það er eins og með margt annað í matargerðinni að flest hefur verið reynt , en löng hefð er fyrir súkkulaði í villibráðarréttum á Ítalíu og í Mexíkó hefur það lengi verið notað í kjöt- og kjúklingarétti .
Hér á eftir gef ég uppskrift að skemmtilegum eftirrétti sem ég lærði á Ítalíu og vil minna á Matardagana sem standa nú yfir í Vetrargarðinum í Smáralind .
Þar kennir ýmissa grasa í íslenskri matarmenningu .
Heitur súkkulaðibúðingur Fyrir 10 til 12 1/3 dl mjólk 1½ dl rjómi 500 g konsum-suðusúkkulaði ( Nói-Síríus ) 8 egg 120 g sykur 230 g smjör Aðferð Setjið mjólk og rjóma í pott .
Látið yfir vægan hita og bræðið súkkulaðið þar í .
Látið kólna aðeins .
Þeytið saman egg og sykur þar til það verður ljóst , létt og froðukennt .
Þá er súkkulaðiblöndunni hrært út í og þessu blandað vel saman .
Nuddið smjörinu ( sem er við stofuhita ) smátt og smátt saman við súkkulaðiblönduna með sleif .
Geymið í kæli í 1-2 tíma áður en deigið er látið í smurðar " souffle " -skálar og bakað í ofni við 180 gráður í 10-14 mínútur .
Búðingurinn á að vera blautur í miðjunni .
