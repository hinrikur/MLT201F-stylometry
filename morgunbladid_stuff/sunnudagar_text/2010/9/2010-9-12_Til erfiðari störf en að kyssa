Þegar Drew Barrymore gengur inn í glæsilegan salinn á Claridges hótelinu í Mayfair snýst athygli allra viðstaddra að þessari ungu og glæsilegu konu .
Hún fær sér sæti og byrjar á því að biðjast afsökunar á því að vera of sein .
" Umferðin var algjör martröð en ég leik mér ekki að því að láta fólk bíða .
Ég ber virðingu fyrir tíma annarra ! " Það virðist ótrúlegt að þessi unga kona sé búin að vera meira en þrjátíu ár í kvikmyndabransanum en hluti útskýringarinnar felst auðvitað í því að Drew byrjaði barnung að vinna við kvikmyndaleik .
Sjö ára gömul skaust hún upp á stjörnuhimininn þegar hún lék í kvikmynd guðföður síns , Stephens Spielberg , E.T .
The Extra Terrestrial .
Þegar hún lítur yfir farinn veg segist hún heilt á litið vera ánægð með afrekin .
" The Wedding Singer " og " 50 First Dates " finnast mér mjög skemmtilegar myndir og " E.T .
" er meistaraverk í kvikmyndasögunni .
" Hún segist líka vera stolt af " Donnie Darko " , sem hún framleiddi sjálf og mjög hrifin af " Charlie ' s Angels " , þótt ekki væri fyrir annað en hvað það var gaman að gera hana .
" Ég myndi ekki hafna tilboði um aðra " Charlie ' s Angels " -mynd þótt ég væri komin í hjólastól .
Ekki þótt við þyrftum að kalla hana " Charlie ' s Angels ; Þvagleggsárin ! " Ekki of fín fyrir grín Drew Barrymore er nánast fædd í kvikmyndaverinu .
Foreldrar hennar voru John Barrymore leikari og fyrirsætan Ildiko Jad Jaid .
Amma og afi voru stórstjörnur þöglu myndanna , Dolores Costello og John Barrymore Sr. en óskarsverðlaunahafinn Ethel frænka Drew , hafnaði bónorði Winstons Churchill .
Guðforeldrarnir eru svo Sophia Loren og Stephen Spielberg .
Það þurfti því ekki að koma neinum á óvart að Drew yrði leikkona en auk þess rekur hún sitt eigið kvikmyndafyrirtæki , Flower Films , og hefur því einnig spreytt sig á leikstjórn og kvikmyndaframleiðslu .
" Ég hef lært mikið á því að reyna fleira í kvikmyndagerð en bara leikarastarfið en ég er samt fyrst og fremst leikkona , " segir Drew og laumar tyggjóinu sínu ofan í vatnsglasið .
" Ég bý líka yfir meiri sjálfsaga og hef þroskast í starfinu að því leyti að nú vinn ég heimavinnuna mína og þegar á þarf að halda get ég slökkt á símanum og lokað einkalífið úti til að einbeita mér .
Samt er ég dauðhrædd við hrokann og sjálfsánægjuna sem getur stundum fylgt leikarastéttinni .
Eins og þegar leikarar verða of fínir og alvarlegir til að leika í gamanmyndum .
" Hún belgir sig alla út af mærðarlegu oflæti og segir ; " Ég er í faginu , sko ...
" Drew er hálffertug og fer ekki varhluta af því að hún mun ekki endalaust geta leikið sömu hlutverkin .
Hún segir sér þó ekki verða svefns vant vegna þess .
" Maður þarf auðvitað að vera heiðarlegur við sjálfan sig og horfast í augu við að maður getur ekki leikið sömu hlutverkin að eilífu .
Það þarf heldur ekkert endilega að þýða að starfsferillinn sé á enda þótt maður leiki ekki alltaf hlutverk kynbombunnar .
Meryl Streep og fleiri fullorðnar konur drottna yfir miðasölunni .
" Hún lítur sem snöggvast ofan í vatnsglasið sitt , eins og til að fullvissa sig um að tyggjóklessan sé þarna ennþá .
Ropar lágt og hlær ofurlítið vandræðalega .
" Þetta er nú meira , " segir hún .
Útskýrir svo að viðhorfið skipti öllu máli þegar leiklistarframinn er í húfi .
" Þegar ég var yngri og stóð frammi fyrir stjórn kvikmyndaversins að reyna að telja þá á að framleiða kvikmynd sem ég vildi gera hefði lítið þýtt að ákveða að 22 ára gemlingur í gallabuxum og stuttermabol ætti örugglega ekkert upp á pallborðið hjá þessum stórlöxum .
Lína Langsokkur hefði sko ekki verið hrædd við að berjast fyrir því sem hún tryði á og ég held að besta leiðin til að ná árangri sé að vera bara nógu öruggur með sig .
" Seinna sama dag verður mér hugsað til þessara orða .
Gúgla Drew Barrymore og Línu Langsokk og fæ staðfestingu á grunsemdum mínum .
Á skrifstofu leikkonunnar hangir stór mynd af Línu ! Flókið fjölskyldulíf Drew var aðeins níu ára þegar hún fékk Golden Globe verðlaun fyrir leik sinn í Irreconcilable Differences .
Í einu atriði myndarinnar drekkur hún kampavín en það var ekki bara á hvíta tjaldinu sem hún var farin að neyta áfengis .
Móðir hennar tók dóttur sína með sér í partý og næturklúbba og þegar Drew var tólf ára var hún byrjuð að reykja marijuana og neyta kókaíns milli þess sem hún vann í kvikmyndaverinu .
Hún lauk aldrei gagnfræðaskóla .
Eftir nokkrar meðferðir sótti hin fimmtán ára gamla Drew um " skilnað " við móður sína á þeim forsendum að mamma hennar hefði slæm áhrif á hana .
Dómarinn dæmdi Drew í hag , sem frægt er orðið .
Það er varla að maður kunni við að spyrja út í þessi einkamál en þegar þar að kemur talar hún um þetta af fyllstu einlægni .
" Við mamma erum enn að vinna í sambandinu , " segir hún og tekur sér smástund til að hugsa málin áður en hún heldur varlega áfram .
" Það er erfitt að eiga flókið fjölskyldulíf og fjölskyldan mín hefur aldrei verið einföld eða dæmigerð .
Ég veit hinsvegar að ég er ekki ein um að finna til sársauka eða samviskubits gagnvart mínum nánustu .
Fjölmargir horfast í augu við óleyst , óendurgoldin , óútkljáð allskonar eitthvað í samböndum sínum .
Svona fjölskylduflækjur geta verið átakanlegar og harmþrungnar en maður verður bara að horfast í augu við raunveruleikann og reyna að gera það besta úr stöðunni .
" Þegar fjölskyldumálin eru flókin getur vináttan skipt einstaklinginn miklu máli og Drew Barrymore segir að sú sé raunin í hennar lífi .
" Það er ekkert jáfólk í kring um mig .
Ég þekki kjaftæði og vil það ekki í mínu lífi .
Ég rugla heldur ekki í öðru fólki .
Raunveruleg vinátta , styrkur og heiðarleiki , það eru kostir sem ég kann að meta .
" Samkvæmt Drew hafa samstarsfélagar hennar hjá Flower Films , Nancy Juvonen og Chris Miller , fyllt skarð fjölskyldunnar í lífi hennar .
" Þetta fólk er bestu vinir sem ég gæti óskað mér .
Þau eru heiðarleg og segja mér blákaldan sannleikann , jafnvel þegar hann er óþægilegur .
Við framleiddum einmitt mynd sem heitir " He ' s Just Not That Into You " og fjallar um slíkt vinarþel .
' Hættu að blekkja sjálfa þig .
Hann er ekkert að fara að hringja .
Hann er ekki hrifinn af þér ! ' eða ' Þú þarft að sýna ábyrgðartilfinningu í vinnunni .
Þér mun ekkert ganga sem leikstjóra ef þú ert tíu mínútum of sein á hverjum degi .
' Það getur verið erfitt að heyra svona hluti en þetta eru bestu ráðin sem maður getur fengið .
Sannir vinir þurfa að segja sannleikann en ekki bara það sem mann langar til að heyra .
" Skrautlegt einkalíf " Ég hef átt alveg yndisleg sambönd við frábæra menn og það hefur verið mikil blessun að fá að vera hluti af lífi þeirra um eitthvert skeið , " segir Drew .
Einkalíf leikkonunnar hefur oft verið milli tannanna á fólki , enda skrautlegt með eindæmum .
Hún hefur verið orðuð við bæði karla og konur og til gamans má nefna að hún átti í stuttu sambandi við Eric Erlandson , gítarleikara hljómsveitarinnar Hole , en þau kynntust þegar hún gubbaði á skóna hans .
Hún heldur ótrauð áfram .
" Ég hef verið gift tvisvar , í annað skiptið frábærum manni .
Hitt skiptið – og ég verð kannski handtekin beint eftir þetta viðtal – hefði líklega aldrei átt að ná fram að ganga en við giftumst nú samt .
Mennirnir gera mistök og ég er mannleg , ég hef aldrei þóst vera gersneydd göllum .
" Þessa dagana segist Drew vera að hlúa að sambandinu sem skipti hana mestu máli ; sambandi hennar við sjálfa sig .
" Ég er farin að kynnast sjálfri mér betur , " segir hún .
" Ég eyði miklum tíma ein , ferðaðist ein til Indlands og borða ein , vinir mínir eiga erfitt með að draga mig út á kvöldin .
Sjálfsþekking hlýtur að gagnast einstaklingnum , " segir konan sem lengi var þekkt sem Hollywoodvillingurinn .
Þá þurfti nú ekki að draga hana út úr húsi .
" Ég kem líka með miklu meira að borðinu í næsta samband því ég þarf ekki að líta til makans sem uppsprettu sjálfsmyndar minnar og hamingju , heldur er ég heilsteyptur einstaklingur í sjálfri mér , " segir Drew .
" Það hlýtur líka að koma að því að maður þarfnist þroskaðra sambands , einhvers sem er byggt á traustum grunni .
Þú veist , maður þekkir sturlaða ást og skemmtilega ást en að lokum vill maður bara öðlast auðvelda ást og fullnægjandi ást .
" Margur myndi halda að ástarlíf Drew Barrymore hlyti að vera frábrugðið okkar hinna að því leyti að erfitt er fyrir hana að kynnast einhverjum sem þekkir ekki til hennar .
Hún setur það þó ekki fyrir sig og segir að það sé eitt að vita af einhverjum og annað að kynnast þeim .
Svo sé fátt sem henni þyki skemmtilegra en flýtispurningar – líkt og í spurningakeppnum , enda mikil keppnismanneskja .
Viðurkennir um leið að hún sé ferlega tapsár .
" Einfaldar spurningar geta sagt svo margt um fólk , " segir hún .
" Bara eins og : ' Hver er uppáhalds liturinn þinn ? Hvernig myndir þú vilja deyja ? Hverju safnar þú ? ' Mann langar auðvitað bara að hitta einhvern sem kemst að kjarnanum í manni .
En ég hef það þó sem meginreglu að fara aldrei á stefnumót eins og ég hafi einhvern tíma verið særð .
Þetta þarf alltaf að vera ný og fersk byrjun .
" Drew lauk nýlega við gerð myndarinnar " Going the Distance " ásamt Justin Long en þau hittust fyrir þremur árum þegar þau unnu saman við myndina " He ' s Just Not That Into You " og hafa átt í einhverskonar haltu mér / slepptu mér sambandi síðan .
Hvorugt þeirra vill gefa afgerandi svör um hvort þau séu saman þessa dagana en gefa þó heldur í skyn að þau séu bara góðir vinir – hvað sem það nú þýðir .
" Justin er einn gáfaðasti og orðheppnasti maður sem ég hef hitt og ég dáist takmarkalaust að honum , " segir Drew .
" Maður fer út að borða með þessum skrýtna og skemmtilega nörd og fylgist með konunum í kring um okkur verða að smjöri .
Hann hreinlega kolfellir þær með kímnigáfunni og mér finnast þessir hæfileikar Justins verulega aðlaðandi og sexý .
Ég er ekki afbrýðisöm að eðlisfari þannig að ég horfi á þessar dolföllnu konur og hugsa ; ' Er hann ekki frábær ? ' " Aðspurð segir hún forsögu þeirra ekki hafa orðið til vandræða við gerð myndarinnar .
" Ég laðast tvímælalaust að Justin og það spillir ekki fyrir þegar maður þarf að kyssa manninn eða taka kynlífssenur .
Annars er maður ekkert að láta það flækjast of mikið fyrir sér , svona öllu jafna .
Það er fátt ömurlegra en að taka kynlífssenu með manni sem nauðar viðstöðulaust milli þess sem æpt er klippa , um hvað þetta sé nú hræðilega óþægilegt og vandræðalegt .
Ég meina , taktu þér tak , maður , það eru til virkilega erfið störf í heiminum og það að þurfa að kyssa einhvern skorar ekki hátt í þeim flokki ! " Allir elska hvali Þegar þarna er komið sögu kemur aðstoðarmaður stórstjörnunnar inn í herbergið og gefur til kynna að viðtalinu sé að ljúka .
Hún gefur sér samt tíma til að segja undan og ofan af næsta verkefni sínu , mynd sem heitir " Everbody Loves Whales " og fjallar á hrifnæman hátt um samstöðuna sem myndast þegar bjarga þarf þremur hvölum sem fest hafa undir ís við norðurheimskautsbauginn .
Þá bítur íslenski blaðamaðurinn ákveðið í tunguna á sér og einsetur sér að segja Drew ekki frá því að henni finnist hvalir líka einstaklega góðir .
Leikkonan stendur upp , heimsfrumsýning " Going the Distance " er eftir nokkra klukkutíma og ekki eftir neinu að bíða .
Hún klæðist svörtum rokkaraleðurjakka utan yfir hvítan dragsíðan sumarkjól .
Aðspurð segist hún hafa keypt kjólinn notaðan .
Það er til marks um alþýðlega og vingjarnlega framkomu Drew Barrymore , erfðaprinsessu af Hollywood , að á leiðinni út gengur hún í átt til þernunnar og biður hana afsökunar á tyggjóinu í glasinu .
