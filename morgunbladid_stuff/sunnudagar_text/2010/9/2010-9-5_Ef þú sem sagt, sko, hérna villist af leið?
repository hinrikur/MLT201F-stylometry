Ég veit mýmörg dæmi um fjölmiðlafólk sem nánast ómögulegt er að hlusta á vegna þess hversu hikorð eru algeng í máli þess .
Í því sambandi má t.d. nefna fjölmiðlamann sem dregur seiminn í upphafi hverrar setningar og byrjar " alltaf " á eeeeee , líklega af því að hann hefur ekki ákveðið hvað hann ætlar að segja næst .
Svo er það annar sem byrjar " alltaf " á orðinu hérna , teygir a-ið og segir : " Hédnaaaa , hvað er nú títt í dag ? " Og loks veðurfréttakonan sem klýfur setningarnar með ja og ég heyrði segja um daginn : " Ja , það ætti að haldast ja þurrt ja fram eftir degi ja á morgun .
" Hikorðin koma almennt fyrir þegar mælendur hafa ekki skipulagt hugsun sína fyllilega og nota því hikorð til að fylla upp í óþægilega þögn á meðan hugsunin er formuð .
Það er oft eins og mælendur séu hræddir við þögnina .
Beri hugsanlega þann ótta í brjósti að athygli áheyrenda glatist , við svo sem tveggja sekúndna hlé á meðan þeir hugsa sig um .
Þáttagerðarmaður á ónefndri útvarpsstöð spurði viðmælanda sinn : " Ef þú sem sagt , sko , hérna villist af leið ? " Hann fléttaði saman þremur algengum hikorðum , þ.e. sem sagt , sko og hérna og úr varð níu orða setning þar sem þriðjungur orðanna voru hikorð .
Það er raunar ansi vel í lagt en alls ekki óalgengt , sérstaklega við formlegar aðstæður og ef mælandinn er óöruggur .
Í þessa setningu hefði hæglega mátt bæta orðunum , þarna , eða þannig og jafnvel þú veist – eða þúsd .
Og setningin þá hljómað : " Ef þú þarna , sem sagt , sko , hérna , eða þannig , þúsd villist af leið ? " Setning sem vel gæti heyrst á einhverri útvarpsstöðinni .
Kennarar eins og fjölmiðlafólk eru í hópi þeirra sem ósparir eru á hikorð .
Flestir eiga minningar um kennara sem " skreytir " kennslu sína með slíkum orðum .
Hikorðin skyggja á viðfangsefni kennslustundarinnar og nemendur hamast við að skrá þau hjá sér .
Alltaf rétta einhverjir nemenda minna upp hönd þegar ég tala um hversu hvimleið hikorð eru í máli manna og minnast kennara í ákveðnum framhaldsskóla á suðvesturhorninu sem segir sem sagt allt að 180 sinnum í hverri kennslustund .
Líklega nota allir hikorð í einhverjum mæli og það er ekkert sem bannar það svo fremi að þau komi ekki fyrir of oft og kerfisbundið .
Hikorðin verði ekki að einhvers konar fasta í tjáningunni , komi alltaf fyrir á sama stað í setningunni og dragi þannig athyglina frá því sem er til umfjöllunar .
Almennt gerir mælandinn sér ekki grein fyrir að hann noti óþarflega mörg hikorð , en um leið og honum hefur verið bent á hikorðin í orðræðu sinni byrja þau að trufla og mælandinn dregur úr og fækkar þeim .
Við notum ekki þennan ógnarfjölda hikorða í afslöppuðu spjalli við fjölskyldu og vini .
Þá er eins og við gefum okkur meiri tíma og séum óhræddari við að þegja .
Því þurfa þeir sem flytja mál sitt við formlegar aðstæður , t.d. fjölmiðlafólk og kennarar , að þora að þegja og þora að gefa sér tíma til að forma hugsun sína .
Hlusta á hvað þeir segja og hvernig þeir segja það .
