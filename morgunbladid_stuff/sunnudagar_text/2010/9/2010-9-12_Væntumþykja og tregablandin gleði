Þessi magnaða plata með Pittsburgh-tríói Frank Cunimundo og söngkonunni Lynn Marino er frá árinu 1971 og var lengi vel goðsögn hjá áhugafólki um djasstónlist enda ófánleg um mjög langt skeið .
Platan fellur undir skilgreininguna " rare groove " sem þó er oftar notuð um fönktónlist frá sama áratug .
Tónlist þessi á það sameiginlegt að vera sjaldgæfur vínyll sem verður oftar en ekki vinsæll til að nota takt- eða söngbrot af í dans- eða hipphopp-tónlist .
Eitt lag af þessari plötu er þekktara en annað , " Feelin ' Good " og hefur það verið notað í þessum tilgangi .
Lagið er hvað þekktast í flutningi Ninu Simone og hefur líka því miður verið sungið af Michael Buble .
Rokksveitin Muse hefur líka gert kraftmikla útgáfu svo einhverjir séu nefndir .
Ekkert getur þó skákað söng Lynn Marino og píanóleik Franks Marino .
Marino er með létta , loftmikla en jafnframt tilfinningaþrungna rödd , sem gerir einnig textunum mjög góð skil .
Hún er seiðandi og sjarmerandi og hreinlega færir hlustandann í annan heim .
Ég var svo heppin að þekkja einn af þessum plötusöfnurum og komst því yfir eintak af þessari plötu á spólu um miðjan tíunda áratuginn í London , þar sem platan var verðmætari en gull .
Platan var loks endurútgefin árið 2000 og hafði ég himin höndum tekið er ég rakst á hana fyrir tilviljun í plötubúð í Barcelona .
Skýrasta dæmi um seiðandi aðdráttarafl þessarar plötu er að endurútgáfan er komin til vegna þess að útgefandinn eyðilagði vínylinn sinn í einum af mörgum partíum þar sem hann setti hana á fóninn við vægast sagt góðar viðtökur gesta sinna .
Hann gat ekki hugsað sér að lifa án plötunnar , hafði samband við Cunimondo og kom plötunni á geisladisk .
Ég get staðfest það að þetta er svona plata sem manni þykir vænt um og fyllir mann tregablandinni gleði .
ingarun@mbl.is 