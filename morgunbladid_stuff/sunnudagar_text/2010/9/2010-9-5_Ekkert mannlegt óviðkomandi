Tryggvi Gíslason tók við starfi skólameistara Menntaskólans á Akureyri 1972 , 34 ára gamall , og gegndi því í 27 ár eða lengur en nokkur annar .
Hann hefur að auki komið víða við og lét sér ekkert óviðkomandi sem blaðamaður , kennari , fréttamaður RÚV og fréttaritari útvarpsins í Noregi , kennari við Háskólann í Björgvin og deildarstjóri í menningarmáladeild Norrænu ráðherranefndarinnar í Kaupmannahöfn .
Tryggvi sat í bæjarstjórn Akureyrar og var formaður framhaldsskólanefndar og skipulagsnefndar , í stjórn Amtsbókasafnsins og Fjórðungssjúkrahússins , fulltrúi í nefnd ríkisstjórnarinnar til að efla Akureyri sem miðstöð mennta og vísinda utan höfuðborgarinnar , í ráðgjafarnefnd Norrænu ráðherranefndarinnar um almenn menningarmál , í nefnd forsætisráðherra um framtíðarkönnun , í stjórn Samtaka herstöðvaandstæðinga og Friðarsamtaka Íslands , formaður Hollvinasamtaka RÚV og stjórnar Menningarfélagsins Hrauns í Öxnadal frá upphafi 2003 .
Tryggvi fæddist á Bjargi í Norðfirði , yngstur sex barna Fannyjar Ingvarsdóttur frá Ekru í Norðfirði og Gísla Kristjánssonar frá Sandhúsi í Mjóafirði , en ólst upp á Akureyri frá sjö ára aldri , stúdent frá Menntaskólanum á Akureyri 1958 og tók meistarapróf í íslenskum fræðum við Háskóla Íslands 1968 með málfræði sem sérgrein .
Tryggvi er kvæntur Margrétu Eggertsdóttur kennara og eiga þau sex börn og 17 barnabörn .
