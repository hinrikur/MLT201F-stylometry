Það var stanslaust kapphlaup allan tímann .
Ég vaknaði rúmlega sex og fór ekki að sofa fyrr en tólf .
" Það veður á Ómari Ragnarssyni þegar hann lýsir viðburðaríkum afmælisdegi .
" Brjálað að gera allan tímann ! " Afmælisbarnið , sem kallar ekki allt ömmu sína þegar annríki er annars vegar , er enn að ná sér niður eftir hasarinn : fjölmiðlaviðtöl , æfingar , óvæntar uppákomur , afmælisveisla , stúss og stuð , og svo auðvitað skemmtunin í Salnum um kvöldið .
" Ég var búinn að ákveða að hafa nokkra bílana minna við Salinn og þurfti að sinna því .
Einn þeirra stendur venjulega á bak við súlu í bílakjallaranum í útvarpshúsinu , pínulítill Prinz sem er nákvæmlega eins og fyrsti bíllinn sem ég átti , og ég var búinn að fara með hann suðureftir .
En svo var hringt í mig í ofboði um kvöldið því þeir í útvarpshúsinu ætluðu sjálfir að nota þennan bíl og uppgötvuðu að eigandinn hafði stolið honum , þannig að ég þurfti að fara að skila honum , það var alls konar svona auka vesen sem bættist við .
" Einn bílanna sem skemmtunargestir Ómars gátu barið augum var 24 ára gamall Suzuki-jeppi , og í glugganum bæði seríós og kókflöskur .
" Þegar tímaritið National Geography var með úttekt á Kárahnjúkamálinu gerðu þeir þennan bíl að umtalsefni og sögðu að þessi furðulegi fréttamaður svæfi í þessum eldgamla litla jeppa uppi á hálendinu og lifði bara á kóka kóla og seríósi , " útskýrir sá furðulegi .
Óvæntu uppákomurnar náðu hámarki þegar umhverfisráðherra tilkynnti í beinni útvarpsútsendingu að stefnt yrði að því að afmælisdagurinn , 16. september , yrði gerður að degi íslenskrar náttúru .
" Það var hringt í mig og sagt að ég yrði strax að koma upp í útvarp , og ég sagði að ég kæmist ekki því ég væri fastur í búningi sem ég ætlaði að vera í í veislu sem átti að hefjast klukkan fimm .
En þá fékk ég bara skipun og mér sagt að ég yrði að koma og ég yrði þá bara að koma of seint í afmælisveisluna .
Ég veit að þegar fréttamenn segja þetta við kollega sína þá þýðir ekki að vantreysta þeim , " segir Ómar og er enn að endurupplifa annríkið og eril dagsins .
En það var jú víst einhver tilgangur með öllu þessu stússi og það er dýrmætt , segir Ómar , að nú eigi Íslendingar loksins ákveðinn dag tileinkaðan íslenskri náttúru , þótt það hefði svosem " mátt vera hvaða dagur sem er , " bætir hann hógvær við .
Undarlegt , að við höfum ekki átt þennan dag fyrr .
" Það er tvennt sem leggur grundvöllinn að sjálfsmynd okkar sem þjóðar og ímynd út á við og það er land og tunga .
Án þessa erum við Íslendingar ekkert , " segir afmælisbarnið með áherslu og hefur hárrétt fyrir sér .
Dagur íslenskrar tungu er 16. nóvember , á fæðingardegi Jónasar Hallgrímssonar , Dagur íslenskrar náttúru 16. september , á fæðingardegi Ómars Ragnarssonar .
Tveir höfðingjar sem hafa verið óþreytandi við að minna okkur á uppruna okkar .
Báðir vel að vegtyllunni komnir .
ben@mbl.is 