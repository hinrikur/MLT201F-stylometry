Skelfing greip um sig í Capitol Park í Sacramento að morgni þessa dags fyrir 35 árum þegar ung kona , klædd í rauða skikkju , brá skyndilega byssu og beindi henni að forseta Bandaríkjanna , Gerald Ford .
Skot hljóp þó aldrei af því leyniþjónustumaður , Larry Buendorf að nafni , náði strax að yfirbuga og afvopna konuna .
Þegar böndum hafði verið komið á konuna náði hún að leggja nokkur orð í belg við viðstadda fjölmiðla og ítreka að skotum hefði ekki verið hleypt af .
Síðar kom í ljós að byssan var hlaðin en ekkert skot var þó í skothólfinu sjálfu .
Konan reyndist vera Lynette Fromme , 26 ára gamall meðlimur hinnar alræmdu Manson-fjölskyldu .
Kölluð " Squeaky " .
Hún hafði áður komist í kast við lögin , meðal annars vegna mótmæla við réttarhaldið yfir Charles Manson og þýjum hans eftir morðið á leikkonunni Sharon Tate árið 1969 .
Hún hlaut stuttan fangelsisdóm fyrir að neita sjálf að bera vitni og fyrir að reyna að koma í veg fyrir vitnisburð sakborninga í málinu .
Árið 1972 var Fromme um fimm mánaða skeið í haldi lögreglu vegna gruns um aðild að morðum á ungu pari , James og Lauren Willett , í Kaliforníu .
Hún var ekki ákærð en fjórir félagar hennar hlutu hins vegar dóm .
Árið 1975 reyndi Fromme að komast í samband við Jimmy Page , gítarleikara Led Zeppelin , á þeim forsendum að hún hefði séð inn í framtíðina og vildi vara hann við yfirvofandi hættu .
Kynningarfulltrúi hljómsveitarinnar hélt þeim í sundur .
Við réttarhaldið gaf Fromme enga haldbæra skýringu á því hvers vegna hún beindi skotvopni að Ford en talið er að hún hafi viljað ræða við hann um alvarlegt ástand strandrisafurunnar í Kaliforníu .
Hin ákærða lét öllum illum látum meðan á réttarhaldinu stóð , gerði meðal annars allt sem í hennar valdi stóð til að þyngja lögmanni sínum róðurinn .
Eftir nokkurt þóf var hún loks dæmd í lífstíðarfangelsi á grundvelli laga sem sett voru í kjölfar morðsins á John F. Kennedy .
Veita þau dómstólum heimild til að dæma alla sem gera tilraun til að svipta þjóðhöfðingja Bandaríkjanna lífi í fangelsi fyrir lífstíð .
Þegar saksóknarinn , Duane Keyes , mæltist til hámarksrefsingar fyrir þær sakir að Fromme væri " ofbeldishneigð og stútfull af hatri " fleygði hin ákærða epli í höfuðið á honum með þeim afleiðingum að gleraugun hrukku af honum .
" Það er ástæða fyrir því að ég reis upp og beindi byssu ( að Ford ) , " sagði Fromme þegar dómur var upp kveðinn .
" Ég var mjög fegin að þurfa ekki að hleypa af en , satt best að segja , kom ég til að vernda líf .
Mitt eigið , ferska loftið , hreina vatnið og virðingu fyrir skepnum og sköpunarverkinu .
" Sautján dögum síðar , 22. september 1975 , reyndi önnur kona , hin 45 ára Sara Jane Moore , einnig að ráða Gerald Ford af dögum fyrir utan hótel í San Francisco .
Eitt skot hljóp af byssu hennar með þeim afleiðingum að leigubílstjóri , sem stóð þar hjá , særðist , áður en hún var yfirbuguð .
Engin tengsl voru milli kvennanna tveggja .
Árið 1979 var Lynette Fromme færð milli fangelsa eftir að hún réðst á samfanga sinn með hamri .
Árið 1987 slapp hún úr fangelsi í Vestur-Virginíu , að því er talið er til að hafa uppi á Charles Manson , en orðrómur var á kreiki þess efnis að hann væri með krabbamein .
Fromme var tekin höndum tveimur dögum síðar .
Fromme var veitt reynslulausn sumarið 2008 en ekki látin laus fyrr en í ágúst á síðasta ári vegna aukarefsingar fyrir flóttann .
Hún er nú 61 árs að aldri og hermt er að hún búi í Marcy , New York .
Gerald Ford , sem tók við embætti forseta Bandaríkjanna þegar Richard Nixon hrökklaðist frá , laut í lægra haldi fyrir Jimmy Carter í kosningunum 1976 .
Hann lést árið 2006 , 93 ára að aldri .
orri@mbl.is 