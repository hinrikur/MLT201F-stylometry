Í liðinni viku var fyrsti þáttur síðustu raðar af hinum sívinsæla spjallþætti Opruh Winfrey sendur út vestanhafs .
Eftir rúmt ár mun þessi drottning ljósvakamiðlanna hverfa af sjónvarpsskjám í 145 löndum eftir 25 ára órofna sigurgöngu .
Miklar vangaveltur hafa verið uppi um það hvers megi vænta þetta síðasta ár en Winfrey er löngu fræg orðin fyrir gjafmildi sína og stórkostlegar uppákomur .
Sjálf hefur hún sagt að síðustu þættirnir , sem verða reyndar yfir hundrað í allt , muni snúast um dygga áhorfendur þáttarins og í vikunni fengu 300 af þeim hörðustu forsmekkinn af því sem koma skal þegar hún tilkynnti að þeir væru á leið til Ástralíu í desember og að það yrði enginn annar en súperstjarnan John Travolta , góðvinur Opruh , sem myndi fljúga vélinni .
Frá fátækt til frægðar Winfrey ólst upp við sára fátækt í Mississippi og átti erfiða æsku .
Hún bjó fyrstu árin hjá ömmu sinni sem var ströng en hvatti Winfrey til að vera óhrædd við að tjá skoðanir sínar .
Þegar hún var sex ára fluttist hún til móður sinnar í Milwaukee en þar var hún beitt kynferðislegu ofbeldi af þremur karlkyns fjölskyldumeðlimum og strauk fjórtán ára til föður síns í Nashville .
Vernon Winfrey lagði mikla áherslu á að dóttir hans menntaði sig og Oprah tók námið með trompi .
Með náminu vann hún á útvarpsstöð og eftir það las hún fréttirnar á nokkrum sjónvarpsstöðvum en það var árið 1983 sem hún tók við spjallþættinum AM Chicago og þá varð ekki aftur snúið .
Þremur árum seinna var þátturinn nefndur í höfuðið á Winfrey og sendur út á landsvísu .
Það leið ekki á löngu þar til hún hafði tvöfaldað þann áhorfendafjölda sem fyrrverandi konungur spjallþáttanna , Phil Donahue , hafði státað af .
Ekki alveg sest í helgan stein Opruh er eignaður heiðurinn af því að hafa gert vinsælt svokallað " játningar-sjónvarp " en með því að fá fólk til að tjá sig um sín dýpstu leyndarmál má jafnvel segja að þáttur hennar hafi verið undanfari raunveruleikaþáttanna sem nú tröllríða öllu og kunna margir henni litlar þakkir fyrir .
Það eru þó fleiri sem elska hana , dýrka og dá og völd hennar og áhrif eru næstum því óhugnaleg .
Með bókaklúbbi sínum getur hún stjórnað því hvaða bækur rjúka upp metsölulistana og einhverjir spekingar hafa reiknað það út að stuðningur hennar við Barack Obama hafi skilað honum að minnsta kosti milljón atkvæðum í forsetakosningunum .
Að þættinum undanskildum samanstendur veldi hennar meðal annars af tveimur vinsælum tímaritum , gríðarlega vel sóttri vefsíðu og framleiðslufyrirtæki sem meðal annars kemur að gerð þáttanna Dr. Phil og Rachael Ray .
Eftir að síðasti þátturinn fer í loftið í september á næsta ári mun Winfrey snúa sér að nýrri sjónvarpsstöð sem mun að sjálfsögðu bera nafn hennar og verður alfarið undir hennar stjórn .
Dagskrá stöðvarinnar verður í anda þáttarins og mun hún koma í staðinn fyrir Discovery Health Channel sem gerir það að verkum að frá fyrsta degi verður henni sjónvarpað inn á 70 milljón heimili .
Kjötverð í frjálsu falli og skálduð ævisaga Oprah er af flestum talin gjafmild og góð en hún hefur í gegnum árin einnig verið umdeild fyrir uppátæki sín .
Í eitt skiptið varðaði það einmitt gjafir hennar til áhorfenda sinna en í fyrsta þætti 2004 seríunnar gaf hún öllum í áhorfendasalnum Pontiac G6 að verðmæti 28 þúsund dollara .
Hamingjusömum gestunum brá þó í brún þegar þeir voru rukkaðir um 7 þúsund dollara í skatt af gjöfinni , sem var meira en margur þeirra hafði efni á að borga .
Annað hneyksli reið yfir nokkru áður eða 1996 þegar umfjöllunarefni þáttarins var kúariða og Oprah lýsti því yfir að hún myndi aldrei aftur borða hamborgara .
Verð á kjöti hrundi í kjölfar þess að þátturinn var sendur út og bændur fóru í mál .
Dómurinn dæmdi hinni firnasnjöllu Winfrey í hag en auk þess að sigra í málinu gekk hún frá borði með sálfræðinginn Phil McGraw , sem hún hafði ráðið sem ráðgjafa í málinu og gerði síðar að gríðarlega vinsælli sjónvarpsstjörnu .
Hin gríðarlegu og umdeildu áhrif bókaklúbbs Opruh voru síðan í sviðsljósinu þegar upp komst að rithöfundurinn og fyrrum eiturlyfjaneitandinn James Frey hefði skáldað stóran hluta ævisögu sinnar A Million Little Pieces en Oprah hafði mælt með bókinni og meira að segja varið Frey með símtali í þættinum Larry King Live .
Með feril rithöfundarins í höndum sér skipaði hún honum aftur í þáttinn þar sem hann gekkst við skáldskapnum og baðst afsökunar .
Þyngdin í sviðsljósinu Eitt af helstu umfjöllunarefnum þáttanna er heilsa og lífstíll og hefur umræðan þá oftar en ekki snúist um þyngd Opruh sjálfrar .
Winfrey hefur í gegnum árin sveiflast upp og niður í þyngd , allt frá 72 kílóum og upp í 107 .
" Ég trúi því ekki að eftir öll þessi ár og allt það sem ég get gert sé þyngdin ennþá vandamál , " sagði Oprah í tímariti sínu árið 2008 eftir að hafa bætt á sig 18 kílóum .
