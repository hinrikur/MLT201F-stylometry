Sjáðu , " segir Erró , grípur í blaðamann og bendir honum á hillu í leskróknum í Hafnarhúsinu , þar sem listatímaritin liggja eitt af öðru .
Það má ráða af látbragði Errós að hann er hrifinn .
Kannski af því að ekki er búið að klippa út myndirnar , eins og í tímaritunum heima hjá honum og á vinnustofunni í París .
Í bókaherberginu stendur líka taflborð með stórum uppröðuðum taflmönnum , sem Erró gefur þó engan gaum .
– Teflirðu ? spyr blaðamaður .
" Nei , " segir hann .
" En ég tefldi og kunni ýmislegt fyrir mér .
Ég tefldi meira að segja við Marcel Duchamp .
" Hann lítur á blaðamann sposkur á svip .
" En bara til að reyna ...
" Svo heldur hann áfram .
" Arturo Schwarz , galleríisti Duchamps , sem var frægur á þeim tíma , hafði lært að tefla og bauð mér til sín .
Þetta átti að vera upp á peninga .
Á endanum hafði ég hann undir , en þá tók hann upp viskíglas , sagðist hafa keypt það á flugvelli , bauð mér og ruddi taflmönnunum til hliðar til að tapa ekki .
Ég hætti við skákina eftir það .
" – Ótrúlegt en satt , það eru 60 ár síðan þú byrjaðir að fást við klippimyndir ! " Já , fyrstu myndina gerði ég í Handíðaskólanum , Verksmiðjuna og nokkrar myndir frá þeim tíma eru á sýningunni , sem var að hefjast [ í Hafnarhúsinu ] .
Þetta kom dálítið á óvart allt saman .
Ég er búinn að klippa , klippa , klippa , og hef aldrei tekið það alvarlega , yfirleitt notað það sem fyrirmyndir að málverkum .
Svo var eitt verkanna sýnt í Palazzo Grassi-safninu og furðuðu margir sig á því að maturinn væri frá 1960 .
Svo yfirmaður Pompidou [ nýlistasafnsins í París ] spurði hvort ég hefði gert fleiri klippimyndir á þeim árum .
Þegar ég sagðist eiga margar slíkar , þá sagði hann : " Þú varst sá eini .
[ Harold ] Rosenberg gerði bara pínulitlar myndir .
Má ég koma á vinnustofuna ? " Þar átti ég mikið safn og hann sagði : " Við skulum setja upp sýningu .
" Hún var sett upp í grafíkherberginu í Pompidou og við fengum 300 þúsund manns í salinn ! Það fór fram úr öllum væntingum .
Yfirleitt koma 3 til 4 þúsund manns í grafíksalina og það er allt og sumt .
Svo nú verð ég að taka þetta alvarlega ; ég ætla að setja grafíkmyndirnar á sérstakan pappír , láta verðmeta þær og byrja að skrá þær í rólegheitum .
" Hann yppir öxlum .
" Svona er þetta .
" – Hvert sækirðu efniviðinn ? " Þú veist ég vinn alltaf í syrpum , svo fer það eftir því hvað ég finn .
Þegar ég kom til Parísar árið 1958 , þá voru allar listaverkabækur svarthvítar , þannig að ég hafði ekkert til að moða úr .
En þegar ég kom til Bandaríkjanna 1962-1963 , þá fann ég ekki langt frá Chelsea Hotel á Manhattan rosalega stóra hæð , yfirfulla af tímaritum , Time og Life .
Við fórum þangað allir , Lichtenstein og Warhol , og svo var bara klippt .
Þetta er tákn um þessa tíma , að sýna myndir af því hvernig fólk var klætt , hvernig það leit út , hvað það borðaði og svo framvegis .
Þá gat maður ekki legið á Netinu , þar sem endalaust er hægt að grafa eftir efni .
Mér finnst skemmtilegt þegar margir stílar eru í einni mynd .
Og aldrei að vita hvað kemur upp ef maður fær að vera aleinn í ró og næði .
Í fyrrasumar gerði ég 240 klippimyndir og var samt á spítala ! " Erró lítur í augun á blaðamanni .
" Það var verið að skera mig upp .
" Hann flettir frá hálsmálinu .
" Þetta var síðasta aðgerðin ; þessi æð var tekin í burtu ! " Svo fær hann sér kóksopa .
" Ég klippti og klippti og klippti , " heldur hann áfram .
" Ég var heima í marga mánuði , en hafði ekki orku til að líma saman , svo ég fór í ró og næði til Spánar og límdi .
Þetta er ný syrpa , ég hef ekki hugmynd um af hvaða rótum hún er runnin .
Svo vinn ég að möppu sem nefnist Helvíti .
Það eru rosalegar myndir .
Mig langar að gera tíu eintök , gefa þau á söfn og láta lofa mér því að þau verði ekki sýnd áður en ég fer í gröfina ! " Hann hlær .
" Og svo mun ég bæta við nokkrum myndum á hverju ári .
Ég læt gera stóra möppu , sem fyllt verður upp í .
Ég held ég lifi ekki í hundrað ár .
Ég er búinn að drekka of mikið af víni og reykja of mikið af vindlum .
Ég talaði við Gunnar Kvaran og honum fannst þetta stórfín hugmynd ; þetta hefði engum dottið í hug áður .
Ég var að hugsa um að gera titil á arabísku eða kínversku , þannig að enginn skildi hvað þetta þýddi , en svo fannst mér beinna og sterkara að verkið héti " Hell " .
Maður veit hvar maður er að minnsta kosti .
" – Felst saga í klippimyndunum ? " Að vissu leyti , " svarar hann og kinkar kolli .
" Flugfreyjan færði mér Morgunblaðið á leið hingað .
Þar var mynd af stúlku í Afganistan , sem bar olíu í brúsa , og Al-Qaeda á bak við hana .
Þetta passar alveg við myndirnar sem ég gerði af amerísku flugvélunum og nöktu arabísku stúlkunum .
Þannig er ástatt í Kabúl núna , konan er að verða frjáls og Bandaríkjamenn að reyna að vera lögregla heimsins .
Sumt kemur fram seinna , en margt hefur þegar ræst .
Allt gengur svo hratt fyrir sig , það er svo mikið efni til að klippa , að það er alveg lygilegt .
" – Þú ert að efna til samkeppni um klippimyndir ? " Það er um að gera að ýta þessu áfram .
Og það eina sem þarf eru skæri og lím .
Ég notaði alltaf skæri frá Austur-Frakklandi , lítilli borg sem gerir bestu skærin finnst mér .
En þetta er allt og sumt sem þarf .
Og listaverk í verðlaun .
Ég vildi reyndar heldur gefa peninga .
Þá getur fólk gert það sem það vill , farið á fyllirí eða til Bandaríkjanna , keypt myndavél eða borgað leiguna .
Það er svo elskulegt að fá peningagjafir .
" – Kemurðu oft til Íslands ? " Ég kom á hverju vori að veiða með Garðari Svavarssyni , einkum í Selá fyrir norðvestan .
Það var rosalegt upplifelsi .
Það er svo gaman að veiða og leggja laxana einn við annan í mosann – gera " collage ! " Í þessari heimsókn er galleríistinn minn frá Vín með í för , Ernst Hilger .
Hann gaf Listasafni Reykjavíkur verk eftir Mel Ramos , sem málaði naktar konur með vindla og ketchup .
Hilger tók mömmu sína með sér , sem er 85 ára og virðist stundum yngri en hann .
" Hann þagnar .
Tíminn er á þrotum .
– Hvert er lögmál góðrar sögu ? " Að ljúga eins mikið og hægt er .
" Texti : Pétur Blöndal pebl@mbl.is Ljósmynd : Kristinn Ingvarsson kring@mbl.is 