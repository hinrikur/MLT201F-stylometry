Kjartan Birgisson hefur fundið taktinn að nýju í lífinu .
Nýtt hjarta var grætt í hann á Sahlgrenska sjúkrahúsinu í Gautaborg .
Atburðarásin var hröð og um tíma var það hjartalaus maður sem lá á skurðarborðinu .
Hann hefur reynt að temja sér jákvætt hugarfar gagnvart veikindum sínum og lært að treysta sérfræðingunum .
Nú horfir hann til þess að komast aftur í golf og badminton .
Ég segi bara gott heilt yfir .
Það er smáafturkippur í augnablikinu .
En það er ekkert slæmt – enginn heimsendir , " segir Kjartan Birgisson , sem gengur nú fyrir nýju hjarta eftir hjartaígræðslu á Sahlgrenska sjúkrahúsinu í Gautaborg .
" Þetta hefur gengið ótrúlega vel og lengst af á undan áætlun .
Aðgerðin gekk vel , við vorum komin af gjörgæslu fyrr en varði , og svo var spurning hvort ég færi í þrjár sýnatökur eða fjórar .
Það hefur verið spurningin eilífa .
Síðast um miðja viku vissi ég ekki annað en að ég færi heim á fimmtudag .
Síðan kom bakslag í sýnatökunni .
" Hann segir hjartað " fúnkera " alveg 100% .
" Það þarfnast þjálfunar og aðlögunar , en það þarf engin tæki til að halda því gangandi , engin utanaðkomandi áhrif , nema eitt lyf , hjartamagnyl , sem hjálpar hjartanu sjálfu .
Hitt eru allt lyfjakúrsar vegna ónæmiskerfisins , þvagræsilyf og fleira .
" Og hann finnur mun á hjartslættinum .
" Ég finn mikinn jákvæðan mun .
Hitt var náttúrlega hávaðaseggur , en þetta er talsvert rólegra .
Það heyrist minna í því .
Ef ég hreyfi mig verð ég var við áreynslu , sem er gott , en hjartað er fljótt að jafna sig .
Mér finnst þetta líta mjög vel út , allavega frá mínum bæjardyrum séð .
Ég veit ekki annað en að læknarnir séu líka ánægðir , að öðru leyti en því , að það var lítil höfnun í vikunni .
Ég fór í þriggja daga lyfjameðferð út af henni og veit ekki um sjúkrahúsvistina eftir það , hvað verður í framhaldi af því , hvort ég fer heim og bíð þar eða hvort ég bíð hérna úti í rúma viku í viðbót .
" Þeim tekst ekki að slökkva á mér Óhætt er að segja að atburðarásin hafi verið hröð .
Hún hófst með símhringingu rétt fyrir tvö fimmtudaginn 26. ágúst .
Sjö tímum síðar var Kjartan kominn á Sahlgrenska sjúkrahúsið í Gautaborg og tvær mínútur yfir sex að morgni föstudagsins 27. ágúst var nýtt hjarta farið að slá í líkama hans .
" Það er algjörlega með ólíkindum að hægt sé að flytja líffæri á milli einstaklinga , að ekki sé talað um ferðalögin sem það krefst – að geta beðið heima í Árbænum , fengið símtal rétt fyrir tvö og verið kominn á spítalann í Gautaborg hálfníu um kvöldið [ að íslenskum tíma ] , " segir Kjartan .
Og hann rifjar upp augnablikið sem hringingin barst .
" Það er hálfgerður brandari að segja frá því , " segir hann .
" Vinur minn sem býr í Mosfellsbæ var búinn að boða sig í kaffi til mín , ætlaði að láta mig vita á heimleiðinni , þannig að ég gæti kveikt á kaffivélinni .
Þegar síminn hringdi bjóst ég við að Pálmar væri í símanum , en þá var það kona sem kynnti sig sem starfsmann á hjartadeild Landspítalans og sagði að fréttir hefðu borist frá Svíþjóð – það væri til hjarta handa mér .
Ég gladdist yfir því , en kveikti óvart á kaffivélinni .
Ég hringdi strax í frúna , kallaði hana heim úr vinnunni og hún kom á sama tíma og Pálmar .
Það var svolítil rekistefna um það hvort við fengjum okkur bollann eða ekki .
En það komu boð um að drífa okkur út á flugvöll , þeir gætu flýtt fluginu frekar en seinkað .
Svo biðum við alveg í klukkutíma úti á flugvelli eftir fluginu , þannig að okkur lá ekki svo mikið á .
" Hildur , eldri dóttirin , var heima þegar símtalið barst .
" Við vorum að spjalla í eldhúsinu , að mig minnir um háskólann frekar en eitthvað annað .
Svo hringdum við í Maríu , sem var í tíma í MH .
Hún er nú ekki vön að svara símanum í skólatíma , en af því að þetta var pabbi hennar , þá þóttist hún vita hvað væri í pípunum og svaraði .
Hún kom svo og hitti okkur úti á flugvelli .
Þetta var hálfgerður símafundur þar , vinir og ættingjar látnir vita .
Þetta gekk hratt fyrir sig , en við vorum tilbúin með vegabréf , peninga og grófa fatnaðinn – helstu undirstöðurnar .
Við þurftum bara að tína til þetta daglega , hleðslutæki , tannbursta og tannkrem .
" Kjartan sagði í samtali við Sunnudagsmoggann fyrir hjartaígræðsluna , að hann gætti sín að skuldbinda sig aldrei , því ef síminn hringdi , þá gæti hann ekki staðið við það .
En blaðamaður stríðir honum á því , að hann hafi verið búinn að setja þau skilaboð á fésbókina , daginn sem hann flaug utan , að hann ætlaði á leik með KR um kvöldið .
" Já , og ég átti von á þremur sem ætluðu með mér á leikinn , " segir hann og hlær .
" Það fréttu reyndar tveir að ég kæmist ekki á leikinn , en sá þriðji kom og bankaði húsið utan .
Þetta er svona , ef maður lofar einhverju , þá verður maður að svíkja það .
Ég var daginn áður búinn að ganga frá bókun á akstri frá Ferðaþjónustu fatlaðra á Reykjalund frá og með næsta mánudegi , en dró það til baka .
Þetta gerist alltaf svona .
Það er ekki fyrr en maður gerir áætlanir um framtíðina , sem framtíðin er tekin af manni .
Ef maður er búinn að lifa klukkutíma fyrir klukkutíma í nítján vikur , þá kemur að því að maður bókar sig út daginn .
" Hann bætir við eftir augnabliksþögn : " Svo má líka koma fram , að það er fyrir okkur sjúklingana agalegt og erfitt að vita af ættingjum og vinum , sem bíða frétta látlaust , alla daga , alltaf .
Við reynum að uppfæra upplýsingarnar eins mikið og við getum , en í raun eru að minnsta kosti til tvö svör við hverri spurningu .
Það vilja allir fá svar við því , hvað ef þetta eða hitt , fá að vita möguleikana , en temja jafnframt sér að nýta jákvæða svarið og það er það sem við höldum á lofti .
Svo þegar koma krappari beygjur , þá er alltaf erfiðara að segja til .
Og þegar maður reynir að miðla upplýsingum í litlu skeyti , þá er illmögulegt að vera með lærðan fyrirlestur – hagtölur um ef þetta , þá hitt .
Það myndi hvort eð er enginn nenna að lesa þá ritgerð ! " Og hann neitar því að hafa verið stressaður fyrir aðgerðina .
" Ég var alveg rólegur .
Það var svo mikið að gera síðasta hálftímann eftir að við komum út .
Ég náði ekki að festa hugann við neitt .
Ég vissi alveg hvað ég var að fara út í , en jafnframt að ég gæti ekkert gert fyrir aðgerðina sem myndi breyta neinu , nema bara vera rólegur – og síðan tæki úrvinnslan við eftir aðgerðina .
Og það var ekki alfarið heldur í mínum höndum .
Þetta er það sem reynslan hefur kennt mér .
" – Hvað var það síðasta sem þú manst ? " Þá var ég að segja svæfingarlækninum góð úrslit úr íslenska fótboltanum , að KR hefði unnið Fylki 4-1 .
Þá kviknuðu möguleikar á að KR yrði meistari , en nú er búið að slökkva þá .
En þeim tekst ekki að slökkva á mér .
Það er bara meistaravonin sem er farin , en ég verð áfram KR-ingur ! " Það sem var erfiðast Og það var " fínt " að vakna , að sögn Kjartans .
" Það gekk alveg vel og tiltölulega snemma , strax klukkan þrjú á föstudeginum .
Aðgerðin var ekki búin fyrr en átta um morguninn , þannig að þetta var bara sjö tíma svefn .
Ég held að Kristinn ljósmyndari hafi farið upp úr átta , þegar búið var að setja hjartað í .
En hann veit það betur en ég – ég var steinsofandi ! " – Var erfitt að koma sér á lappir ? " Nei , það er aldrei erfitt að koma sér á lappir .
Svefninn var erfiðastur framan af , en það hefur lagast .
Ég sef allar nætur , fer á fætur hálfátta og aftur að sofa eftir tíu á kvöldin , sofna um ellefuleytið .
Ég má alltaf búast við að vera truflaður klukkan sex út af blóðprufum .
En þetta er búið að vera ótrúlega auðvelt líkamlega .
Ég hef verið á fullu hjá sjúkraþjálfurum , án þess að ofgera mér , hef labbað í stiganum nokkrum sinnum , en ekki mátt það undanfarna dag út af lyfjameðferðinni .
Það er frekar að haldið sé aftur af mér í þjálfuninni , því ekki skortir viljann .
Ef ég væri í ræktinni heima , þá væri ég að gera miklu meira .
Ekki þar fyrir að ég myndi ábyggilega ekkert nenna að vera þar – mér hefur alltaf þótt leiðinlegt í líkamsrækt .
" – Það er auðfundið og fleiri hafa haft orð á því við mig , að þú temur þér jákvætt viðhorf í garð þessara veikinda .
" Já , maður verður að gera það , " svarar Kjartan einbeittur .
" Það verður að vera sól fyrir utan gluggann .
Þó að maður geti pexað út af einu eða öðru , þá heldur maður því bara fyrir sig og horfir jákvætt á tilveruna .
Maður þarf líka að hafa vit á því að hlýða starfsfólkinu , þau kunna þetta .
Stundum má setja út á eitthvað , þau hlusta og reyna þá að bæta sig .
Svo er maður hálfgerður skapofsamaður fyrst á eftir , þá er búið að brjóta ónæmiskerfið niður og dæla í mann á sterum , en konan mín tekur því með miklu langlundargeði .
" – Það verður gaman að komast í golfið ? " Já , já , já , og helst vil ég komast í badmintonið líka .
En þá er ég að horfa eitthvað lengra , til áramóta .
Það verður gaman að sjá , hvort ég get dundað mér eitthvað með spaðann .
" – Stundum er talað um að fólk breytist þegar það fær nýtt líffæri ? " Að ég fari að skrifa skáldsögur eða gerist listmálari , " svarar hann og hlær .
" Maður heyrir ýmislegt .
Ef svo er , þá er það í leyni ennþá .
Kannski kemur það í ljós innan ársins .
Ég veit það ekki ...
" Hann veltir vöngum .
" Eigum við ekki að gefa því séns bara ? Ég er opinn fyrir öllu .
Enginn er svo góður að það megi ekki bæta hann ! " Og hann hefur fengið mikla hvatningu frá vinum og ættingjum .
" Ég hef fengið mikinn stuðning héðan og þaðan , ekki síst á facebook .
Eitt lítið " like " segir mér að fylgst sé með .
Og það er yndislegt að finna , að maður er ekki einn .
Með þessari tækni er hægt að gera það , sem ekki var hægt áður .
Þá var maður einn úti í heimi og enginn vissi hvað var að gerast .
Nú fengum við spítalatölvu frá byrjun og dætur okkar sáu líka um að uppfæra heiman frá .
Svo komu þær fyrir rúmri viku og voru hjá okkur .
Það var náttúrlega alveg yndislegt ! " – Hvað var erfiðast ? " Það var í rauninni að kyssa konuna mína bless á ganginum við svæfingarstofuna .
Það var erfiðast .
Allt sem fylgdi eftir það var ekki í mínum höndum , heldur þeirra sem hafa sérfræðiþekkinguna .
En að skilja hana eftir í þeirri óvissu sem var framundan hjá henni og kveðja stelpurnar á flugvellinum , þetta fannst mér erfiðast að glíma við – tilfinningahliðin .
Líkamlega hliðin fannst mér létt , meðal annars af því að ég hef mikla reynslu eftir að hafa gengið í gegnum fjórar lokuaðgerðir , sem allt eru svipaðar aðgerðir í sjálfu sér .
Munurinn er fyrst og fremst lyfjaaðgerðin sem fylgir á eftir .
Líkamlega finnst mér allt hafa gengið ofboðslega vel og ég er ánægður með allt – nema kannski rúmið mitt .
" – Ha ? Rúmið þitt ? " Já , ég er ekki ánægður með þessi rúm .
Og ekki á Landspítalanum heldur .
Mér finnast þessi spítalarúm ekki góð – þau eru ekki vel hönnuð fyrir sjúklinga , að minnsta kosti ekki stærri menn .
Ég myndi ekki vilja vera þú í þessu rúmi .
Ef ég man rétt , þá ertu nokkrum sentimetrum hærri en ég ! " Hjartaígræðsla í stuttu máli 1 " Íslensku hjartalæknarnir bera það undir okkur ef þeir eru með sjúkling með hjartasjúkdóm , sem kemur til greina fyrir hjartaígræðslu , " segir Vilborg Sigurðardóttir , yfirlæknir á Sahlgrenska-sjúkrahúsinu .
" Allir fara í gegnum hefðbundið mat , sem í tilfelli Íslendinga er unnið á Íslandi , en í því felst meðal annars ómskoðun , hjartaþræðing , sýnataka , kransæðamyndataka , þolpróf og athugun á ástandi annarra líffæra , svo sem nýrna og lifrar .
" 2 Gögnin eru send út til Sahlgrenska með beiðni um formlegt mat .
" Ef við sjáum að þessi einstaklingur er með alvarlega hjartabilun á lokastigi og ekki augljósar frábendingar fyrir ígræðslu , sem koma í veg fyrir að hjartaígræðslan geti bætt almenn lífsgæði , þá kemur hann hingað út í viðbótarrannsóknir frá þriðjudegi til laugardags , " segir Vilborg .
" Síðan leggjum við erindið fyrir þverfaglegan samráðsfund lækna af helstu fagsviðum og tökum ákvörðun um ígræðslu , af eða á .
Tilkynnt er um það sama dag og ef svarið er já , þá fær sjúklingurinn leiðsögn og fræðslu .
Markmiðið með því að fá hann hingað út með aðstandanda með sér er að við teljum hann hafa rétt á því , þar sem þetta er stór aðgerð og stórt skref .
Álagið er svo mikið þegar hjartað bíður , þá er stuttur tími , kannski um miðja nótt , og mikilvægt að umhverfið sé kunnuglegt .
" 3 Síðan fer einstaklingurinn heim og er kominn á biðlista fyrir hjartaígræðslu .
" Það er háð því hve margir eru á biðlista hversu fljótt hann kemst að .
Í raun eru engar tryggingar , því framboð er takmarkað á líffærum og framboð sveiflukennt milli ára .
Það er helsta fyrirstaðan .
Forgangsraðað er á biðlistanum , þannig að þeir sem eru veikastir komast fyrst að .
" 4 Hringt er í hjartadeildina á Íslandi og óskað eftir að sjúklingurinn sé kallaður inn .
Þá er séð til þess að hann sé fluttur út með sjúkraflugi .
5 Sjúklingurinn kemur á hjartadeildina á Sahlgrenska , er undirbúinn , fluttur á skurðstofu og inn til aðgerðar .
Aðgerðin tekur allt að tíu tíma , þar með talin svæfingin .
6 Síðan vaknar sjúklingurinn sama dag eða nokkrum dögum seinna á gjörgæsludeild .
Þar er hann frá nokkrum dögum upp í nokkrar vikur .
Tíminn á sjúkrahúsinu er alla jafna ekki skemmri en fjórar vikur .
7 Á þessum fjórum vikum er tekið sýni úr hjartavöðvanum einu sinni í viku .
Það er til að fylgjast með að blóðþéttni ónæmisbælandi lyfja sé næg til að bæla höfnun á hjartanu .
Þéttnin má ekki vera of mikil , því það getur valdið álagi á nýrun , og ekki of lítil , því það getur valdið höfnun á hjartanu .
Enginn getur fengið nýtt hjarta án þess að vera á ónæmisbilandi lyfjum , því annars hafnar líkaminn því .
Venjan er að fyrstu tvær vikurnar er þéttni ónæmisbælandi lyfja svo mikil að það verður sjaldnast höfnun .
En upp úr því eru ein og upp í nokkrar hafnanir algengar og þá þarf stóran skammt af sterum til að slá hana niður .
Höfnun er eitthvað sem flestir eða allir upplifa einu sinni eða oftar á fyrsta árinu , en eftir það er það sjaldgæft , og þess vegna er hætt sýnatökum eftir eitt ár .
Hafnanirnar valda yfirleitt ekki afturför , heldur tefja batann um nokkra daga .
8 Smám saman líður lengra á milli sjúkrahúsvistar .
Við sex mánaða tímabil er einstaklingurinn undir eðlilegum kringumstæðum kominn með allt að 50% þrek miðað við jafnaldra .
Og eftir eitt ár er hann kominn með frá 50 til 100% af fullu þreki .
9 Fyrir utan ónæmisbælingu þarf fyrirbyggjandi sýklameðferð á þessu fyrsta ári , en því fylgir að forðast fyrstu vikurnar og mánuðina að vera innan um fólk með kvefpestir .
Aðgerðin Fyrst er sjúklingurinn svæfður .
Þá er strax farið að pna brjóstholið og undirbúa að geta á stuttum tíma tekið út gamla hjartað til að sauma það nýja inn .
Svo er innleitt með ónæmisbælandi lyfjum .
Þegar símtal berst um að nýja hjartað sé komið með flugvél er kveikt á hjarta- og lungnavélinni og gamla hjartað tekið út .
Nýja hjartanu er haldið ísköldu í vökva sem hægir á efnaskiptum og heldur hjartavöðvafrumunum í jafnvægi .
Það er saumað í líkamann , sett í það efni sem hægir enn frekar á efnaskiptum á meðan það er saumað við æðarnar .
Þegar heitu blóði er svo leyft að renna um það fer það nær undantekningalaust aftur að slá .
Þegar búið er að stöðva blæðingar er hægt að taka af hjarta- og lungnavélina og svo er brjóstholinu lokað .
Lífið oft hangið á bláþræði Lífið hefur oft hangið á bláþræði hjá Kjartani Birgissyni , sem hefur farið í ófáar hjartaaðgerðir í gegnum tíðina .
Veikindi Kjartans gerðu snemma vart við sig og fann hann fyrir þrekleysi strax í æsku .
" Það verður léttir þegar þetta er búið , " sagði hann í samtali við Sunnudagsmoggann 15. ágúst .
" Það sem vinnur gegn mér er þrekleysið .
Undanfarin ár hefur þrekið minnkað og minnkað hjá mér .
Núna er heilsan þannig að ég á erfitt með stystu göngutúra .
Ég reyni að halda þreki með því að ganga en sama hversu lítið ég geng , þá er það alltaf of mikið .
" Hann sagði jafnframt að hann hefði þurft að aðlagast því að vera viðbúinn kallinu í hjartaígræðslu .
" Það þýðir ekki að boða sig í afmæli á Hvammstanga .
Ég reyni að hugsa um annað og skipulegg ekkert fram í tímann , lofa engu eftir viku , mánuð eða þrjá mánuði .
Ég segi bara : " Ég geri það ef ég get .
" Það miðast allt við að ég geti horfið með skömmum fyrirvara .
Ég hef gert það áður , var bara í göngutúr vestur í bæ þegar hjartað stoppaði .
" Horfði á Miami Vice um nóttina Það var búið að hringja út í frímínútur þegar Halldóra Ingólfsdóttir , eiginkona Kjartans , fékk símtalið frá honum .
" Ég var bara að ganga frá og svona , þá hringdi Kjartan í mig með tíðindin .
Hann var hættur að keyra , þannig að ég var á bílnum .
Ég rauk niður í kjallara og út bara .
Ég var búin að vera á tánum .
Og ég fór ekkert að hella upp á eins og hann ! " Hún segist ekki hafa verið með kvíðahnút .
" Nei , ég hélt fyrst að hann væri bara að grínast .
Hann orðaði það þannig , að hann ætlaði að bjóða mér til Svíþjóðar , og var voða rólegur .
Hann hefur alltaf kunnað að koma mér á óvart .
Og þá áttaði ég mig á hvað var í gangi .
" Halldóra var fimm mínútur að keyra heim .
" Ég hugsaði á leiðinni , að það ætti bara eftir að setja ofan í tösku , og svo bara út .
Það kom mér á óvart hvað allt var í miklum rólegheitum heima .
En ástæðan var sú , að okkur var sagt að það lægi ekkert rosalega á , flugið væri ekki fyrr en hálffjögur .
Ég hélt að það ætti bara að fara einn , tveir og þrír ! " – Var þetta óraunverulegt ? " Nei , ég var bara rosalega fegin .
Þetta var svakalegur léttir , því ég var búin að heyra , að hann hefði alla burði til að verða svo miklu betri eftir ígræðsluna .
Ég fékk líka svo góðan undirbúning í vor , í kynningum og rannsóknum á Sahlgrenska .
En það var skrítið að fara í pínulítilli rellu yfir Atlantshafið , náttúrlega í fyrsta skipti á ævinni , og með manni sem maður þekkti ekki neitt , segir hún og hlær – og vísar til þess að Kristinn Ingvarsson ljósmyndari var með í för .
" En þetta var flott flug , " bætir hún við .
En orðin drukkna næstum í hávaða , sem stigmagnast á bak við hana .
" Nú heyrir maður í þyrlunni , sem er að lenda á pallinum fyrir framan , " hrópar hún .
" Ég er á svölunum og það er sól í augnablikinu .
" Svo dettur allt aftur í dúnalogn .
Hún segir kveðjukossinn fyrir aðgerðina ekki hafa verið neitt mál .
" Það var bara eitthvað , sem þurfti að klára .
Svo fékk ég sjúkrastofu til að leggja mig og fór að sofa .
Það var ekkert annað hægt en að slaka á .
Ég man að ég vaknaði um miðja nótt og þá var þetta ömurlega efni í sjónvarpinu , Miami Vice , " segir hún og hlær innilega .
" Ég horfði á einn þátt af því .
Og það eru minningarnar sem ég á af þessari sjúkrastofu ! Svo hitti ég Kristin ljósmyndara um morguninn , ætli klukkan hafi ekki verið hálfátta , þannig að ég hvíldist alveg .
Þá sagði hann mér að hjartað hefði byrjað að slá klukkan 6.02 .
Hann var yfir sig hrifinn , ég heyrði það á honum , að þetta hefði verið svakaleg lífsreynsla fyrir hann .
" Hún þagnar .
" En af því þú spurðir Kjartan hvað hefði verið erfiðast .
Jú , jú , að kyssa bless , það var skrítið og erfitt og allt það .
En af því að ég vissi að hann kveið því að vakna í öndunarvél , þá fannst mér erfiðast að sjá þegar hann var vakinn í hádeginu , þannig að hægt væri að gefa honum lyfin .
Þá sá maður vanlíðanina , því hann var tengdur öllum þessum tækjum .
Mér fannst það langsamlega erfiðast .
Samt er sagt strax við mann , að hann muni ekkert eftir því þegar hann vaknar , hann viti ekkert af þessu .
En það er óhugnanlegt fyrir því og óþægilegt að sjá viðbrögðin .
" – Það hefur verið þægilegra um eftirmiðdaginn ? " Já , og strax á laugardag var hann farinn að háma í sig morgunmat .
Ég held það hafi verið um kaffileytið á laugardaginn , að hann sat í stólnum og borðaði , aðeins klukkutíma seinna kom kvöldmaturinn og hann tróð honum í sig – ég hef aldrei séð hann borða af svo mikilli lyst ! " – Þú hefur verið úti allan tímann ? " Já , já , ég hef ekkert vikið frá .
Það er voðalega skrítið að vera svona lengi frá vinnu , því ég er grunnskólakennari .
En einhvern veginn bjargast það .
" – Þú hefur sögu að segja krökkunum ? " Já , þau fylgjast örugglega vel með .
Kennararnir eru náttúrlega vinir manns á facebook , nokkrir foreldrar líka , og þetta er svo lítið samfélag ; þau fá alltaf einhverjar fréttir af manni .
" Og hún er ánægð með aðstöðuna í Svíþjóð .
" Það er rosalega þægilegt að vera í Jóhannesarvillu , sem er inni á lóðinni .
En það er náttúrlega ekki skemmtilegt að hanga svona .
Það er hins vegar ekkert annað í stöðunni .
Æ , vertu ekkert að hlusta á þetta ! " segir hún svo hneyksluð á sjálfri sér .
" Auðvitað er skrítið að vera kippt út úr öllu , en samt er þetta óskaplega fínt allt saman .
Ég vona bara að þrátt fyrir þetta bakslag styttist í að við komumst heim .
" Hjartnæmar færslur á fésbókinni 26. ágúst , kl. 11:29 Kjartan Birgisson Biðstofustjórinn hélt upp á 19 vikna biðafmæli með því að taka á því í æfingasalnum , sit svo slakur heima og legg á Esjuna á eftir .
Síðan er það Fylkir – KR í kvöld , ætli ég ljúki svo ekki deginum með að fara í bíó og Kringlukrána ...
; - ) 26. ágúst , kl. 16.19 Kjartan Birgisson Pabbi hætti skyndilega við öll plön dagsins og ákvað að skella sér frekar til Svíþjóðar ! Kallið kom rétt fyrir 14:30 .
Mamma trúði ekki sínum eigin eyrum þegar pabbi hringdi en þau eru núna í loftinu á leiðinni út ! Aðgerðin verður framkvæmd í nótt og fyrstu fréttir berast ekki fyrr en einhvern tímann eftir hádegi á morgun .
Kv. Hildur og María 26. ágúst , kl. 21.33 Sigurður Ingi Halldórsson Ok stakkst af til Sverige til að losna við að fara með mér á leikinn .
Barði húsið að utan í kvöld áður en leikurinn byrjaði .
En annars gangi ykkur vel .
27. ágúst , kl. 9.59 Kjartan Birgisson og nýja hjartað sem sló í fyrsta skipti kl. 6:02 í morgun ! : ) Það er allt sem við vitum í bili ...
látum vita með frekari fréttir þegar þær berast : ) 27. ágúst , kl. 10.30 Hildur Kjartansdóttir Elsku bestasti pabbi minn ! Þú ert mesta hetja sem ég þekki ! : ) Sjáumst um næstu helgi ! ( María er að leita að miðum handa okkur : ) ) Þangað til verða rafræn ( og símræn ? ) knús og kossar að duga ! Hlakka til að heyra í ÞÉR ! : ) 27. ágúst , kl. 17.07 Halldóra Ingólfsdóttir Kjartan er laus ur öndunarvelinni ( fyrir 4 klst ) .
Byrjadi ad segja fimmaurabrandara eins og hann var buinn ad lofa .
28. ágúst , kl. 10.28 Halldóra Ingólfsdóttir For um kl 9 og stoppadi 3 klst. hja KB .
Hann bordadi morgunmat , thjalfadi lungu , bordadi svo hadegismat .
Er hinn spraekasti .
Farinn ad standa a faetur .
Mjög lystugur .
Lagdi sig eftir matinn : ) Hugsanlega losnar hann af gjörgaeslu seinni partinn ...
28. ágúst , kl. 17.15 Halldóra Ingólfsdóttir Losnar líklega af gjörgæslu a morgun þegar blóðþynning verður orðin fullkomin og slöngur teknar .
KB hitti sætan , saklausan sjúkraþjálfara í morgun og sagði : " Are you going to kill me ? " ( þegar hann fékk friðarpípuna ) .
Alltaf fyndinn ; ) 30. ágúst , kl. 18.20 Kjartan Birgisson Þetta er ábyggilega mjög lítið stykki , því ég græt bara ; - ) Takk fyrir góðar kveðjur allir .
Sigur er innan seilingar en mikið verk framundan .
2. september , kl. 18.43 Kjartan Birgisson Góðan daginn öll , dagur sjö að byrja hér í borginni hans Gauta .
Enn mjög þreyttur og finnst það mætti fara að breytast .
Reyni að halda mig á beinu brautinni ; - ) .
2. september , kl. 19.14 Halldóra Ingólfsdóttir Ískaldur kjúklingaborgari og franskar ( McDonalds ) : " Besti matur sem ég hef fengið lengi " ( KB ) 4. september , kl. 13.06 Kjartan Birgisson Loksins kominn með tölvuna mína ; - ) Vona að hún virki áfram , síðasta klukkutímann rúmlega hef ég verið að lesa kveðjur frá vinum og fjölskyldu og brest í grát öðru hvoru , vona að lyklaborðið sé vatnshelt og ég fari að þorna ! Eins og við var að búast þá small fréttin ! ( símtalið ) á manni " án fyrirvara " og lítill tími ...
til nokkurs .
Náði þó að hringja í Dóru og nokkra aðra ; - ) Söfnun fyrir Pálfríði " Mig langar að deila þessu með vinum mínum hér á " Facebook " með þeirri von að einhverjir séu aflögufærir um eitthvað til handa þessari vinkonu minni .
" Þannig hefst færsla Kjartans á fésbókinni 17. september síðastliðinn .
Þar vísar hann á umfjöllun í Skessuhorni um fjársöfnun handa Pálfríði Sigurðardóttur frá Stafholtsey í Borgarfirði , sem glímt hefur við veikindi síðasta áratug eða allt frá því hún greindist með vírus í hjarta í nóvember 2000 , þá 29 ára gömul .
Pálfríður fór í hjartaígræðslu á undan Kjartani , en lá enn á gjörgæslu þegar hann útskrifaðist þaðan .
Er langt í frá að batinn hafi verið nógu góður og verður hún ytra einhverjar vikur í viðbót .
Pálfríður er einstæð móðir , en sonur hennar var eins árs þegar hún greindist .
Hann er nú ellefu ára , býr á meðan hjá ömmu sinni í Stafholtsey og sækir skóla í sveitinni .
Staða Pálfríðar er erfið fjárhagslega og verða henni flestar bjargir bannaðar næsta árið í það minnsta .
Vinir hennar hafa því stofnað bankareikning , þannig að landsmenn geti styrkt hana á þessum erfiðu tímum í lífi hennar .
Bankanúmerið er 0326-13-007171 og kennitala 281071-5649 .
Næsta vika : Fjallað um líffæragjafir almennt og rætt við nýrnaþegann Oddgeir Gylfason sem lauk þríþrautarkeppninni Ironman í sumar .
