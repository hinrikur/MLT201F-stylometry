Vín Eftirfarandi vín eru mjög frambærileg dæmi um það sem Alsace hefur upp á að bjóða .
Trimbach er eitt besta vínhús Alsace en einkenni Trimbach-vínanna er þroskaður og mikill ávöxtur , ber sem eru tínd seint og ná fullri dýpt viðkomandi þrúgu en þó aldrei framleitt með neinum votti af sætu .
Trimbach Pinot Gris Reserve 2005 ( 2.922 krónur ) er flottur fulltrúi Trimbach-vínanna .
Þykkur og fallegur litur .
Fíkjur , ferskjur , hunang og þroskuð epli í ilmkörfunni .
Vínin frá Domaine Weinbach eru einhver þau mögnuðustu í Alsace .
Í rúma öld hefur Weinbach verið í eigu Faller-fjölskyldunnar og frá 1978 hafa mæðgurnar Colette , Catherine og Laurence séð um víngerð og rekstur .
Einkenni Weinbach-vínanna er mikill þroski , allar þrúgur eru lífrænt ræktaðar og handtíndar seint á haustin .
Domaine Weinbach Cuvé St .
Catherine 2005 ( 5.000 krónur ) er Pinot Gris sem endurspeglar þetta vel .
Kryddað með hunangi , bragðsprenging í nefi , ljúffengur , sætur ávöxtur , vínið þurrt en samt með þeirri dýpt og þeim þunga sem einkennir vendange tardive-sætvínin .
Muré-fjölskyldan er með rótgrónustu vínræktendum í Alsace í Frakklandi , hefur ræktað vín þar frá því um miðja sautjándu öld .
René Muré Gewurztraminer 2008 ( 2.390 krónur ) er hörku Gewurztraminer , angan vínsins sæt , arómatísk og krydduð í senn með þurrkuðum ávöxtum .
Alsace ( borið fram Elsass ) er að mörgu leyti einfaldasta víngerðarhérað Frakklands fyrir leikmenn að átta sig á .
Það er enginn aragrúi undirsvæða sem flækir málið og fær vínáhugamenn um allan heim til að reyta hár sitt .
Vínin eru einfaldlega öll flokkuð sem AOC Alsace auk þess sem bestu ekrur héraðsins eru kallaðar Grand Cru .
Vínin eru nær ávallt nefnd eftir þeirri þrúgu sem notuð er , nær alltaf einni þótt leyfð sé ræktun á alls níu þrúgum .
Það sem skiptir máli þegar Alsace-vín er valið er annars vegar þrúgan og hins vegar framleiðandinn en stíll þeirra getur verið mjög ólíkur .
Héraðið er að finna á norðausturhorni Frakklands á vinstribakka Rínar og vínrækt hefur verið stunduð þar frá því á tímum Rómverja , líkt og annars staðar við Rín .
Vínræktarsvæði Alsace eru í austurhlíðum Vosges-fjalla og teygja sig yfir um hundrað kílómetra langt svæði .
Miðstöð vínræktarinnar er kringum bæina Ingolsheim og Riquewihr , norður af borginni Colmar .
Göfugasta þrúga héraðsins er Riesling , sem gefur af sér þykk , ilm- og bragðmikil vín í Alsace .
Stíll þeirra er töluvert frábrugðin þýskum Riesling-vínum , Alsace-vínin eru þurrari og feitari en þau þýsku .
Úr þrúgunni Gewürztraminer eru framleidd bragðmikil og krydduð vín , sem henta vel með mat og þá ekki síst austurlenskum .
Muscat-vínin eru þurr , létt og einkennast af arómatískum ávaxta- og blómakeim .
Glas af Muscat er tilvalinn fordrykkur en vegna þess hve sérstök þau eru geta Muscat-vínin ráðið við mat sem er flestum öðrum vínum ofviða , s.s. reyktan fisk .
Eitt matvænasta vínið er hins vegar Pinot Gris sem margir þekkja líka undir ítalska nafninu Pinot Grigio .
Pinot Gris-vínin geta tekið á sig margar myndir og virðist vera til Pinot Gris fyrir hvert tækifæri .
Vín sem ber að drekka ung og fersk eru Sylvaner og Pinot Blanc og vín sem kölluð eru Edelzwicker eru oftast ódýr neysluvín , blönduð úr tveimur þrúgum eða fleiri .
Eina þrúgan sem rauðvín eru framleidd úr er Pinot Noir og einnig eru framleidd rósavín úr henni .
Þetta eru létt rauðvín og geta verið þægileg en ná aldrei gæðum í líkindum við þau í Búrgund .
Alsace er fyrst og fremst hvítvínshérað .
Fyrir aldarfjórðungi var svo tekin upp flokkun á bestu vínekrum héraðsins – Grand Cru – og allt í einu varð héraðið flóknara en áður .
Um fimmtíu ekrur eru flokkaðar sem Grand Cru og má setja nafn þeirra á flöskumiðann .
Að auki má setja ýmis nöfn á flöskumiðann þó að ekki sé um Grand Cru að ræða .
Sumir af bestu framleiðendum Alsace , s.s. Trimbach og Hugel , hafa hins vegar neitað að nýta sér þetta kerfi þótt þrúgur þeirra komi af Grand Cru-ekrum .
Það er hins vegar augljóst að hinar fjölbreyttu aðstæður – eða terroir – Elsass bjóða upp á flokkun af þessu tagi .
Það er gífurlegur munur á víni milli ekra og flokkaðar ekrur búa flestar yfir miklum persónuleika .
Á ekrum , sem flokkaðar eru sem Grand Cru má einungis rækta Riesling , Gewürztraminer , Pinot Gris og Muscat hyggist menn nýta sér skilgreininguna enda er litið svo á í Elsass að þær séu æðri öðrum þrúgum , sem ræktaðar eru í héraðinu .
Í Elsass er einnig framleitt þurrt freyðivín undir nafninu Crémant d ' Alsace , með sömu aðferð og í Champagne og þegar vel árar eru búin til dýrleg sætvín undir skilgreiningunni Vendanges Tardives og Sélection de Grains Nobles .
Vendanges Tardives þýðir bókstaflega sein uppskera og eru þau vín sjaldan eins sæt og Grains Nobles , þar sem þau síðarnefndu eru alfarið unnin úr þrúgum , sem eðalmyglan botrytis hefur þurrkað .
Við framleiðslu á sætvínum er einungis heimilt að nota þrúgurnar Muscat , Riesling , Gewürztraminer og Pinot Gris .
Næst : Búrgund 