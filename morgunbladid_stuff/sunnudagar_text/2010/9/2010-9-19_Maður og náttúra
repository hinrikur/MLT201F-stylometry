Vér viljum gjöra manninn eftir vorri mynd , líkan oss , hann skal drottna yfir fiskum sjávarins og yfir fuglum loftsins og yfir fénaðinum og yfir villidýrunum og yfir öllum skriðkvikindum , sem skríða á jörðinni .
" Fyrsta bók Móses í Gamla testamentinu .
Undanfarna mánuði hefur talsverð umræða verið um náttúruvernd og eru ástæðurnar skoðanaskipti um verndaráætlun Vatnajökulsþjóðgarðs og stækkun friðlandsins við Þjórsárver .
Það er fróðlegt að fylgjast með þessari umræðu því þegar grannt er skoðað takast á tvær skoðanir , annars vegar þeirra sem vilja vernda náttúruna eins og maðurinn sé ekki hluti hennar og þeirra sem vilja nýta náttúruna .
Í aldanna rás hefur fegurð náttúrunnar haft djúp áhrif á manninn .
Í hugum margra er náttúran birtingarmynd Guðs , náttúran er heilög og ósnertanleg .
Þessi skoðun birtist iðulega í verkum málara og ljóðskálda .
Hvert liggur þessi vegur sem þið leggið handa vélum um löndin þver og endilöng , um öræfi sem byggð .
Spyr skáldið Ólafur Jóhann Sigurðsson .
Víða má rekast á þá skoðun að náttúran sé nokkurs konar himnaríki á jörðu eða himnaríki sé eins og ósnert náttúran .
" Drottinn er minn hirðir , mig mun ekkert bresta .
Á grænum grundum lætur hann mig hvílast , leiðir mig að vötnum , þar sem ég má næðis njóta " , segir í Biblíunni 23. sálmi .
Fyrir okkur Íslendinga er staðreyndin sú að við verðum að nýta náttúruna enn frekar ef við ætlum að halda hér uppi sambærilegum lífskjörum og verið hafa undanfarin ár .
46,6% af gjaldeyristekjum þjóðarinnar koma frá stóriðju og ferðaþjónustu .
Umræða undanfarna mánuði um nýtingu og verndun náttúrunnar er , því miður , á villigötum .
Henni er stýrt af stjórnmálamönnum sem hafa slæma samvisku vegna virkjanaframkvæmda undanfarin ár .
Stjórnmálamennirnir hafa fengið til liðs við sig svo kallaða sérfræðinga sem margir hverjir vilja vernda náttúruna , sjálfrar hennar vegna , eins og maðurinn sé ekki til .
Þær friðanir sem nú eru í bígerð eru gerðar með meira kappi en forsjá .
Útivistarfólki virðist vera skipt í nokkra flokka .
Í úrvalsflokki er göngufólk sem ber útbúnað sinn á bakinu og tekur ekkert nema myndir .
Skipulegar ferðir í rútum sem ekið er eftir vegslóðum undir ströngu eftirliti landvarða og fararstjóra sleppa .
Hesta- og hjólreiðamenn eru litnir hornauga .
Notkun jeppa og bifhjóla er óæskileg en ill nauðsyn sem ber að takmarka eins og hægt er .
Skotveiðimenn eru óæskilegir og takmarka ber skotveiðar eins og hægt er og helst banna algjörlega .
Sauðfé er illa séð og ber að takmarka aðgang þess að þjóðgörðum og friðuðum svæðum .
Lúpínu ber að slíta upp með rótum eða eitra fyrir hana .
Þrátt fyrir að Íslendingar hefðu í aldanna rás getað nýtt náttúruna af meiri skynsemi og varfærni , er það nú einu sinni svo að menn vissu ekki betur .
Of mikil búfjárbeit hefur leikið íslenska náttúru grátt .
Þó eru talsverðar líkur á því að þjóðin hefði ekki getað lifað af hér á landi án sauðkindarinnar .
Helstu orsakir landskemmda eru veðráttan , sem valdið getur mikilli gróðureyðingu , svo og ýmsar hamfarir eins og eldgos , öskufall og jökulhlaup .
Vissulega verðum við að nýta náttúruna skynsamlega , um það eru allir sammála .
En um aðgerðir verður að vera víðtæk sátt og taka verður tillit til mismunandi þarfa útivistarfólks .
Dæmi um vanhugsaðar tillögur , sem engin sátt verður um , er tillaga stjórnar Vatnajökulsþjóðgarðs að gæsaveiðar hefjist ekki á Vesturöræfum fyrr en 1. september í staðinn fyrir 20 , ágúst .
Hér er um að ræða veiðar á heiðagæs en íslenski heiðagæsastofninn er firnasterkur , sennilega um 400.000 fuglar .
Við veiðum aðeins um 18.000 heiðagæsir árlega , veiðiálagið er sáralítið .
Ástæðan fyrir þessari tillögu er sögð vera sú að talsvert sé skotið af ófleygum ungum .
Ófleygir ungar eru þá líklegast skotnir með rifflum .
Það telst nánast til undantekninga að gæsir séu skotnar með rifflum hér á landi .
Hreindýraveiðimenn eru sjaldnast með rétt skot í vopn sín til að skjóta fugla og þá er það yfirleitt illa séð af leiðsögumönnum hreindýraveiðimanna að þeir séu að skjóta á sitjandi fugla vegna hættunnar sem af því stafar .
Þá er það nánast óframkvæmanlegt að hafa sérstakan veiðitíma á afmörkuðu svæði .
Hverjir eiga að fylgjast með því að þessu banni sé framfylgt ? Staðreyndin er sú að örfáir ófleygir heiðagæsaungar eru skotnir og því er engin ástæða til að takmarka gæsaveiðar í Vatnajökulsþjóðgarði .
Verði þeim vinnubrögðum , sem hér hefur verið lýst , haldið áfram er lítil von um að sátt náist um varðveislu , nýtingu og notkun íslenskrar náttúru .
Það er miður , því að í raun vilja allir Íslendingar vernda íslenska náttúru en þjóðin vill einnig eiga þess kost að njóta hennar og nýta á skynsamlegan hátt .
