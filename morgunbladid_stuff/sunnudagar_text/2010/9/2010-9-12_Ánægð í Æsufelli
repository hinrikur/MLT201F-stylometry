Stundum hafa stóru fjölbýlishúsin hér í Breiðholtinu verið kölluð gettó , fátækrabæli eða einhverjum enn óvirðulegri nöfnun .
Allar slíkar lýsingar eru hins vegar fjarri raunveruleikanum .
Hér er býsna notalegt samfélag fjöskyldufólks .
Samgangur er að vísu ekki ýkja mikill þó að slíkt sé raunar að miklu leyti manni í sjálfsvald sett .
Flestir sem hér búa eru eldra fólk og ein þeirra kvenna sem hér búa fer víst reglulega um og heilsar upp á gamla fólkið hér eða þá sem einhverra hluta vegna treysta sér ekki mikið úr húsi .
Í slíku felst mikið öryggi , " segir Jónína Guðbjörg Jónsdóttir lyfjatæknir sem býr við Æsufell í Reykjavík .
Framkvæmdir í Breiðholtinu í Reykjavík hófust laust fyrir 1970 og á rúmlega tíu árum reis þar eitt fjölmennasta hverfi borgarinnar .
Og rétt eins og hver einn bær á sína sögu , " sigurljóð og raunabögu " eins og forðum var ort gildir það einnig um húsin í borginni .
Byrjað var að reisa stóru blokkina í Æsufelli , sem svo er gjarnan nefnd , síðla sumars 1970 .
Hún var kynnt í baksíðufrétt Morgunblaðinu í október það ár með þeim orðum að þetta yrði " langstærsta fjölbýlishús á landinu og má ætla að íbúar verði ekki færri en eitt þúsund í þessari húsasamstæðu , " og var inni í þeirri tölu líklegur íbúafjöldi í öðru samliggjandi húsi .
Í blokkinni góðu , sem Breiðholt hf. byggði , eru alls 124 íbúðir í þremur stigagöngum , það er Æsufelli 2 , 4 og 6 .
Húsið er sjö hæðir , að jafnaði sex íbúðir á hverri þeirra .
Má þess og geta að byggingin komst í fréttir fyrr á þessu ári þegar fulltrúar Besta flokksins og Samfylkingarinnar héldu blaðamannafund á þakinu og tilkynntu að þeir hefðu tekið höndum saman um meirihlutasamstarf í borgarstjórn .
" Ég var að leita mér að íbúð snemma árs 2000 .
Kom þá hingað í Æsufellið og þurfi ekki að leita eftir það , ég átti strax heima hérna .
Til marks um hve rólegt er hérna er að á þeim tíu árum sem ég hef verið hér hef ég aðeins tvisvar sinnum orðið vör við hávaða úr samkvæmi , " segir Jónína sem hefur ágætt útsýni yfir bakgarð við blokkina þar sem er leikvöllur þar sem börnin una sér löngum stundum á góðum dögum .
Skipulag Breiðholtshverfisins er með þeim hætti að öll sú helsta þjónusta sem fólk þarfnast í daglegu lífi sé skammt undan .
Sú er líka raunin ; í hverfinu er bensínstöð , lágvöruverðsverslun , bókabúð , skyndibitastaður og Pólska búðin hvar sá mikli fjöldi Pólverja sem í hverfinu býr fær sitthvað fyrir sinn snúð .
Þá eru leik- og grunnskólar miðsvæðis í Fella- og Hólahverfinu , rétt eins og annars staðar í hinu víðfeðma Breiðholti .
Einnig er íþróttaaðstaða með besta móti í hverfinu en Breiðholtið er bardagavöllur tveggja félaga ; ÍR og Leiknis .
Þegar Æsufellsblokkin var kynnt á sínum tíma var greint frá að þar yrði " húsnæði fyrir barnagæzlu , gufubaðstofu , tómstunda- og fundaherbergi og hárgreiðlustofu , " eins og Morgunblaðið sagði svo skilmerkilega frá .
Rými þessu hefur að einhverju leyti verið fundið annað hlutverk en hárgreiðslustofan er þó enn á sínum stað .
" Hársetrið er fyrsta flokks og og ég og krakkarnir höfum ekki farið annað síðan við fluttum hingað .
Stofan er miðdepill mannlífs hér og margir sem áður bjuggu í Æsufelli fara ekki annað í hárgreiðslu og klippingu og fá að auki fréttir af fornum slóðum .
" sbs@mbl.is Uppáhaldsstaðir 1 .
Elliðaárdalurinn er einstök útvistarperla og mér finnst afar gaman að ganga þar um og geri raunar talsvert af því .
Hægt er að velja sér ýmsar leiðir á þessum slóðum , til dæmis að labba niður fyrir stíflu gömlu virkjunarinnar sem mér finnst skemmtilegt .
Margar aðrar útfærslur má velja um .
Þá spillir ekki fyrir hvað dalurinn er orðinn vel gróinn og trén þar há .
Hafa dafnað vel í sumar enda hefur sumarið verið einstaklega gott .
Þessi reitur í miðri borginni er í raun paradís líkastur .
2 .
Góð íþróttaaðstaða er nokkuð sem þarf að vera til staðar í hverju samfélagi .
Ég fer talsvert með krökkunum mínum í sund og þá er fínt að hafa Breiðholtslaugina við Austurberg hér örskammt frá .
Erum líklega ekki nema tíu mínútur að labba þangað .
Litlu lengra er í Víðidalinn þangað sem við krakkarnir mínir , sem eru sjö og tíu ára , hjólum stundum á sumrin .
