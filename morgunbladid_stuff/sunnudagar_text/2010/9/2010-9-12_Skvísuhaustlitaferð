Haustlitaferðir verða vinsælar þegar líða tekur á haust og fara heilu rútufarmarnir af fólki á Þingvelli og fleiri staði til að sjá fallega lit laufblöð og náttúruna breyta um svip .
En haustlitaferð þarf ekki endilega að innihalda bíltúr , nesti og nýja skó .
Höfundi hefur þannig t.d. dottið í hug að fara í haustlitaferð í verslanir og bar þá hugmynd undir systur sína nýverið .
Í slíka ferð er gott að fara snemma áður en allt rýkur úr hillunum og jafnvel bara athuga í fyrstu umferð hvaða liti sé að finna á slánum og hvort það taki því yfirleitt fyrir mann að leita að ákveðnu sniði á jakka eða skóm .
Stundum er tískan einfaldlega ekki hliðholl manni og þá er bara að fara heim og semja frið við gömlu skóna sem þú ætlaðir að henda með því að nostra við þá og gera enn fallegri .
Eða sverma fyrir svarta kjólnum sem þú keyptir ódýran um árið með litríku glingri .
En oft getur þetta verið erfitt því að haustinu fylgir gjarnan þessi kitlandi æsingur sem fylgir nýjum varningi í verslunum og þegar bæði þarf að vera vel til hafður í skóla og vinnu er enn mikilvægara að fataskápurinn samanstandi ekki bara af þægilegu drasli síðan í fyrra heldur líka af skvísulegu stöffi síðan á morgun .
Það er bæði þreytandi og skemmtilegt að ráfa búð úr búð , óa og æja yfir fegurð og verði , engjast yfir eldheitu vísakorti og töpuðu fé sem aldrei kemur aftur en er vel geymt í ull , bómull , leðri eða hverju því sem flíkin eða fylgihluturinn er úr .
Oftast er betra að vera ekki einn í slíkum ferðum til að geta fengið álit annarra og eins til að láta stoppa sig séu slæm kaup í uppsiglingu .
Stundum er samt líka skemmtilegt að fara einn á stjá og njóta þess að kaupa sér algjöra vitleysu út í loftið .
Sama hvernig maður skipuleggur slíka haustlitaferð þá takast yfirleitt á hið góða og illa þegar heim kemur .
Hið góða klappar manni á bakið fyrir að hafa gert vel við sig en hið illa hvíslar kvikindislega að manni að farið hafi féð betra .
Best er að blása á allt slíkt og vera ánægður með að hafa fundið sér eitthvað vel passandi og flott fyrir haustið .
Það er það minnsta sem maður getur gert eftir að hafa lagt það á sig að máta ótal flíkur .
Móður og másandi inni í allt of þröngum og heitum mátunarklefa .
Haustdekur og heimaspa Eitt af því sem afar notalegt er að gera á haustin er að skella sér í sumarbústaðaferð með bestu vinkonunum .
Takið með ljúffengan mat og eitthvað gott í glas , spil , nokkrar góðar bíómyndir og jafnvel handavinnu .
Svo er um að gera að búa sér til heimaspa í bústaðnum , lakka og snyrta á sér neglurnar og gera allt þetta dúllerí sem maður hefur ekki tíma fyrir dags daglega .
Annars bara að sitja í pottinum eða inni , spjalla , fara í göngutúr og hafa það kósí og gott saman í sveitasælu .
Í rauðri og gulri lautu Alvöru haustlitaferð út í náttúruna er ósköp notaleg .
Gott er að finna sér laut með ilmandi berjalyngi , tína kannski eins og nokkur í dós ef einhver eru eftir og anda að sér fersku loftinu .
Náttúran okkar er falleg og um að gera að njóta hennar allan ársins hring .
Þegar líða tekur á haust og vetur þarf bara að klæða sig aðeins betur og eftir veðri .
Hægt er að fara í bíltúr og ganga dálítinn spöl eða heimsækja lítinn bæ og njóta þess sem þar er í boði , enda margt skemmtilegt að gerast á haustin .
Síðan má alltaf finna sér skemmtilega sundlaug og slappa af í heitum potti í hauströkkrinu .
Grilla síðan eitthvað gott í anda nýliðins sumars og hafa það notalegt innan dyra við spjall og afslöppun .
Haustlitaferð gæti nú ekki orðið mikið meira kósí en það .
Deilt um hvort kaupfíkn sé til Það getur komið fyrir að maður kaupi aðeins meira en maður ætlar sér .
Þá dæsir maður yfir kaupæði þegar heim er komið og reynir að hemja sig í eyðslu næstu vikurnar .
Það er ósköp eðlilegt að öðru hvoru nái eyðsluskrímslið tökum á manni en hjá sumum er kaupæðið viðvarandi vandamál .
Kaupæði eður ei ? Kaupæðið er líka vandamál sem erfitt getur verið að höndla því undir fátt er ýtt meira í samfélaginu en einmitt það að kaupa sér eitthvað .
Auglýsingar , sjónvarpsþættir og tímarit hafa sín áhrif en líka fólkið í kringum okkur .
Það er fremur auðvelt að flokka í sundur þá sem eru venjulegir kaupendur , þá sem splæsa duglega á sig öðru hvoru og loks þá sem eiga einfaldlega við kaupfíkn að stríða .
Mörkin liggja við það að það að kaupa sér eitthvað verður leið viðkomandi til að höndla stress og keypt er svo mikið að kaupin eru í raun farin að hafa neikvæð áhrif á líf viðkomandi á ýmiss konar hátt .
Kaupfíklar eru oft skuldum vafnir en líkt og með aðrar fíknir getur verið afar erfitt að hemja sig og ná tökum á kaupfíkninni .
Ekki eru allir læknar á eitt sáttir um að hér sé um raunverulega fíkn að ræða en mörgum einkennum kaupfíknar svipar til annarrar fíknar .
Til að mynda að hugsa mikið um næstu verslunarferð og skipuleggja hana í þaula , líkt og átröskunarsjúklingar hugsa oft um mat og matarinnkaup .
