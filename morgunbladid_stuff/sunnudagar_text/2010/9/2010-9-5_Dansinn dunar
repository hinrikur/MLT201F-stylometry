7:00 Vakna við að frúin læðist fram úr og heyri í henni í sturtunni .
Nýt þess að dorma aðeins áfram .
7:10 Heyri í litlum fótum trítla upp á efri hæð .
Þriggja ára dóttir mín komin á ról og þá er víst mál að vakna .
7:20 Stekk hinn hressasti fram úr , tek stigann í tveimur stökkum eða þannig .
Ræsi verðandi unglinginn , þann 11 ára , í leiðinni .
8:10 Nýt þess að hjóla með dótturina á leikskólann í mildu og góðu haustveðri .
10:10 Stutt nágrannaspjall um daginn og veginn áður en ég legg af stað út í umferðina á leið niður í dansskóla .
10:30 Mættur á skrifstofu Dansskóla Jóns Péturs og Köru .
Fæ mér langþráðan kaffibolla og byrja að grúska í hinum og þessum málum sem lúta að stjórn og rekstri dansskóla .
Meðal annars þarf að skipuleggja kennslu á landsbyggðinni sem við reynum að þjóna sem best , svo þarf að skrá nemendur í skólann , gera danssalina klára og annað slíkt .
Það er nóg að gera í undirbúningi fyrir komandi kennsluár .
12:00 Léttur snæðingur á hlaupum .
Í þetta sinn vínber og Ab-mjólk en finn að mig langar helst í SS-pylsu með öllu .
Læt það ekki eftir mér því ég verð að halda áfram að vinna .
15:40 Heyri í konunni minni og eigum stutt spjall um atburði dagsins .
16:15 Fer í útréttingar fyrir dansskólann og vel að sjálfsögðu versta tíma til þess , því umferðin er skelfileg .
Enda á því að þræða hinar ýmsu götur til að sleppa við helstu bílaraðirnar .
17:15 Undirbý dansæfingu keppnispara dansskólans .
Í kjölfarið byrja pörin að mæta á svæðið og innan skamms dunar dansinn í sal skólans .
19:15 Æfingu lýkur og skelli mér í að hringja nokkur símtöl áður en ég held heim .
21:00 Allt komið í ró og börnin komin upp í rúm og það yngsta löngu sofnað þegar ég kem heim .
Skelli mér í sturtu og næ seinnifréttunum og smá tíma með konunni minni þar sem heimilismálin eru rædd og heimsmálin leyst .
23:20 Góða nótt ! 