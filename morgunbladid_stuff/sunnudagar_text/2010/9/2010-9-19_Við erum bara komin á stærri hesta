Það gefst ekki mikill tími í samtöl þegar listamaðurinn Ólafur Elíasson er annarsvegar .
Eina stundina er hann á hinum enda línunnar á Reykjanesbrautinni , aðra í fundarherberginu í i8 galleríi og loks berast símaskilaboð um morguninn eftir þegar mesti hasarinn er yfirstaðinn .
Á fimmtudag gaf hann Listasafni Íslands verk , samsett úr ljósmyndum af bílum föstum í ám , sem hann fékk frá Íslendingum .
Í tilefni af því var opnuð sýning á verkum hans í Listasafninu .
Og má segja að viðtalið sé samsett eins og ljósmyndasýningin í Listasafni Íslands .
Reykjanesbraut " Eitt af mínum fyrstu ljósmyndaverkum var brúasería , sem ég gerði árið 1993 , " segir hann undir stýri á Reykjanesbrautinni .
" Þá keyrði ég um landið og myndaði brýrnar , aðallega á hringveginum .
Þegar ég fór síðan að ferðast um hálendið , þá voru brýrnar þar enn færri en nú , og ég þurfti að komast yfir árnar .
Eins og allir vita er aðalatriðið að stoppa ekki úti í miðri á .
Þannig kynntist ég því , að sitja í bíl og fylgjast með því hvernig aðrir keyrðu .
Það er fróðlegt að fylgjast með þeirri menningu á hálendinu – hverjir kunna að keyra í á og hvaða leið þeir fara .
" Og árnar gegna margvíslegu hlutverki .
" Ef litið er á þær sögulega , þá er landi oft skipt niður með því að nota árnar sem landamörk , til dæmis á milli hreppa og sveita – að fara yfir á er að fara úr einu landi yfir í annað , " segir Ólafur .
" En það hefur alltaf verið torvelt að komast yfir ár .
Áður fyrr var horft til þess , hver kæmist yfir Þjórsá á hestbaki .
Það má segja , að þetta sé skemmtileg hlið á hugmyndinni um menningu andspænis náttúru – hvernig við erum enn að glíma við náttúruna .
Við erum bara komin á stærri hesta .
" Þegar Ólafur auglýsti eftir ljósmyndum stóð ekki á viðbrögðum .
" Það er gaman að sjá , að fólk tekur alltaf myndir þegar illa gengur hjá öðrum , " segir hann glettinn í bragði .
" Þá er alltaf til staðar ljósmyndari og honum leiðist ekkert að sjá annan bíl fastan úti í á .
Ég fékk sumar af myndunum sendar og fólkið sem hafði tekið þær var auðvitað ekki fólkið í bílunum ! " Og myndirnar eru fjölbreyttar , ýmist gamlar eða nýjar , af jeppum og fjallabifreiðum af öllum stærðum og gerðum ; stundum er sem árnar eða fljótin hafi gripið bílana í tröllslegar krumlur sínar , en á öðrum hefur ísinn kannski brostið undan þeim .
" Þetta er lítil sería , sem sýnir á skemmtilegan hátt , því það er húmor í þessum myndum , stórbrotið landslag , mikla vatnavexti , hrikaleg fjöll og stóra bíla sem hallast út á hlið eða eru nánast á hvolfi úti í á .
" Þegar Ólafur sýndi ljósmyndirnar í New York í fyrra , þá upplifðu áhorfendur þær með öðrum hætti en Íslendingar eiga að venjast .
" Gestir sýningarinnar í New York skildu ekki af hverju Íslendingar voru að keyra út í á .
Þeir héldu að þeir hefðu lent í árekstri eða misst bílinn út af veginum og kastast langt , langt út í ána .
Ég þurfti að skýra þetta út : " Nei , nei , það þykir eðlilegt á Íslandi að keyra út í á .
" Þetta var í fyrra , Ísland hafði verið mikið í fréttum , þannig að sumir kinkuðu kolli : " Nú já , þykir það ekkert skrýtið .
Hvað er eiginlega í gangi þarna ! ? " Ég hafði gaman af því .
" Það var líka skemmtilegt að safna myndunum saman , að sögn Ólafs .
" Sumir sendu myndir og aðrir vildu ekki senda þær , því þeim fannst ekki gaman að sýna bíla fasta úti í á .
En mitt framlag fólst bara í því að miðla myndunum áfram .
Kannski það flokkist sem alþýðulist , þar sem fólkið sjálft hefur tekið myndirnar .
Ég bjó bara til umgjörðina og síðan er þetta komið upp á vegg .
Það má segja að ég hafi aðstoðað við að færa verkið frá fólki til listasafns .
Ég ætla að gefa listasafninu verkið og nú eru myndirnar þar til sýnis , 35 skemmtilegar myndir , sem eru ólíkar á marga vegu .
" Bent hefur verið á að ljósmyndir af jeppum , sem sitja fastir í ám , séu að mörgu leyti táknrænar fyrir hrunið , hvort sem horft sé til þeirra ógangna sem bankarnir rötuðu í eða þeirrar flóðbylgju reiði sem fylgdi í kjölfarið .
" Þetta hefur verið nefnt áður og auðvitað er það satt .
En þegar ég byrjaði á þessari hugmynd , þá gekk allt vel á Íslandi .
Þannig séð var verkið ekki viðbrögð við hruninu .
Auðvitað má halda því fram , að Ísland sé fast úti í á .
En maður verður að gæta sín , því það er meira spunnið í verkið en það – það má ekki verða eins og brandari .
Það að komast yfir ána er bara ein hliðin á verkinu .
" Og hann nefnir fleiri .
" Að sitja inni í bíl með loftkælinguna á , hlusta á tónlist og fréttir , tala við mömmu í farsíma , það er nánast eins og að vera heima hjá sér .
Húsið fylgir manni upp á hálendi .
Nema þegar farið er yfir á ! Ég held að allir þekki það mjög vel .
Maður tekur það alvarlega að fara yfir árnar , skrúfar niður rúðuna , stingur höfðinu út , fylgist með hjólunum og reynir að átta sig á aðstæðum .
" Hann þagnar .
" Það er best það komi fram , áður en einhver annar segir frá því , að ég á stóran jeppa sjálfur , " segir hann svo hreinskilnislega .
" Ég er oft sjálfur að keyra yfir á , dunda mér við að finna réttu leiðina , svo ég þekki þetta vel sjálfur .
Þetta beinist því ekki að bílunum – ég hef ekkert á móti þeim .
Ég nýt þess að ferðast um hálendið eins mikið og hægt er .
Og lít ekki svo á , að ég sé knúinn til að segja , að það megi bara labba á hálendinu .
Ég vil helst blanda saman ólíkum ferðamátum , fólki sem er gangandi , hjólandi og á bílum – allt hefur sinn sjarma .
Aðalmálið er að stýra bílaumferðinni á hálendinu og styrkja innviðina , þannig að það verði sjálfsagt að leggja bílnum og ganga líka .
Þetta verk er því ekki hugsað sem móralskt , þó að ég líti á náttúruna sem mikið happ og sé hlynntur náttúruvernd í sjálfu sér .
Það er enn mikið verk óunnið í sambandi við ferðamennsku , sem útfæra má á skemmtilegan hátt – og það er mikið ævintýri að fara yfir ár ! " – Þú vilt ekki brúa árnar á hálendinu ? " Nei , alls ekki .
En ég vil náttúrlega styðja fólk sem lendir í vandræðum .
Það þarf ekki mikið til að það fari að skemma náttúruna , þegar það keyrir upp og niður meðfram ánni .
Ég held það þurfi að vinna meira að því , að kortleggja öruggar og náttúruvænar leiðir um landið .
En verkinu er , þannig lagað , ekki ætlað að leiðbeina um rétt og rangt , mun frekar hversu mikið ævintýri það er að ferðast um hálendið , nokkuð sem skapar Íslandi algjöra sérstöðu .
" – Einhverjir hrista hausinn yfir því að þú kallir eftir myndum frá fólki , raðir þeim saman , hengir þær upp og kallir þær listaverk ? " Já , það er nú minnsta málið , " segir Ólafur og lætur sér hvergi bregða .
" Það hefur nú verið gert áður .
Það er langt síðan ákveðið var að ég þyrfti ekki að taka myndirnar sjálfur til að segja að þær væru list .
Fólk sem er á gamals aldri hefur gert það á undan mér .
Svo er bara hressandi að segja að lífið sjálft sé nógu listrænt ! " Svo lýkur samtalinu .
Ólafur er kominn í bæinn og þarf að einbeita sér að því að rata .
Finna vaðið í gegnum Hafnarfjörð , Garðabæ og Kópavog .
Blaðamaður finnur sterklega fyrir því , að hver mínúta heimsóknar Ólafs á Íslandi er skipulögð í þaula , enda mörg verk sem þarf að ganga í .
i8 gallerí Síðar um daginn liggur leiðin niður í i8 gallerí .
Þar liggja á bekk 35 ljósmyndir af myndaröðinni af bílum föstum í ám , áritaðar og númeraðar af Ólafi .
Hver ljósmyndari sem á verk í myndaröðinni fær sitt eintak .
Á meðan blaðamaður bíður eftir að fundi ljúki , sem Ólafur er bundinn á , þá flettir hann í gegnum nokkrar listaverkabækur sem fjalla um líf og list Ólafs .
Þar er áberandi að hann hefur áður unnið að samsettum myndaröðum frá Íslandi , meðal annars af fossum , hellum , gjám , vitum og húsum í Reykjavík .
" Ég hef unnið með mismunandi ljósmyndaraðir , " segir Ólafur er hann sest loks andspænis blaðamanni .
" Ein er á bakvið þig , " bætir hann við og bendir á vegginn í fundarherberginu .
" Það er ísjaki , sem ég kom fyrir á landi vinar míns og myndaði á þriggja til fjögurra daga fresti .
Svo hef ég gert allskonar myndaraðir um hitt og þetta .
Eitt lítið verk á sýningunni er af sex mismunandi stikum , sem vísa veginn á öræfum .
" – Ertu með fleiri myndaraðir á prjónunum ? " Já , ég er alltaf að vinna að einhverju .
Ég ljósmyndaði alla skriðjökla á Íslandi úr flugvél fyrir níu árum og á næsta ári endurtek ég leikinn .
Þá verða liðin tíu ár frá því síðast .
Ég ætla að sýna myndaraðirnar hlið við hlið , þannig að fólk geti séð hvernig heimurinn hefur breyst .
" – Hvenær uppgötvaðirðu íslenska hálendið ? " Þegar ég var lítill ferðaðist ég oft með fjölskyldu minni .
Kannski ekki pínulítill , því foreldrar mínir bjuggu í Danmörku .
Svo fór ég að ferðast meira um tvítugt , var í Útivist um skeið , tók þátt í hópferðum og gekk Laugaveginn .
En ég er ekki manngerðin sem gengur tvær vikur aleinn með tjald .
Ég er alltaf með hópi af fólki – tengslin við náttúruna hafa alltaf haft félagslegt gildi fyrir mér .
" Hann lítur á Kristin ljósmyndara , sem tekur myndir af honum um leið og hann talar .
" Hvernig líst þér á þetta ? " " Geturðu staðið aðeins nær veggnum , " spyr Kristinn .
Ólafur færir sig örlítið og reynir að halda einbeitingu um leið í samræðunum .
Tíminn er dýrmætur .
" Ég fór í gönguferð með son minn , sem er sex ára , um hálendið í sumar , " segir hann .
" Það var ekki í fyrsta skipti .
Við veiddum einn dag og reyndum að komast á hestbak , en það tókst ekki .
Þegar nokkrar helgar voru lausar í vor , þá fór ég með nokkrum vinum til Íslands , sem höfðu ekki komið hingað áður .
Við fórum í Landmannalaugar í snjónum og böðuðum okkur í lauginni .
Myndirnar af stikunum á sýningunni gerði ég með nemendum mínum .
Ég er að kenna í Listaháskólanum í Berlín og kom hingað með 24 nemendur .
Við fórum í göngu með frábærri konu , Ósk Vilhjálmsdóttur .
Við gengum einn dag eftir stikum , frá Laugum upp í Hrafntinnusker , en fórum líka í Reykjadal óstikaða leið .
Veðrið var margbreytilegt , skiptist á skin og skúrir , og mér fannst gaman að vera með listnemunum .
Þetta var alþjóðlegur bekkur frá öllum heimshornum og mikil upplifun fyrir þá .
Einn hópurinn hélt áfram til Þórsmerkur og annar fékk far með löggunni alveg upp að stóra gosinu .
Þeim fannst það frábært – og ég er ekki frá því að meiri hetjuljómi hafi verið yfir þeim þegar þeir komu til baka .
" – Sástu eldgosið ? " Nei , ég komst ekki .
Ég hafði gert ráðstafanir til þess , en komst ekki því það var ekki flogið .
Ég var líka hræddur um að komast ekki út aftur .
Ég veit að teknar voru góðar myndir af þessu , en ég sé eftir að hafa ekki upplifað það sjálfur .
" – Ég heyrði af því , að þú hefðir það sem reglu að stoppa stutt á hverjum stað ? " Nei , eiginlega ekki , " svarar hann .
" En tíminn sem er aflögu styttist við það að eignast tvö lítil börn .
Ég ferðast mikið , en það sem hefur breyst er , að tíminn heima eykst og tími fjarri fjölskyldunni minnkar .
Ég ferðast einu sinni í viku og hef þurft að haga því þannig í nokkur ár , að reyna að vera aðeins eina til tvær nætur í burtu í hvert skipti .
" – Ég verð að spyrja – hefurðu fest þig úti í á ? " Ég hef ekki ennþá setið fastur í á – ekki á meðan ég keyrði sjálfur .
Ekki af því að ég sé svo klár að keyra , heldur bíð ég og læt ég öðrum eftir að fara á undan .
" Með það er hann rokinn í stutt fréttainnslag í beinni útsendingu í Sjónvarpinu frá Listasafni Íslands .
En fellst á að slá á þráðinn til blaðamanns seinna um kvöldið .
Leifsstöð " Núna ? " Þannig hljóða skilaboðin hálf átta morguninn eftir .
Þegar blaðamaður hringir er Ólafur að panta sér kaffibolla á Leifsstöð .
Og næði gefst .
– Af hverju kýstu að vera með vinnustofu í Berlín ? " Ég flutti þegar ég var enn að stúdera í akademíunni í Kaupmannahöfn .
Á þeim tíma , árið 1993 , var gróskan meiri í listasamfélaginu í Berlín .
Það var einangraðra og staðbundnara í Kaupmannahöfn .
Það hefur breyst mikið síðan þá .
Á þeim tíma , ef maður vildi sýna úti í heimi , þá var auðveldara að færa sig út .
Núna er listaheimurinn svo mikið á ferðinni , að ég held að það hafi breyst .
Ég er ekki að segja , að það sé auðvelt að vera listamaður á Íslandi , og bíða eftir því að listaheimurinn reki inn nefið .
En það er ekki þannig , að maður verði að vera í útlöndum til að eiga í listrænu samtali .
Það er ekki endilega auðveldara , en það er hægt að búa í Danmörku og að ég held á Íslandi , og eiga í samskiptum við listamenn erlendis .
En það er ennþá auðveldara að flytja út .
Ég nefni þetta af því , að margir tala um að flytja héðan til að komast í listrænt umhverfi .
Það er ekki órökrétt , en Ísland er þó minna einangrað en það var .
" – Hvernig finnst þér íslenskt listaumhverfi ? " Alls staðar í heiminum er erfitt að vera ungur listamaður , því kreppan bitnar harðast á yngsta sýningarkerfinu , yngstu galleríunum , tilraunamennskunni , öllu sem byrjað var að byggjast upp með yngri listamönnum .
Það er ekki auðvelt að reisa undirstöðurnar .
En á sama tíma verður til kraftmikið og skemmtilegt listalíf á jaðrinum .
Ég hef ekki fylgst nógu vel með á Íslandi , en um allan heim er miklu minna um peninga en áður og ekkert selst .
Ástandið er svipað og þegar ég var í akademíunni frá 1989 til 1992 .
Þá var líka kreppa eftir hrun .
Og þá var ágæt þróun í listinni , því engri markaðslist var til að dreifa .
Listamenn eltust ekki við markaðinn , því það seldist ekkert hvort sem var .
Það er kannski ekki rétt að tala um að það sé gott fyrir listina , að það séu ekki til neinir peningar .
En á móti kemur , að hluti af þessum peningum fór í að styðja við markaðslist , sem var orðin ofboðslega fyrirferðarmikil .
Kannski voru galleríin fyrst og fremst að sýna verk , sem seldust auðveldlega .
En nú selst ekkert hvort sem er , þannig að sum þeirra fara út í meiri tilraunalist .
En það er slæmt að mörgum hefur verið lokað .
Á svona tímum er erfitt fyrir myndlistarmenn að hafa lifibrauð af listinni .
Þá fara þeir í Listaháskólann og bæta við sig menntun .
Og freistast til þess að taka líka grafíska hönnun og auglýsingafræði .
En gleyma því , að markaðsfræðin miðast við kapítalíska hugsun .
Og það er erfitt að vera gagnrýninn og leitandi í listinni um leið og maður leggur stund á markaðsfræði – togstreitan er mikil þar á milli .
Ef fólk er ofboðslega klárt getur það kannski unnið þvert á greinar , eins og maður sér í íslensku tónlistarlífi .
Það er sérkennilegt hversu margir eru bæði í listrænni og markaðstónlist .
En ég held það sé málamiðlun , til dæmis hjá yngstu kynslóðinni sem er í námi .
Ég hef tekið eftir þessari þróun ytra , að myndlistarmenn tryggja sig með því að kafa ofan í menningu og listir frá 10-12 , en vörumerkjafræði frá 12-14 .
Mín skoðun er sú að þetta samrýmist illa og betra sé að velja annað hvort .
Það er ekkert verra að vera í auglýsingum .
" – Er gróska í íslensku listalífi ? " Ég hef fylgst með íslenskum myndlistarmönnum sem eru að sýna í Berlín og New York .
Þeir eru mjög klárir og gengur vel – ég er ekkert hræddur um þá .
Þeir hafa haslað sér völl og eru í góðu ferli .
Ég hef meiri áhyggjur af yngra fólki , sem er núna í Listaháskólanum – það er ekki orðið auðveldara að ná fótfestu sem listamaður .
" – Ef við víkjum aftur að þér , þú virðist gjarn á að sækja í náttúru eftir innblæstri í verk þín , ekki síst íslenska náttúru ? " Það er mitt form , mín heimspekilega nálgun .
Ég fæ mikið út úr því , en það getur verið erfitt að sýna á Íslandi .
Það er eins og að sýna sand í Sahara .
Fólk sem kom á opnun sýningarinnar í gær [ fimmtudag ] sagðist hafa séð þetta áður – það sá þetta í sumar þegar það ferðaðist um hálendið ! " segir Ólafur og lætur sér það í léttu rúmi liggja .
" Þetta er mín aðferð .
En það þarf ekki að þýða neitt .
Ég er ekki endilega að benda neinum á að vinna eins og ég geri .
Það vinna fleiri með íslenska náttúru , þetta er ekkert séríslenskt fyrirbrigði .
Fullt af fólki út um allan heim , sem ég á í samskiptum við , vinnur með náttúruna í sínu landi .
Maður getur kannski sagt , að það að nota náttúruna sé hluti af því tungumáli sem ég tala .
Það er hægt að ræða um tunguumálið , en það skiptir ekki síður máli hvað rætt er og hvernig maður notar það .
Ef horft er til sögunnar , þá hefur náttúran verið notuð heillengi sem tungumál .
Þar tilheyri ég ákveðinni hefð og ekkert óvenjulegt við það , þannig lagað .
" Skyndilega er Ólafur kominn í hrókasamræður á þýsku um flugmiða og seinkun á flugi .
Og mál að linni .
En kannski er rúm fyrir augljósa lokaspurningu .
– Hvert er förinni heitið núna ? " Fyrst til Danmerkur yfir helgi og svo byrja ég að vinna í Berlín í næstu viku .
Ég er að undirbúa stóra sýningu í Sao Paolo .
Hún verður álíka stór og sýningin sem ég hélt í Berlín í sumar , hluti af henni verður úti á götu og hluti inni á safninu .
Það er upplífgandi að vinna í Brasilíu núna , því það er svo margt að breytast .
Ég hef unnið þarna áður og það er gaman að sjá hvað þjóðfélagið hefur þróast ofboðslega mikið – þetta er land tækifæranna .
Eitt af fáum löndum sem ganga vel núna , það dregur jafnt og þétt úr fátækt og atvinnuleysi ...
" Með það er hann rokinn út í heim .
