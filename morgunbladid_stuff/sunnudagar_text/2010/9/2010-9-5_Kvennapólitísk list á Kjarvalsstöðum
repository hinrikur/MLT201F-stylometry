Sögulegra tímamóta kvenfrelsisbaráttunnar verður minnst á sýningunni Með viljann að vopni – Endurlit 1970-1980 sem verður opnuð á Kjarvalsstöðum í dag , laugardaginn 4. september .
Á sýningunni eru verk eftir 27 íslenskar listakonur .
Hrafnhildur Schram er sýningarstjóri .
" Áratugurinn 1970-1980 , sem stundum hefur verið kallaður kvennaáratugurinn , hefst hér á landi með stofnun Rauðsokkasamtakanna og lýkur með kjöri Vigdísar Finnbogadóttur .
Hann rammast skemmtilega inn af þessum tveimur sögulegu viðburðum , " segir Hrafnhildur Schram .
" Í haust eru 35 ár frá kvennafrídeginum , 40 ár frá því Auður Auðuns varð fyrsti kvenráðherrann , 80 ár frá því íslenskar konur hlutuðust til um að safna fé til að reisa Landspítalann og öld síðan íslenskar konur öðluðust kosningarétt í bæjar- og sveitarstjórnarkosningum .
Á þessum áratug var staða íslenskra myndlistarkvenna og íslenskra kvenrithöfunda að ákveðnu leyti svipuð hvað það varðar að það var viss áskorun til þessara kvenna að sýna í verkum sínum hið hversdagslega umhverfi á róttækan hátt .
Markmiðið með þessari sýningu á Kjarvalsstöðum er að kanna hvaða áhrif femínisminn og hreyfingar frjálsrar myndlistar á borð við hugmyndalistina og nýja textílinn höfðu á kynslóð listakvenna sem þá voru að mótast .
" Tvær kynslóðir kvenna Hluti af sýningarsalnum á Kjarvalsstöðum er tekinn fyrir fræðslu , íhugun og miðlun .
Þar verða sýndar tvær vídeómyndir , mynd um stofnun Rauðsokkasamtakanna og upptökur sjónvarpsins frá kvennafrídeginum fyrir 35 árum .
Sýningarborð verður með plakötum , sýningarskrám , ljósmyndum og vitanlega eru þar upplýsingar um allar listakonurnar .
Sýningin er þemaskipt og verkin flokkuð eftir inntaki , svo sem : hughrif frá náttúrunni – pólitískar skírskotanir – heimilið og náttúru- og umhverfisvernd .
Verkin eru sýnd í einum sal og val Hrafnhildar takmarkaðist að sjálfsögðu af þessu rými .
" Ég valdi verk eftir 27 myndlistarkonur , flestar voru ungar þegar þessi áratugur gekk í garð en tvær í hópnum eru eldri og þannig eiga tvær kynslóðir kvenna verk á sýningunni .
Vitanlega voru mun fleiri konur að sinna myndlist á þessum tíma , örugglega upp undir hundrað .
Þetta er því ekki endanleg úttekt á listrænni starfsemi íslenskra kvenna á þessum tíma .
En þetta er sögulegt yfirlit því það er komin ákveðin tímafjarlægð á myndlist kvenna frá þessu tímabili og hægt er að skoða hana af meira hlutleysi en áður .
Ég hef lagt áherslu á að flestar listgreinar séu sýnilegar : málverk , vefnaður , grafík , ljósmyndir , gjörningar .
Þarna eru til dæmis ljósmyndir af gjörningi sem Rúrí framdi árið 1974 í Lækjargötunni , þegar hún braut niður gylltan Benz með sleggju .
Hins vegar eru engar höggmyndir á sýningunni og það væri vert að gera höggmyndagerð kvenna skil á sérstakri sýningu .
" Kvennapólitísk list Eru verkin á sýningunni áberandi pólitísk ? " Ég var ekkert sérstaklega að leita eftir pólitískum verkum .
En þar sem konurnar unnu undir áhrifum frá femínismanum þá er list þeirra kvennapólitísk .
Rauðsokkurnar voru að berjast fyrir afar merkilegum málum þótt þær væru mjög umdeildar .
Í dag teljast baráttumál þeirra til sjálfsagðra mannréttinda .
Þessi barátta skilaði sér í listsköpun kvenna og inn í hana blandast oft heimspólitík og barátta gegn herstöðinni á Miðnesheiði .
Þannig skírskotun má til dæmis sjá hjá Hildi Hákonardóttur í teppinu hennar , Ísland úr NATÓ .
" Hvernig er staða íslenskra listakvenna í myndlist nútímans ? " Hún er sterk .
Í dag eru konur um 75 prósent af listamönnum í SÍM , en kannski eru þær ekki eins sýnilegar og þær ættu að vera .
Safneign Listasafns Íslands og Listasafns Reykjavíkur ætti vitaskuld að endurspegla þetta hlutfall en gerir það ekki , sem er mjög miður .
" 27 listakonur Á sýningunni Með viljann að vopni – Endurlit 1970-1980 , eru verk 27 listakvenna .
Þær eru : Anna Þóra Karlsdóttir , Ása Ólafsdóttir , Ásgerður Búadóttir , Ásta Ólafsdóttir , Björg Þorsteinsdóttir , Borghildur Óskarsdóttir , Edda Jónsdóttir , Edda Óskarsdóttir , Elísabet Haraldsdóttir , G. Erla ( Guðrún Erla Geirs dóttir ) , Hildur Hákonardóttir , Jóhanna Bogadóttir , Margrét Jónsdóttir , Messíana Tómasdóttir , Ragnheiður Jónsdóttir , Róska ( Ragnhildur Ósk arsdóttir ) , Rúna ( Guðrún Þorkels dóttir ) , Rúna ( Sigrún Guðjónsdóttir ) , Rúrí , Sigrún Eldjárn , Sigrún Sverrisdóttir , Steinunn Bergsteinsdóttir , Steinunn Marteinsdóttir , Svala Sigurleifsdóttir , Valgerður Bergsdóttir , Þorbjörg Höskuldsdóttir og Þorbjörg Þórðardóttir .
