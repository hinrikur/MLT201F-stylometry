Fyrir hálfum fjórða áratug gáfu Guðmundur Jörundsson útgerðarmaður og Marta Sveinsdóttir , kona hans , Akureyrarbæ listaverk sem smíðað var af einum af okkar merkustu myndhöggvurum landsins , Ásmundi Sveinssyni .
Listaverkinu , sem fékk nafnið " Harpa bænarinnar " , var komið fyrir á grasbletti á Hamarkotstúni á Akureyri og hefur staðið þar upp frá því .
Listaverkið hefur látið nokkuð á sjá á undanförnum árum að sögn Guðrúnar Hörpu Örvarsdóttur myndlistarkonu sem hefur beitt sér fyrir því að listaverkið verði flutt og leggur til að því verði komið fyrir við menningarhúsið Hof .
" Ég minnist þess sem lítil stelpa , hvað það var notalegt að sitja á bekk hjá Hörpu bænarinnar og borða nestið mitt með barnfóstrunni og leika á túninu .
Frá þeim tíma hef ég haft mikla og sterka tengingu til verksins en það var ekki fyrr en síðar , þegar að ég varð eldri og forvitnari að ég fór að kynna mér málið og komst þá að því að þetta var verndarvættur .
" Guðrún Harpa segir að það komi ávallt yfir hana sérstök tilfinning í hvert sinn sem hún kemur í heimabæinn , sest hjá Hörpunni " og finn kraftinn og friðinn sem hún gefur frá sér .
Ég er sannfærð um að hér er dulræn vera á ferðinni sem okkur ber að virða og umgangast með virðingu " , segir Guðrún Harpa og segir sorglegt hvað verkinu sé sýndur lítill sómi .
" Að mér vitandi hefur Harpan staðið útkrotuð með sama krotinu síðastliðin 10 ár .
Þetta er eitthvað sem ég kalla vanvirðingu við listmenninguna og eins vanvirðingu við þá sem gefa okkur slíkar gjafir , því svona gjafir eru ekki á allra færi að gefa .
Hafa Akureyringar gleymt Hörpu bænarinnar eða vita Akureyringar ekki af henni þar sem hún stendur í dag ? Eins kom mér það mjög á óvart að ekki er einu orði á hana minnst á sýningu sem nú stendur yfir í Listasafninu á Akureyri yfir samantekt á verkum Ásmundar Sveinssonar myndhöggvara .
" Guðmundur Jörundsson og Marta Sveinsdóttir , kona hans , sem gáfu Akureyrarbæ verkið , voru bæði fædd og uppalin í Eyjafirði og búsett þar um tíma .
Guðmundur var mikill áhugamaður um dulræn efni og einn af hvatmönnum að stofnun Sálarrannsóknarfélagsins á Akureyri og formaður þess um skeið .
Síðar tók hann þátt í störfum hjá Sálarrannsóknarfélagi Íslands , bæði í stjórn og fullrúaráði .
Hann var farsæll skipstjóri og útgerðarmaður og stóð meðal annars fyrir komu fyrsta dísiltogara Íslendinga hingað 1949 , Jörundi , sem var með vökvadrifinni togvindu og síðar að Narfa 1960 fyrsta togaranum sem frysti aflann um borð .
Vitrun á Vaðlaheiðarbrún Guðmundur lýsir tilurð verksins í bók sinni Sýnir og sálfarir og rekur það meðal annars er hann var staddur á Vaðlaheiðarbrún að honum vitraðist verndarvættur Eyjafjarðarbyggða .
Er hann síðar kom á vinnustofu Ásmundar Sveinssonar veturinnn 1970 sá hann þar verkið Hörpu bænarinnar .
" Um leið og ég snerti listaverkið , varð ég fyrir sömu áhrifum og forðum á Vaðlaheiðarbrúninni , " segir í bók Guðmundar og í framhaldi af þessari upplifun fékk hann samþykki Ásmundar fyrir að reisa verkið á Akureyri .
Eins og getið er hefur Guðrún Harpa lagt til að listaverkið verði sett upp við menningarhúsið Hof .
" Væri ekki táknrænt og virðingarvert við Guðmund sjálfan að hafa verndarvættinn í faðmi hafs og fjarðar og gefa honum stað við nýja menningarhúsið Hof þar sem hjarta menningar á Akureyri kemur til með að slá í framtíðinni ? " arnim@mbl.is 