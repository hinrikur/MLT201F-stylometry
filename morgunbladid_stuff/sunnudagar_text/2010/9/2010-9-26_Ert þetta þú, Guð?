Hinn sérlegi Íslandsvinur Eric Clapton hefur verið iðinn við kolann undanfarin tíu ár eða svo , jafnt á tónleika- sem útgáfusviði .
Margar hetjur á hans aldri láta sér nægja að hafa það náðugt , sleikja sólina á Malibu á meðan stefgjöldin raðast inn .
Virkni Claptons hefur þó ekki beinst að því að finna upp hjólið tónlistarlega ( og hefur reyndar aldrei gert ) heldur hefur hann verið að þaulrannsaka rætur sínar , sóst eftir samvinnu við goðin sín og aðra sameiginlega anda .
Gusan hófst fyrir tíu árum er platan Riding with the King kom út ( sem hann hljóðritaði ásamt BB King ) og svo komu út plötur eins og Me and Mr. Johnson ( sjá fylgju ) og The Road to Escondido sem hann gerði ásamt gítargúrúinum JJ Cale .
Clapton er kominn í þannig stöðu að hann getur leyft sér að kalla plötuna nýju , sem er hans nítjánda , Clapton , og það er mikil og annars konar vigt komin í þetta nafn hér í seinni tíð .
Clapton er ósnertanlegur en margir sverja og sárt við leggja að hann sé færasti blúsgítarleikari allra tíma .
Clapton lætur hafa eftir sér hvað plötuna varðar að þegar komi að slíkum verkum hafi hann annaðhvort eitthvað að segja ( eins og í tilfelli Back Home t.d. , 2005 ) eða ekki neitt ! Í þetta skiptið hafi hann komið slakur í hljóðverið , ekki verið að pæla of mikið í hlutunum og sjá ! Útkoman afslöppuð plata þar sem " hlutirnir bara gerðust " eins og hann orðar það sjálfur .
Stjörnustóð kemur Clapton til aðstoðar á plötunni , þar á meðal Jim Keltner , Stevie Winwood , JJ Cale , Wynton Marsalis , Sheryl Crow og Allen Toussaint .
Blúsinn hefur alltaf verið Clapton hugstæður en á þessari plötu má finna djasslög og eldgömul dægurlög sem hann ólst upp við þegar hann var polli .
Þannig má finna hið margspilaða staðallag " Autumn Leaves " t.d. en einnig lög eftir Fats Waller og Dixieland-djass .
Næst langar Clapton að kafa lengra í New Orleans-tónlistina ( með Toussaint þá og kannski Costello líka ? ) eða fara í " latin " -tónlist .
Kannski er Clapton ekki eins fastur í rótunum og maður hefði haldið eftir allt saman .
Gefum honum fimm ár , þá kemur dauðarokksplatan .
Aftur til rótanna Þegar tónlistarmenn eru komnir yfir miðjan aldur er eins og slakni á þeim , það þarf ekki lengur að sanna þetta eða hitt og notaleg fortíðarþrá sækir stundum að .
Þetta getur verið bæði til bölvunar og blessunar , stundum kveikja menn í einhverjum neista með þessu en oft er líka verið að plægja einhvern akur sem er fyrir löngu orðinn ófrjór .
Síðastliðin tíu ár eða svo hefur Clapton verið á þessum slóðum með misjöfnum árangri vissulega .
Skýrasta merkið um þessar þreifingar var að sjálfsögðu platan Me and Mr. Johnson ( 2004 ) , hreinskiptinn óður Claptons til andlegs læriföður síns , blúsarans Roberts Johnsons .
