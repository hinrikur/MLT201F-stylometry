Það hlýtur að vekja fólk til umhugsunar hvert stefnir í menntamálum þjóðarinnar , að lesa viðvörunarorð Ingu Dóru Sigfúsdóttur í Sunnudagsmogganum , en hún er nýráðin prófessor við Columbia-háskóla og brautryðjandi í rannsóknum á grunnskólanemum landsins .
Í viðtalinu varar hún við því að gæðakröfum verði kastað fyrir róða í niðurskurðinum sem framundan er .
" Þegar ákvörðun er tekin um að skera niður verður að gera það á grundvelli háskólastarfsins í heild , meta það sem best er gert , halda því og henda öðru .
Þá skiptir engu máli hvort við erum með tíu háskóla eða einn .
Við þurfum einfaldlega að tryggja að innan þeirra sé rekið starf sem er nemendum okkar boðlegt .
Þá er ekki gott að byrja á því að loka því sem best er gert .
" Hún gagnrýnir að kennslufræði- og lýðheilsudeild við HR , sem hún veitti forstöðu , hafi verið lögð niður og telur að menntamálaráðuneytið hafi brugðist .
" Á fundi sem ég átti í ráðuneytinu í vor sögðu þau það ekki sitt hlutverk að skipta sér af því sem gerðist innan skólanna .
Það má til sanns vegar færa en hins vegar ber ráðuneyti menntamála ábyrgð á því að háskólarnir uppfylli alþjóðleg viðmið um gæði starfsins og háskólastarfið sé faglegt .
Við höfðum komið okkur upp ómetanlegum tengslum við lærimeistara í virtum háskólum erlends og ég hafði áhyggjur af því að þegar deildinni yrði lokað þá misstum við þetta fólk úr landi .
Ég vildi að því væri gefinn kostur á samstarfi við aðra skóla því þannig hefðu þessi tengsl nýst áfram íslenskum nemendum .
En ráðherra bara yppti öxlum og sagði að þetta kæmi sér ekki við .
" Auðvitað er langþægilegast fyrir menntamálaráðherra að láta sem hún hvorki heyri né sjái .
En í þessu sem öðru er vandinn til þess að takast á við hann .
Nauðsynlegt er að taka menntakerfið í heild til skoðunar , yfirbygginguna þar og forgangsröðun , þannig að þeir gífurlegu fjármunir sem ríkissjóður leggur í menntun þjóðarinnar nýtist sem best og skili nemendum sem mestum ávinningi .
Það þýðir ekkert fyrir ráðherra menntamála að yppta öxlum og láta sem það komi sér ekki við .
Sprelllifandi og leitandi fyrirbæri Í samtali sem Orri Páll Ormarsson átti við Ilan Volkov , sem er líklegur til að verða næsti aðalstjórnandi Sinfóníunnar , kemur fram að hann hefur framsækna sýn á hlutverk sinfóníuhljómsveita .
Er það vel .
Ekki er heldur annað að heyra en íslenskt tónlistarlíf , sem Volkov þykir mjög áhugavert , falli vel að hugmyndafræði hans .
" Mín tilfinning er sú að hér hafi fólk skilning á því að ekki eigi að binda klassíska tónlistarmenn á klafa , " segir hann .
" Hefðin er að sjálfsögðu rík – og hana ber að virða – en það þýðir ekki að bannað sé að plægja nýja akra .
Minn persónulegi metnaður stendur til þess að vinna að hlutum sem eru aðkallandi og skipta máli .
Í því sambandi þykir mér skipta alveg jafnmiklu máli að vinna með samfélaginu og vinna með börnum og að vinna með tónskáldum .
Í starfi mínu í Glasgow hef ég lagt áherslu á samstarf við tónlistarfólk sem stendur utan hins klassíska geira og í Ísrael stend ég fyrst og fremst fyrir tónleikum af öðru tagi , svo sem raftónlist , þjóðlagatónlist og spuna .
Í mínum huga er sinfóníuhljómsveit ekki safn , heldur sprelllifandi og leitandi fyrirbæri .
" 