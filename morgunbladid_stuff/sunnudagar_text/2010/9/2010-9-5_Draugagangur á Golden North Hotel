Golden North Hotel í Skagway í Alaska er einna þekktast fyrir draugagang í herbergjum 14 og 23 .
Ung kona , sem starfsfólk hótelsins hefur nefnt Mary , gisti þar fyrir mörgum áratugum og beið eftir eiginmanni sínum sem var að grafa eftir gulli .
Það fór lítið fyrir Mary og hafði hún hljótt um sig enda mikið af misindismönnum í nágrenninu sem vildu eignast gull án þess að þurfa að grafa eftir því .
Áður en eiginmaður Mary sneri aftur lést hún úr lungnabólgu og hefur vofa hennar sést reglulega síðan í herbergi 23 .
Yfirleitt hefur það verið starfsfólk hótelsins sem hefur séð hana vafra um en einnig hefur hún sést horfa út um gluggann , væntanlega að bíða eftir eiginmanninum .
Sumir þeirra sem hafa gist í herbergi 23 á hótelinu hafa kvartað undan því að þeim líði illa í herberginu , eins og þeir séu veikir og það sé að fara að líða yfir þá .
Aðrir hafa átt í erfiðleikum með að anda , svipuð tilfinning og fólk með lungnabólgu kannast við , og jafnvel vaknað upp um miðja nótt og liðið eins og þeir væru að kafna .
Þá er eitthvað undarlegt talið vera á seyði í herbergi 14 .
Margir hafa séð þar undarlegan ljóshnött sem svífur um herbergið að nóttu til .
Hvort Mary hafi eitthvað með það að gera er ekki vitað .
