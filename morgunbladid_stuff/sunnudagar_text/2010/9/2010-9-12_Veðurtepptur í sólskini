Ljósmyndamiðillinn verður í fyrirrúmi í Listsaafni Íslands á fimmtudaginn kemur , en þá verða opnaðar sýningar á verkum Péturs Thomsen og Ólafs Elíassonar .
Sýning Péturs í Listasafninu kallast Aðflutt landslag , 29 stórar ljósmyndir sem hann tók á árunum 2003 til 2006 á framkvæmdasvæði Kárahnjúkastíflu og Hálslóns .
Nokkur þessara verka hafa sést á síðustu árum og vakið umtalsverða athygli fyrir athyglisverða formræna nálgun en í myndunum má sjá menn og stórvirkar vinnuvélar breyta áður ósnortnu landi .
Á síðustu árum hefur Pétur verið afkastamikill á sviði skapandi ljósmyndunar , en nú um helgina lýkur í Ljósmyndasafni Reykjavíkur sýningunni Thomsen & Thomsen , sem var opnuð á Listahátíð í vor .
Þar er stillt saman ljósmyndaverkum afa og sonarsonar , en Pétur yngri valdi verk afa síns og setti sýninguna saman .
Á henni eru stofuportrett og myndir af byggingaframkvæmdum á Reykjavíkursvæðinu .
Pétur lagði stund á nám í listasögu og ljósmyndun sem myndlist í Frakklandi en þá var undirbúningur að Kárahnjúkavirkjun hafinn .
" Ég fylgdist því úr fjarlægð með umræðunum og deilunum um þær framkvæmdir allar , " segir Pétur þegar hann er spurður út í Aðflutt landslag .
" Þegar ég kom heim sumarið 2003 var ég ekki búinn að átta mig á því hvernig ég ætti að taka þátt í umræðunni , en fannst ég þurfa að gera eitthvað , á minn hátt .
Umræðan snerti mig , enda hafði ég unnið í álveri í fimm ár .
" Það var svo þetta sumar að Pétur var að flétta Lesbókinni og rakst á ljóðið Aðflutt landslag eftir Svein Yngva Egilsson að " eitthvað small í höfðinu " á honum .
" Ég sá þá skyndilega fyrir mér hvernig ég gæti tekið á málinu og um leið hvernig ég gæti tekið á íslensku landslagi , " segir Pétur .
" Ég hef alltaf átt erfitt með að taka landslagsmyndir .
Það var ekki fyrr en þarna sem ég sá fyrir mér hvernig ég ætti að gera þetta .
" Strax um haustið fór hann síðan í fyrstu ferðina að Kárahnjúkum .
" Fyrst var ég í rúmlega tvær vikur og á þeim tíma mótaðist fagurfræðilega nálgunin , eins og að fjarlægja sjóndeildarhringinn og láta alla þessa veggi þrengja að sjónarhorninu .
Síðan fór ég nokkrar ferðir austur á hverju ári , út árið 2006 .
Frá 2004 hef ég verið að sýna myndir úr verkefninu en sýni það fyrst núna í heild .
" Pétur kaus að mynda á stóra blaðfilmuvél en með þeirri tækni auðnast honum að sýna smæstu atriði í mikilli skerpu .
" Ég sá strax að það tæki sem hentaði best væri 4 x 5 tommu blaðfilmuvélin og aðdráttarlinsa .
Í þessari stóru filmu er svo mikið af upplýsingum , öll smáatriðin sem eru að gerast fyrir framan vélina og mér þótti svo áhugaverð .
Þessi filmustærð býður líka upp á að prenta myndirnar stórar í miklum gæðum og loks gerir þessi myndavél kleift að stjórna betur fjarvíddinni og skerpustillingunni en aðrar vélar .
Ég breytti þannig oft fjarvíddinni í því skyni að auka tilfinninguna fyrir því að landið væri eins og að steypast yfir áhorfandann .
Það hefði ég ekki getað gert með neinni annarri myndavél .
Ljósmyndin er tæknilegt listforn og það skiptir máli hvaða tæki maður velur að nota .
Maður vinnur ekki eins með allar myndavélar .
Með þessari stóru vél er það talsverð aðgerð að setja niður þrífótinn og huga að myndrammanum .
Til að fá formin almennilega fram , og áferðina , þá skiptir birtan gríðarlega miklu máli .
Ég var t.d. veðurtepptur í tíu daga við Kárahnjúka – það var sólskin allan tímann ! " segir hann og hlær .
" Sólarbirtan er hræðileg fyrir þessa nálgun .
" Áhrif frá Kandinsky og Kant Forvitnilegt er að vita hvort afstaða Péturs til framkvæmdanna við Kárahnjúka birtist í þessum verkum .
Hann brosir þegar hann er spurður .
" Ég hef aldrei gefið afstöðu mína upp – en held hún birtist í verkunum .
Ef rýnt er í þau held ég að hún geri það .
Með þessari fagurfræðilegu nálgun , að reyna að nálgast eitthvað sem mætti skilgreina sem ægifegurð – sublime , þá held ég að hljóti að birtast ákveðin afstaða .
Í hugtakinu " ægifegurð " er ætíð undirliggjandi eitthvað ógnvænlegt sem lúrir að baki fegurðinni .
Það er líka alltaf mikilvægt í mínum huga að sýna því landi sem ég mynda virðingu og gera eins vel og ég get .
" Pétur segir að framkvæmdin við Kárahnjúka hafi að mörgu leyti verið einstök og hún hafi verið afskaplega myndræn .
" Ég þurfti að gæta þess að vera yfirvegaður í nálguninni og reyna að horfa á þetta allt úr vissri fjarlægð .
Það er mikilvægt með allt sem maður gerir í svona ljósmyndun , að reyna að sjá hlutina úr fjarlægð .
Setja myndefnið og nálgunina í samhengi við listasöguna og ljósmyndasöguna .
Og við sjálfan sig .
Í ljósmyndamiðlinum er heimildagildið alltaf til staðar að einhverju leyti en ég var ekki að taka fréttamyndir eða skapa á nákvæman hátt heimildir um framkvæmdina .
Frekar fjalla þessi verk um ákveðin viðhorf , eins og það hvernig íslenska þjóðin lítur á landið sitt .
" Hefur það mótað sýn Péturs að hann lagði stund á listasögu í Frakklandi ? " Án efa , " segir hann .
" Þegar ég var að byrja á þessu verkefni var ég mikið að skoða verk Kandinskys , lá í verkunum og las um hann .
Ég held að það hafi haft áhrif .
Mestu áhrifavaldarnir á fagurfræðina í verkunum voru þeir Kandissky og Kant , en þá á ég við skrif Kants um ægifegurðina .
" Þegar náttúran verður að umhverfi Í verkum Péturs á sýningunni Thomsen & Thomsen í Ljósmyndasafni Reykjavíkur , má sjá myndir sem hann hefur tekið á nýbyggingasvæðum á Reykjavíkursvæðinu , þar sem framkvæmdirnar ryðja sér leið inn í hraun og ósnortna náttúru .
Þar má finna fyrir bankahruninu ; þessir stóru atburðir , eins og virkjanaframkvæmdirnar og hrunið verða Pétri að myndefni .
" Það er satt en ég var reyndar farinn að mynda framkvæmdir í Reykjavík nokkru fyrir hrun .
Það var svo öfgafullt hvernig Reykjavík var að þenjast út .
Ef maður taldi íbúðir í byggingu og deildi í með mannfjöldanum var auðvelt að sjá að þetta gekk ekki upp .
Ég fékk mikinn áhuga á að mynda þessi mörk þar sem náttúran er að verða umhverfi .
Þaðan kemur titillinn á þá myndröð , Umhverfing .
Ég er enn að vinna að þeim myndum og verð það næsta árið .
" Fullgildur miðill innan myndlistar Eins og margir aðrir ljósmyndarar virðist sem Pétur vinni ávallt í stórum myndröðum , með ákveðin efni .
" Ég hef alltaf átt erfitt með að vinna á annan hátt .
Ég væri því vonlaus félagi í ljósmyndaklúbbi , því ég á mjög erfitt með að fara út og taka mynd af sólarlagi eða einhverju slíku , nema það tengist á ákveðinn hátt einhverju sem ég er að fjalla um á ákveðinn hátt .
Það þarf að vera ástæða til að ég fari út og taki myndina .
Ég verð að hafa umfjöllunarefni í verkunum .
Ljósmyndir sem eru ekkert nema umbúðir finnast mér ekki flottar nema í fimm mínútur .
Í minni myndlist verður að vera fjallað um eitthvað , eins og viðhorf manna til landsins , hvernig land er nýtt eða hvernig maðurinn breytir náttúrunni í umhverfi .
" Pétur segist mjög ánægður með að Aðflutt landslag verði nú sett upp í sal eitt í Listasafni Íslands , sal sem hefur oft verið lagður undir lykilverk íslenskrar listasögu .
Þetta er einungis önnur einkasýning íslensks ljósmyndara í safninu .
" Það er ánægjulegt að sjá að ljósmyndamiðillinn er loksins að fá viðurkenningu innan íslensku listasafnanna .
Það sem hefur þótt sjálfsagt hjá flestum öðrum þjóðum er loksins að fá viðurkenningu hér .
Ljósmyndin er fullgildur miðill innan myndlistarinnar .
" 