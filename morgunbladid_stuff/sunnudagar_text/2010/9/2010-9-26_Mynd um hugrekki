Þegar Daniel Ellsberg lak Pentagon-skjölunum í bandaríska fjölmiðla og afhjúpaði hinn raunverulega gang Víetnamstríðsins varð gríðarlegt uppnám .
Ellsberg var stimplaður svikari , en andstæðingum stríðsins fannst komin staðfesting á því , sem þeir höfðu haldið fram alla tíð .
Saga Ellsbergs er sögð í myndinni The Most Dangerous Man in America , sem nú er sýnd á kvikmyndahátíð .
Judith Ehrlich og Rick Goldsmith gerðu myndina .
Ehrlich er nú stödd hér á landi og segir að margt hafi búið að baki því að hún ákvað að gera mynd um sögu Daniels Ellsbergs .
" Við vorum komin út í tvö stríð , sem kölluðust mjög á við Víetnam , " segir hún og á við Afganistan og Írak .
" Lygar komu okkur út í yfirstandandi stríð og saga Pentagon-skjalanna er um lygar forseta og hvernig stríð er óhjákvæmilegt í því kerfi , sem við búum við .
Það er mjög lítil hvatning til að stöðva stríð , en mikil hvatning til að hefja stríð .
" Þegar Ehrlich talar um óhjákvæmileika stríðs segist hún eiga við skörun hernaðar og iðnaðar í Bandaríkjunum .
Blygðunarlaust sneitt hjá sannleikanum " Hún skapar tilefni , " segir hún .
" Fólkið , sem er við völd , hagnast á stríði , en því miður ekki á friði .
Þeir , sem segja fyrir verkum eiga mikla hagsmuni í stríðsvélinni .
" Ehrlich segir að aðdragandinn að Íraksstríðinu hafi kveikt í sér .
" Það var svo blygðunarlaust sneitt hjá sannleikanum og fjölmiðlar tóku þátt í að halda sannleikanum frá almenningi .
En stundum er auðveldara að segja sögu með því að styðjast við sagnfræðina .
Það er auðveldara að líta aftur en að horfa beint í sólina og þá getur maður áttað sig á að þetta hefur gerst áður .
" Ehrlich byrjaði ekki að vinna að myndinni fyrr en 2005 .
Ellsberg hafði ekki viljað koma að gerð myndar um sögu sína fyrr vegna þess að hann var að vinna að bók , Secrets , sem kom út 2002 .
Ellsberg kemur fram í myndinni ásamt 32 einstaklingum , sem tengjast sögu hans .
" Margir höfðu áhrif á Ellsberg og við vildum endurspegla það , " segir hún .
" Það þurftu margir að ýta á hann til að færa hann úr hlutverki hauksins og herfræðings í að rísa upp gegn stríðinu .
" Ehrlich kveðst viss um að margir af samstarfsmönnum Ellsbergs hafi haft sínar efasemdir , en ekkert gert .
" Í mínum huga er myndin um hugrekki .
Hann talar í myndinni um fórnina , sem hann þurfti að færa , en ég held að hann sjái ekki eftir neinu , nema þá helst aðganginum að upplýsingum , að vera ekki lengur innanbúðar , " segir hún hlæjandi .
Ehrlich segist hafa velt fyrir sér áhrifunum af uppljóstrunum Ellsbergs .
" Hann var viss um að allir myndu lesa skjölin og fólk myndi sjá að stjórnvöld hefðu haft rangt fyrir sér og rísa upp , " segir hún .
" En svo var Nixon endurkjörinn með sögulegum meirihluta .
Hlutirnir breytast þó ekki á einni nóttu .
Fólk þarf að meðtaka þá .
Svo komst upp um innbrotið í Watergate .
Í myndinni er rakið hvernig innbrotið í skrifstofu Lewis Fieldings , sálfræðings Ellsbergs , reyndist slóðin , sem leiddi inn í Hvíta húsið , á meðan ekki hefði verið hægt að rekja innbrotið í Watergate til Hvíta hússins og hægt hefði verið að skrifa það á reikning full-kappsamra repúblikana .
Ljóst var að Nixon fyrirskipaði innbrotið á stofu læknisins .
" Heimildamynd um Wikileaks Áhugi Ehrlich hefur nú beinst að Wikileaks og hún hefur þegar rætt við Kristin Hrafnsson fréttamann og Birgittu Jónsdóttur um það efni .
Nú er hún að reyna að fá Julian Assange , forsprakka Wikileaks , til samstarfs .
Þúsundir bandarískra leyniskjala um hernaðinn í Afganistan voru birtar hjá Wikileaks í sumar .
" Dan segir sjálfur að Bradley Manning sé fyrsti uppljóstrarinn – meinti – í 40 ár , sem hefur lekið skjölum í líkingu við það sem hann gerði sjálfur og verið tilbúinn að taka afleiðingunum .
Fyrir mér er hugrekkið til að bjóða kerfinu byrginn og taka rétt almennings til að fá að vita hlutina fram yfir eigin hag og öryggi lykilatriði .
Því finnst mér einnig íslenska frumkvæðið um verndun tjáningar- og upplýsingafrelsis mjög mikilvægt .
Ég hef kannað það mál og í mínum huga er það kannski mikilvægast að hafa skoðað fordæmin , tekið bestu dæmin um málfrelsi og gagnsætt stjórnarfar og farið yfir það hvernig hið nýja fjölmiðlaumhverfi getur þjónað fólkinu og sannleikanum .
" Ehrlich segir að bera megi lekann á Pentagon-skjölunum og skjölunum um Afganistan saman að mörgu leyti .
" Ég tók þátt í mótmælunum gegn Víetnam-stríðinu á sínum tíma , " segir hún .
" Við töldum okkur vita það sem síðan kom fram í Pentagon-skjölunum , en við höfðum ekki skjölin til að staðfesta það .
Ég held að það sama eigi við um lekann á Wikileaks , hann staðfestir það , sem í raun var vitað .
Ég held að Bradley Manning hafi ekki haft aðgang að jafnmiklum leyndarskjölum og Dan Ellsberg .
Eins og hann útskýrir í myndinni eru mörg leyndarstig og hann birti ekki þau skjöl , sem mest leynd hvíldi yfir , aðeins það , sem hann vissi að var öruggt að birta .
Ég held að Manning hafi ekki haft þekkinguna til að gera þann greinarmun og Wikileaks hafi ekki haft sömu þekkingu og The New York Times .
Þess vegna held ég að þeir hefðu getað farið varlegar .
Það sem þau gerðu var frábært og hugrakkt , en færri síður hefðu gert sama gagn og ekki gefið sama færi á þeim .
Það var ljóst að það myndi hitna undir Wikileaks við birtinguna og ég sagði við Ellsberg að hann væri sennilega sá eini , sem vissi hvað Julian Assange væri að ganga í gegnum .
Hann sagði að það væri sennilega rétt og þegar ég spurði hvort hann fengi of harða meðferð sagði hann á móti : Hvernig heldur þú að þeir hafi farið með mig ? Ég var kallaður landráðamaður og hótað lífláti .
Það má gera ráð fyrir að reynt verði að fella menn eins og Ellsberg og Assange .
" Hún segir að viðbrögð bandarískra stjórnvalda við Wikileaks segi sína sögu .
" Þeir eru búnir að stofna nýja deild með 120 manns til að vega að Wikileaks .
" Blaðamenn í stríði Bandarískir fjölmiðlar voru lengi að taka við sér í Víetnamstríðinu og voru lengi framan af ógagnrýnir á skýringar stjórnvalda .
Svipað var uppi á teningnum í aðdraganda Íraksstríðsins þegar umræðan um gereyðingarvopnin stóð sem hæst og fréttaflutningur af innrásinni í Írak .
" Ég held að það hafi verið snjallt að leyfa blaðamönnum að fylgjast með eins og þeir væru hluti af hersveitunum , " segir Judith Ehrlich .
" Fyrir vikið eru jafnvel þeir , sem vilja tala hreint út , svo þakklátir hermönnunum , sem gæta lífs þeirra , að þeir myndu aldrei segja neitt neikvætt um hvernig stríðið er háð .
Þeir eru orðnir hluti af stríðinu og þá skortir hina nauðsynlegu fjarlægð .
Í Víetnamstríðinu sáum við hermenn deyja fyrir augum okkar á hverju kvöldi í sjónvarpi .
Nú sést slíkt aldrei , líkkisturnar fá ekki einu sinni að sjást .
Þetta stríð hefur verið algerlega dauðhreinsað .
Þess utan er engin herskylda .
Ég þekki engan , sem er að berjast , og veit ekki hvaðan hermennirnir koma – ekki úr mínu hverfi .
Þegar ég var í háskóla var helmingurinn af samstúdentum mínum kvaddur í herinn og við stóðum á háskólalóðinni og biðum eftir að tilkynnt yrði að hverjum röðin kæmi næst .
" 