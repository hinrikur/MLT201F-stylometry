The Noah ' s Ark Quest – Boyd Morrison * * --- Örkin hans Nóa er mönnum enn ofarlega í huga , ekki síst vestan hafs þar sem menn deila um smíði hennar og hleðslu eins og um sé að ræða sögulega staðreynd .
Austur í Araratfjöllum eru menn líka enn að leita að örkinni og hafa reyndar fundið hana nokkrum sinnum , að mér skilst .
Í því ljósi kemur það ekki á óvart að menn nýti þjóðsöguna sem grunn að spennusögu eins og Boyd Morrison gerir í The Noah ' s Ark Quest .
Sagan er eftir formúlunni : Ungur fornleifafræðingur kemst á snoðir um samsæri um að halda leyndu fyrir mannkyni merkisgrip frá fornöld , finnur hetju til að hjálpa sér að finna hlut sem varðveittur er á leyndum stað og lyktar með blóðugu uppgjöri .
The Overton Window – Glenn Beck * ---- Glenn Beck er einn af spámönnum hinna nýju hreyfingar hægrimanna vestan hafs sem kennd hefur verið við teboð .
Hann er frægur fyrir sinn sóðakjaft og ævintýralegar yfirlýsingar , aukinheldur sem hann er mjög hallur undir samsæriskenningar ýmiskonar , þar á meðal þá að innan stjórnkerfis Bandaríkjanna sé að störfum klíka manna sem koma vilja á alheimsstjórn auðmanna og / eða Sameinuðu þjóðanna .
Þessi samsæriskenning birtist í metsölubókinni The Overton Window , sem dregur nafn sitt af kenningu um svonefnda skoðanaglugga .
Beck er frægur fyrir að vera óksipulgaður í hugsun ( eða í það minnsta í framsetningu þeirra hugsana ) og þessi bók ber þess merki , ævintýralegt klastur af hallærislegum hetjuskap í bland við yfirborðskennt samsærisbull .
The Faculty Club – Danny Tobey * * --- Margir kannast við það að hafa verið í leynifélagi sem börn , stundum bara með með besta vin eða vinkonu og stundum með fleiri félögum .
Flestir vaxa upp úr slíkum barnaleikjum , en þeir sem gera það ekki ganga í leynireglur í háskólum , eins og til að mynda frægan félagsskap í Yale-háskóla .
Leyndin sem hvílir yfir slíkum leynifélögum gefur færi á að ljúga upp á þau alls kyns athæfi , löglegu , en þó aðallega ólöglegu , og í The Faculty Club stundar leynifélagið V and D ógurlega iðju , eða svo er í það minnsta gefið í skyn framan af bókinni , en þá kemst ungur maður í rómaðan háskóla og virðist vera á leið inn í eftirsótt leynifélag .
Fyrri hluti bókarinnar er býsna vel skrifaður , en eftir því sem líður á hana verður söguþráðurinn ævintýralegri og um leið hallærislegri og endar í einskonar dulspekilegri þríþraut .
Leyndarmálið sem flett er ofan af í lokin , uppgjörið dramatíska , er svo hallærislegt að það hálfa væri nóg .
arnim@mbl.is 