Frétt Morgunblaðsins bar yfirskriftina " Endurskipulögð ríkisstjórn " .
Þekkt er erlendis frá að þegar halla tekur undan fæti hjá starfandi ríkisstjórn er gjarnan reynt að gera á henni útlitsbreytingu og halda því fram að sú vítamínsprauta hafi gert hana heila heilsu .
Það á þó oftast við þegar stjórn hefur setið óbreytt lengi og þreytu því mjög tekið að gæta .
Núverandi ríkisstjórn hefur aðeins setið í rúmt ár en áður sat minnihlutastjórn sömu flokka í fáeina mánuði .
Og það hafði reyndar verið gerð breyting á henni þegar Ögmundur lét af störfum og Álfheiður tók sæti hans .
Þannig að þreytumerkin hafa einkennilega fljótt sótt á þessa stjórn .
Reyndar er ekki ofmælt að halda því fram að hún hafi allan sinn stutta feril haft skýr einkenni svokallaðrar síþreytu .
Enda voru flokksformenn hennar fyrstu mánuðina í síbylju að tala um hve starfsamir þeir væru og hve verkefni þeirra væru mikilfengleg og þar fram eftir götunum .
Létu þau einatt eins og aldrei áður hefði verið unnið í ríkisstjórn á Íslandi .
Skrítið upplit Hafi þreytan verið meginástæðan fyrir breytingunum sem gerðar voru var óneitanlega skrítið að taka út af þann ráðherrann sem skemmst hefur setið , svo knattspyrnumál sé notað .
Og svo áfram sé stuðst við það mál og þekkta reynslu : Menn eru gjarnan teknir út af þegar þeir hafa fengið gula spjaldið frá dómaranum og ekki þykir hættandi á að leikmaðurinn nái sér í það rauða .
Gylfi Magnússon var raunar kominn með rauða spjaldið og vitað var að litlar líkur voru á að hann stæði af sér tillögu um vantraust á Alþingi .
Af ýmsum ástæðum , sem áður hafa verið ræddar , var honum sýnd sú mildi að fá að hanga inni á þessar fáu vikur til viðbótar , þótt illa haltur væri , svo ástæður hvarfs hans úr ráðherrastóli yrðu ekki eins augljósar .
Árni Páll Árnason hefur þegar fengið svo mörg gul spjöld að varla sést í hann og samkvæmt knattspyrnureglunum væri hann kominn í sturtu fyrir langa löngu .
Látið er nægja að veita honum skriflega áminningu um að hann sé ekki talinn valda hinu ofvaxna velferðarráðuneyti sem sagt er að verið sé að stofna til .
Kristján Möller er tekinn útaf líka , þótt hann hafi tiltölulega flekklausan feril , ekki síst í samanburði við þá sem nefndir voru hér að framan .
Og augljóst er að hann hvorki nýtur virðingar né velvildar af hálfu formanns flokksins síns .
Ella hefði hann fengið að gegna sinni stöðu að minnsta kosti fram yfir vígslu Héðinsfjarðarganga .
Innkoma Ögmundar Flestir virðast telja að innkoma Ögmundar Jónassonar muni styrkja ríkisstjórnina .
Það er ekki fráleit ályktun en væntanlega af öðrum ástæðum en þeim sem haldið er á lofti .
Sagt er að með nýskipun hans sé búið að færa andófið úr opinberri umræðu þinghússins í leyndarsali gagnsæju ríkisstjórnarinnar .
Ögmundur sé mýldur .
Góðlátlega er sagt að villiköttur sé tekinn inn fyrir heimiliskött og var þá verið að vísa til Kristjáns Möllers annars vegar og ógætilegra ummæla Jóhönnu Sigurðardóttur um samstarfsflokkinn hins vegar .
En aðrar athugasemdir eru þó ekki svo góðlátlegar .
Þingmenn Samfylkingar koma fram fleiri en einn og fleiri en tveir og lýsa því yfir að þeim sé það þvert um geð að Ögmundur Jónasson komi á ný inn í ríkisstjórnina .
Og formaður Samfylkingarinnar lætur sig hafa að setja upp fyrir þá þingmenn leikþátt , sem á að gefa þá mynd að Ögmundur og Jón Bjarnason hafi verið svínbeygðir eða keyptir .
Lýsingar Jóhönnu af þeim fundum , sem fólust í hinti og hálfkveðnum vísum , áttu að ýta undir þetta .
Og það vekur athygli að ráðherrarnir tveir láta auðmýkinguna yfir sig ganga .
En þau útgjöld skiluðu engu .
Þau dugðu ekki samfylkingarþingmönnunum .
Þeir töluðu áfram niður til Ögmundar og gáfu skýrt til kynna að hann ætti ekki þeirra stuðning vísan .
Þeir þurftu ekki á þessu stigi að bæta í árásirnar á Jón Bjarnason , sjávarútvegs- og landbúnaðarráðherra .
Því var þó komið rækilega á framfæri við fjölmiðlamenn að Jón færi um áramótin .
Er þar með búið að gera þann ráðherra að andstuttri önd ( lame duck ) .
Það hefði verið lágmarksjafnræði í því að Steingrímur J. hefði fengið yfirlýsingu um að Össur Skarphéðinsson myndi láta af ósmekklegum árásum á samráðherra sinn Jón Bjarnason .
Misheppnuð lýtalækning Það er ekki margt sem bendir til að þessi tilraun ríkisstjórnarinnar til andlitslyftingar hafi heppnast vel .
Sjálf aðgerðin var fremur klaufaleg og ótrúverðug og lýsti ekki af þeirri festu sem iðulega hefur einkennt slíkar breytingar á síðustu áratugum .
Það er þó ekki þýðingarmikið .
Verra er að innri styrkur ríkisstjórnarinnar virðist ekki hafa aukist við þessa aðgerð sem ekki var vanþörf á og augljóst er að á sama tíma hefur óánægja aukist innan baklands hennar en ekki minnkað .
Steingrímur J. Sigfússon kveður burtrekinn samráðherra sinn með yfirlýsingum um að sá fari með ósannindi og síðasta embættisverk hans er afturkallað með auðmýkjandi hætti .
Hann gefur til kynna að Kristján Möller hafi vísvitandi rangtúlkað samþykki sitt og forsætisráðherra um aðstöðu fyrir hollenskt fyrirtæki sem vill vera hér með óvopnaðar herþotur til æfinga .
Vinstri grænir eru á móti þeirri starfsemi af því að þeir eru af gömlum vana á móti her og sérstaklega í Keflavík .
Nú er hæpið að halda því fram að í þessu tilviki væri um hernaðarlega starfsemi að ræða .
En Vinstri grænir láta sér ekki segjast .
Þeir gætu eins verið á móti því að tindátar væru seldir í leikfangabúðum við Laugaveg .
Sjálfsagt eru þeir það .
Desjavú En svona ágreiningur er reyndar alþekktur í svokölluðum vinstristjórnum .
Steingrímur Sigfússon sagði að Kristján Möller hefði ekki haft pólitískt umboð til sinnar gjörðar .
Hinn 2. október 1990 voru fréttir heitar innan úr ríkisstjórninni , sem þá var , og minna mjög á herþotumálið : " Það er pólitískt útilokað að ráðherra í þessari ríkisstjórn skrifi undir með fullu pólitísku umboði í þessari viku .
Það hlýtur að vera misskilningur að hann sé með í höndunum álsamning tilbúinn til undirritunar .
Við munum leggja áherslu á að ræða málin og breyta því sem er ekki fullnægjandi að okkar mati , segir Svavar Gestsson við DV .
Ólafur Ragnar Grímsson fjármálaráðherra segir að ekki hafi heldur náðst neitt samkomulag um skattamálin á fundi viðræðunefndar iðnaðar- og fjármálaráðuneytanna með Atlantsálshópnum í síðustu viku .
En Jón Sigurðsson iðnaðarráðherra segir hins vegar að gott samkomulag sé um skattamálin .
" Svona var það þá og menn vita hvernig það er núna .
Þau Jóhanna og Steingrímur sátu í þessari ríkisstjórn sem gat ekki þá fremur en nú komið sér saman um hvað var samþykkt innan hennar og hvað ekki .
Þau eru enn að .
Og hinir leikendurnir , sem nefndir voru til sögunnar , Ólafur Ragnar , Svavar Gestsson og Jón Sigurðsson , eru reyndar ekki langt undan .
