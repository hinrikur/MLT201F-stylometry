Fáar bækur hafa vakið eins mikla eftirvæntingu undanfarin ár og Freedom , ný skáldsaga Jonathans Franzens sem kom út sl. þriðjudag .
Löngu áður en bókin kom út byrjuðu að birtast um hana lofsamlegar umsagnir og Franzen komst á forsíðu fréttatímaritsins Time , en það er fáheyrt að rithöfundur komist þangað .
Meira að segja New York Times , sem hefur haft horn í síðu Franzens , kallaði bókina meistaraverk , dæmdi hana reyndar tvisvar á einni viku , og óhætt að gera því skóna að Franzen eigi eftir að velta James Patterson úr efsta sæti metsölulistans , þótt það verði kannski ekki nema um stundarsakir .
( Á Amazon náði Freedom að velta unglingabókinni Mockingjay í annað sætið á fimmtudagskvöld .
) Franzen er á sextugsaldri , fæddur í Chicago , en ólst upp í úthverfi St .
Louis og býr nú í New York .
Hann sendi fyrstu bókina frá sér 1988 , The Twenty-Seventh City , og gerist í St .
Louis þar sem indversk kona tekur við sem lögreglustjóri í borginni og tekur að glíma við glæpamenn og eins við ýmsa borgarbúa sem setja spurningarmerki við aðferðir hennar .
Fjórum árum síðar kom út bókin Strong Motion , sem fléttar saman frásögn af skjálftavirkni á vesturströnd Bandaríkjanna og sögu af fjölskyldu í kreppu .
Franzen sló síðan í gegn með The Corrections , sem kom út 2001 .
Hún fékk frábæra krítík og fjölda verðlauna , meðal annars National Book-verðlaunin og James Tait Black-minningarverðlaunin , aukinheldur sem hún var tilnefnd til Pulitzer-verðlaunanna .
The Corrections seldist mjög vel , ekki síst eftir að sjónvarpskonan Oprah Winfrey valdi hana í bókaklúbb sinn sem þá var gríðarlega vinsæll og áhrifamikill .
Í fyrstu tók Franzen valinu vel og mætti í mikið viðtal til Oprah , en síðan runnu á hann tvær grímur og um haustið birtist grein eftir hann þar sem hann lýsti áhyggjum sínum af valinu .
Í greininni segist hann óttast að það að Oprah hafi valið bókina geri að verkum að menn telji hana vera bók sem sérstaklega sé ætluð konum , enda hafi það gerst hvað eftir annað eftir valið og viðtalið að karlkyns lesendur hafi sagt honum að þeir hafi lesið bókina þrátt fyrir það að hún væri skrifuð fyrir konur .
Þessi grein fór heldur illa í Oprah og boð til Franzens um að koma aftur í viðtal var afturkallað .
Mikið umtal spannst af þessu og flestra mat að það hafi ýtt verulega undir sölu á bókinni og gerði The Corrections að einu mest selda skáldverki síðasta áratugar vestan hafs í flokki fagurbókmennta .
Eftir því var og tekið að þegar Franzen tók við National Book-verðlaununum þakkaði hann Oprah sérstaklega fyrir þá athygli sem hún sýndi bókinni .
Næstu bækur Franzens voru ritgerðasöfn og minningabók , fyrst How to Be Alone , sem kom út 2002 og fjallar meðal annars um bækur og bóklestur .
Meðal ritgerðanna er einig fræg og umdeild grein Franzens úr tímaritinu Harpers frá 1996 , hét þar " Perchance to Dream " , en " Why Bother ? " í safninu , þar sem hann fjallar á mjög gagnrýninn hátt um bókmenntir þess tíma .
The Discomfort Zone kom svo út 2006 og var eins konar minningabók þar sem Franzen veltir fyrir sér æskunni og því hvernig uppeldi og menningarumhverfi æsku hans hefur mótað hann sem rithöfund .
Alla jafna tóku menn þessum bókum vel , nema að aðalgagnrýnandi New York Times , Michiko Kakutani , fór svo hörðum orðum um bókina og höfund hennar að eftir því var tekið – hún sagði meðal annars að bókin drægi upp ógeðfellda mynd af sjálfsánægðum , þráhyggjukenndum , sjálfbirgingslegum og sjálfselskum kjána .
Getur nærri að þessi harkalegi dómur hafi aukið vægi umsagnar Kakutani um Freedom þar sem hún lofar bókina , og höfund hennar , í hástert .
