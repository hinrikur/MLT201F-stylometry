7:07 Dagurinn gat ekki byrjað verr .
Eiginkonan leggur fram hljóðupptöku frá nýliðinni nótt sem sönnunargagn í " Stóra hrotumálinu " .
Þó ljós í myrkrinu að sárið á fæti Þóru , 7 ára , er betra í dag en í gær – sú stutta datt í skólanum í gær og um fátt annað rætt .
8:28 Skunda með Gunnsa , 4 ára , í leikskólann .
Mikill spenningur á þeim bæ þar sem Vesturborg á að koma í heimsókn í Þjóðleikhúsið á Sögustund seinna um daginn ( nei , þetta var ekki planað fyrir greinina ! ) .
9:00 Vinnudagurinn hefst á vikulegum skipulagsfundi .
Allir deildarstjórar mættir .
Aðalumræðan snýst um nýsamda mannauðsstefnu leikhússins því að hér á að vera gott að vinna ! 10:02 Næsti fundur .
Komið að lokasprettinum við gerð 60 ára afmælismyndar sem Jón Karl Helgason er að filma .
Íslandsklukkan er hryggjarstykkið í myndinni og nú þarf t.d. að ná lifandi myndum af Benedikt Erlingssyni í hlutverki Arnas Arnæusar en hann stekkur í hlutverkið í nokkrum sýningum .
11:15 Kíkti inn á æfingu á Finnska hestinum .
Leikararnir fóru á kostum – en engu að síður tókst mér að stela senunni þegar síminn minn glumdi yfir salinn .
Læddist út við litlar vinsældir .
12:58 Vesturborgarhópurinn kemur askvaðandi yfir portið í grænu vestunum sínum .
Minn maður er hvort tveggja í senn montinn og feiminn þegar hann sér pápa sinn .
Mínum manni fannst leikritið " alveg frábært " en viðurkenndi þó að hafa verið dálítið smeykur við tröllkerlinguna .
15:05 Sest niður með Núma kokki til að ræða um veitingar fyrir hópa sem koma á sýningar .
Númi er snillingur í eldhúsinu .
Fyrir þá sem fá sér mat í Þjóðleikhúskjallaranum fyrir sýningu á leikhúsferðin að vera veisla fyrir bæði andann og efnið .
16:15 Skaust upp á leikhúsloft þar sem Fíasól galdraði fram eina útvarpsauglýsingu – ekki mikið mál fyrir snilling eins og hana .
18:45 Mamma kemur í þriðjudagsmat .
Fjörugar umræður yfir matnum og ekki síður uppvaskinu – þetta er eitt af örfáum heimilum á landinu þar sem ekki er uppþvottavél og því praktíserað gamalt en samræðuhvetjandi verklag .
Bíð alltaf eftir því að Þjóðminjasafnið hafi samband við okkur .
20:10 " Að duga eða drepast " er besti sjónvarpsþáttur í heimi – eða það finnst okkur Þóru allavega .
Augun verða eins stór og Sívali turninn í mestu fimleikaspennuatriðunum .
23:30 Eftir að hafa leitað af mér allan grun um að það séu hljóðupptökutæki í svefnherberginu leggst ég á koddann og segir ekki meira af mér þann daginn .
