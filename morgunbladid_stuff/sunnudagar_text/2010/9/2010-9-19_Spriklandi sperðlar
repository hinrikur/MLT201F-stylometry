Jú , það þarf víst að slagta blessuðum lömbunum sem eru nýkomin af fjalli , svona líka hnellin , með æsku í augunum og minninguna um hálendissæluna streymandi um æðarnar .
Þetta er auðvitað hábölvað ofbeldi , að senda stálhraust ungviðið í opinn dauðann .
En ekki tjóir að fást um það , þetta viljum við , ferskt lambakjöt á diskinn okkar .
Og það verður að segjast eins og er að sláturhús hafa löngum verið vettvangur fyrir daður og dufl .
Þeir sem hafa unnið í sláturhúsum eiga margir góðar minningar frá þeim tíma .
Hjá mörgum var þetta eins og vertíð með tilheyrandi djammi , eins og hvert annað síldarævintýri .
Sumir segja að blóðlyktin í slíkum húsum dugi ein og sér til að vekja upp gredduna í þeim sem þar starfa .
Fláningsmennirnir hafa löngum þótt þokkafyllstir starfsmanna sláturhúsa , þeir þurfa jú að vera hraustir og úthaldsgóðir .
Það er óneitanlega gleðjandi fyrir augun að fylgjast með snörum handtökum þeirra og sjá vöðvana hnyklast þegar hvert lambið á fætur öðru fer um hendurnar á þeim .
En sláturtíðin býður líka upp heilmikla örvun heima fyrir .
Það er full ástæða til að hvetja fólk til að fá sem mest út úr sinni sláturgerð , eiga jafnvel funheitt haustkvöld með þeim einstaklingi sem hreyfir hvað mest við hormónunum í hausnum .
Við blóðmörs- og lifrarpylsugerð er tilvalið að kyssast duglega eftir hvern kepp sem saumað hefur verið fyrir og breyta þannig vinnu í kossaflens og kátínu .
Og bjúgnagerðin , drottinn minn dýri , það er nú heldur betur kynferðisleg athöfn .
Að halda við hakkavélina og finna milli handa sér hvern sperðilinn á fætur öðrum þykkna og þrútna , svona líka áþekkan karlmannslim .
Grjúpánsgerð er því dæmalaust skemmtilegur forleikur .
