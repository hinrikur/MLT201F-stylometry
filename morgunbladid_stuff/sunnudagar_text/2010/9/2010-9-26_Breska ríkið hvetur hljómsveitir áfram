Breska ríkið áformar að hvetja ungt fólk áfram í því að læra á hljóðfæri .
Menntamálaráðherra landsins , Michael Gove , stendur að baki þessu átaki .
Ætlunin er að kanna stöðu tónlistarmenntunar í landinu , en einnig á að bæta úr tónleikaaðstöðu og skapa betri tækifæri fyrir unga tónlistarmenn sem vilja hasla sér völl .
Breska tónlistarritið NME slær fréttinni upp og segir þar að breska ríkið sé með því að hvetja ungt fólk í landinu til að stofna hljómsveitir .
Gove leggur áherslu á að allir ættu að eiga þess kost að læra á hljóðfæri , lesa nótur og fá toppmenntun í tónlist .
Gove segist þá harma það að sumir krakkar eigi ekki kost á þessu sökum fjárráða og úr því hyggist hann bæta .
