Það urðu miklir fagnaðarfundir í íslenska skálanum á heimssýningunni í Sjanghæ á dögunum þegar börn úr Íslandsskóla vonar í Sichuan-fylki í Kína hittu Jón Trausta Sæmundsson , starfsmann íslenska sendiráðsins , og Hjalta Þorsteinsson , hvatamann að byggingu skólans á sínum tíma .
" Börnin gerðu sér svo sem enga grein fyrir því hver ég var en þau vita að það voru Íslendingar sem byggðu skólann .
Það var merkilegt augnablik að hitta börnin þarna eftir að hafa náð að snerta líf þeirra á þennan ánægjulega hátt , " segir Hjalti í símasamtali við Sunnudagsmoggann .
Við hæfi var að draga fram íslenska fánann í skálanum og veifuðu börnin honum glöð í bragði .
Ekki spillti heldur fyrir að Ragnar Axelsson , ljósmyndari Morgunblaðsins , var á staðnum til að taka myndir af hópnum .
Hjalti kom fyrst til Sjanghæ árið 1999 og féll strax kylliflatur fyrir landi og þjóð .
Hann hefur mestmegnis verið með fasta búsetu þar frá árinu 2003 , fyrir utan s.l. tvö ár ( eftir hrun ) , er giftur kínverskri konu og eiga þau saman fimm ára gamlan son .
Hjalti hefur rekið fyrirtæki eystra , meðal annars í því skyni að greiða götu íslenskra fyrirtækja sem vilja hasla sér völl í Kína , en í seinni tíð hefur hann einkum fengist við það sem hann kallar " menningartúlkun " , það er að upplýsa Kínverja um hvers konar vörur fullnægi venjum og væntingum íslenska markaðarins .
" Eðli málsins samkvæmt hefur þessi vinna mín nánast legið niðri eftir hrun , en ég stend samt í þeirri von að í framtíðinni geti ég enn á ný hjálpað til við að skapa samstarf og samvinnu á milli Íslands og Kína , bæði á félagslegum og viðskiptalegum grunni .
" Var mjög sleginn Eins og heimsbyggðinni allri brá Hjalta í brún þegar gríðarlega sterkur jarðskjálfti reið yfir Sichuan-fylki 12. maí 2008 .
" Eðli málsins samkvæmt var gríðarleg umfjöllun um hamfarirnar í kínverska sjónvarpinu og snemma talið að um þrjú hundruð þúsund manns hefðu týnt lífi .
Myndirnar voru af því tagi að maður hafði aldrei séð neitt þessu líkt áður .
Og mun örugglega aldrei sjá aftur .
Ég var mjög sleginn , " rifjar Hjalti upp .
Hann segir aðdáunarvert hvernig kínverska þjóðin sneri saman bökum í kjölfarið og sjálfur lagði hann sitt af mörkum með því að gefa föt , skó og fé í söfnun handa fórnarlömbum skjálftans .
En það var ekki nóg .
" Kvöld eitt sat ég heima og leiddi hugann að því hvort ég gæti gert meira .
Þrjú hundruð þúsund fórnarlömb er ekkert smáræði .
Það er eins og öll íslenska þjóðin þurrkaðist út á einu bretti .
Mér varð hugsað til orða Johns heitins Kennedys : Spyrðu ekki hvað land þitt getur gert fyrir þig , spyrðu hvað þú getur gert fyrir landið ! " Hann settist við tölvuna og skrifaði félögum sínum í Icelandic Business Forum ( IBF ) , sem eiga það sameiginlegt að eiga og starfrækja fyrirtæki í Kína .
" Inntakið var eitthvað á þá leið að Kínverjar hefðu tekið okkur opnum örmum , nú þyrftum við að sýna þakklæti okkar í verki .
Hvað getum við gert ? " Strax á fyrsta klukkutímanum eftir að Hjalti sendi bréfið fylltist pósthólfið hjá honum .
Allir voru klárir í bátana .
Pétur Yang Li , starfsmaður í íslenska sendiráðinu í Kína , var meðal þeirra sem gripu hugmyndina á lofti og hélt upp frá því utan um hana innan stjórnsýslunnar .
Menn voru að vonum hryggir að sjá öll börnin sem misst höfðu foreldra sína og heimili og snemma var ákveðið að einblína á þau – byggja stöndugan grunnskóla í Huidong-héraði sunnarlega í Sichuan-fylki .
Hugmyndin vatt hratt upp á sig og þetta gekk eftir á undraskömmum tíma .
Ævintýri líkast " Þetta var ævintýri líkast , " segir Hjalti .
" Það er gríðarlegt átak að byggja svona skóla .
Allir lögðust á eitt og það var stór stund þegar skólinn var tekinn í notkun í september í fyrra .
Ég hef því miður ekki haft tækifæri til að heimsækja hann ennþá en er sagt að hann sé afskaplega vel heppnaður .
Markmiðið er að styðja við skólann til frambúðar og hann verður þarna eftir minn dag sem minnisvarði um vináttu og hlýhug íslensku þjóðarinnar í garð Kínverja .
" Skólinn er um sex hundruð fermetrar og hýsir yfir tvö hundruð nemendur á aldrinum sjö til þrettán ára .
Gunnar Snorri Gunnarsson , þáverandi sendiherra Íslands í Kína , heimsótti skólann skömmu fyrir vígsluna og Össur Skarphéðinsson utanríkisráðherra kom þangað í sumar .
" Þegar Össur var þarna þakkaði landstjórinn í Sichuan Íslendingum sérstaklega fyrir liðveislu þeirra við byggingu skólans .
Það yljaði mér um hjartarætur en persónulega er mér mjög annt um samskipti Íslands og Kína .
Horfi maður á stóru myndina hefur þetta litla framlag okkar í IBF vonandi stuðlað að aukinni velvild Kínverja í garð okkar Íslendinga .
Ekki veitir af á þessum erfiðu tímum heima .
" Hjalti bendir á , að Kína sé stórveldi og eigi eftir að verða atkvæðamikið í alþjóðasamfélaginu á komandi árum og áratugum .
" Fyrir vikið er mikilvægt að eiga góð samskipti við Kínverja .
" Hjalti er með annan fótinn í Kína og hinn á Íslandi þessi og næstu misserin .
Hann veit ekki hvernig búsetu hans verður háttað í framtíðinni en gerir fastlega ráð fyrir að verða mikið eystra .
" Enginn veit hvað framtíðin ber í skauti sér en virðing mín fyrir kínversku þjóðinni mun ekki dvína .
Eftir dvölina hér veit ég hvað ég þarf og hvað ég þarf ekki .
Maður þarf ekki Range Rover eða stórt hús til að lifa góðu lífi , fjölskyldan og vinirnir eru mikilvægust að mínu mati .
Það skiptir mestu máli að rækta kærleikann og samskipti við sína nánustu .
Kína hefur kennt mér margt og það sem mér er efst í huga er nægjusemi .
Fyrir það verð ég ævinlega þakklátur .
" 