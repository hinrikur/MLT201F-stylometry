Þriðja plata Megasar heitir Fram og aftur blindgötuna .
Nafn hennar gæti verið lýsing á ríkisstjórninni og ekki bara þessari ríkisstjórn heldur mörgum öðrum ríkisstjórnum , en það merkilega við ríkisstjórnir er að þær rata oft ágætlega um eigin blindgötur .
Stefnuleysið er stefna , afskiptaleysið afstaða .
Það er til að mynda útbreiddur skilningur – eða eigum við að segja misskilningur – að hrunastjórn Geirs H. Haarde og Ingibjargar Sólrúnar Gísladóttur hafi sofið á verðinum .
Þvert á móti , það var beinlínis stefna þeirrar stjórnar að ganga í svefni og skipta sér sem minnst af fjármálakerfi þjóðarinnar .
Að því leyti var sú ríkisstjórn fullkomlega á vakt í svefni sínum .
Ríkisstjórn Steingríms J. Sigfússonar og Jóhönnu Sigurðardóttur kennir sig við félagshyggju og norræna velferð , en hún er engu að síður ríkisstjórn fjármálafyrirtækjanna .
Hún hlustar af mun meiri athygli á skilanefndir bankanna en fólkið í landinu og fjármálafyrirtækin eiga huga hennar og hjarta .
Samt er þetta fyrsta hreinræktaða vinstristjórnin .
Hún var kosin sem slík í kjölfar mestu uppþota sem orðið hafa í landinu .
Því skyldi maður ætla að alvöruvinstristefnu hefði verið hrint í framkvæmd .
Að tekið yrði á auðkýfingunum , eignarhaldsfélögunum , spillingunni , auðlindamálunum og lýðræðinu , sem og hinum almenna forsendubresti í lána- og fjármálakerfinu .
Til þessa hafði ríkisstjórnin umboð kjósenda .
En ríkisstjórnin ákvað frekar að ganga fram og aftur blindgötuna eða eiginlega upp og niður bankastrætið , bæði í bókstaflegri merkingu og sögulegri .
Bankastræti sögunnar , það er hennar leið .
Hún hverfur niður í Bankastræti núll , gamla almenningssalernið , sem í kaldhæðni sinni stendur við hliðina á stjórnarráðinu .
Kannski lætur ríkisstjórnin fjarlægja almenningssalernið , leggja niður Bankastræti núll , til að breiða yfir hreingerningarnar .
Fjármálaráðherrann hrópar : Allir að þrífa , en í rauninni eru það bara nokkrir óknyttapiltar sem hafa rústað almenningssalernið , en þeir eru löngu sloppnir og þurfa ekki að hafa neinar áhyggjur af hreingerningunum því fjármálaráðherrann og stjórn hans hafa ráðið okkur öll , alla þjóðina til þeirra verka .
Er til dæmis eðlilegt , bara svo dæmi sé tekið , að gömlu Baugs- og FL-auðjöfrarnir geti verið með tugi ef ekki hundruð eignarhaldsfélaga á sínum snærum og hagað sér eins og börn í feluleik við yfirvöld , að hægt sé að láta eignir hoppa á milli félaga eins og í tölvuleik , og ef yfirvöld mæta á vettvang er allt tómt og lok lok og læs og allt í plati .
Og af hverju eru allir aðstoðarmenn samfylkingarráðherranna gamlir jaxlar úr Landsbankanum , sumir jafnvel illa skemmdir ? Og hvað eru sömu mennirnir að gera inni á öllum skrifstofum sem opnaðar eru ? Spunameistarar úr gamla fjármálkerfinu spinna fyrir ríkisstjórnina ; og allt er þetta mikill spuni .
Á meðan þessu öllu fer fram talar Steingrímur J. Sigfússon fjármálaráðherra við okkur eins og duglegur verkstjóri : Svona drífið ykkur út að vinna ! Sýnið hvað í ykkur býr ! Svona ! Brettið upp ermar ! Enga leti ! Við höfum þetta ! Já já já , ég veit þetta er erfitt , en við erum að moka okkur út úr haugnum .
Sjáið þið ekki skaflinn ? Og niðurstaðan er sú að eini flokkurinn sem ekki tók þátt í sukkinu situr með sukkið í fanginu .
Þetta viðhorf sýnir uppgjöfina gagnvart verkefninu sem þjóðfélagið stendur frammi fyrir .
Stjórnarflokkarnir eru tilbúnir að velta sukkinu yfir á almenning og fjármálaráðherrann fær sitt klapp á bakið þó að hann uppskeri líka vanþakklæti sem ekki birtist síst í því að fulltrúar hrunflokkanna láta svipuhöggin dynja á baki hans , en af því að fjármálaráðherrann er hraustmenni , sem lætur sig ekki muna um að ganga með bakpoka yfir landið þvert og endilangt , þá kveinkar hann sér ekki og axlar ábyrgðina á verkum hrunverjanna sem standa spjátrungslegir og vilja ekkert kannast við eigin fortíð .
Vinstri græn , flokkur fjármálráðherra styður við bakið á sínum manni – eða það gerir stór hluti hans – og hluti þjóðarinnar tekur ofan fyrir honum fyrir þá dirfsku að sigla skipinu út úr skerjagarðinum , löskuðu og leku , en samt á floti .
Steingrímur J. er eins og skipstjóri í stórmynd , bjargvættur , en því miður glatast öll félagshyggja , öll velferðarhyggja og vinstristefna á leiðinni , því skipstjórinn ætlar að bjarga öllu einn og vill ekki hafa neina nálægt sér .
Sérstaklega ekki samherja sína , sérstaklega ekki almenning .
• • • Eitt ár er langur tími , sérstaklega á Íslandi , þó að árin hlaupi áfram og stundum séu hlaupár .
Menn taka hamskiptum og fara heljarstökk .
Haustið 2008 , þegar allt hrundi , reis Steingrímur J. Sigfússon upp og sagði að það yrði uppreisn í landinu ef gengið yrði að skilmálum Alþjóðagjaldeyrissjóðsins .
Þá var Steingrímur J. Sigfússon þingmaður en nú er hann ráðherra .
Þetta þýðir að ef hann ætlaði að taka sjálfan sig á orðinu yrði hann að gera uppreisn gegn sjálfum sér .
Þá stæði Steingrímur J. Sigfússon fyrir utan þinghúsið í bjarma rauðra blysa og mótmælti Steingrími J. Sigfússyni fjármálaráðherra inni í þinghúsinu .
Fjármálaráðherrann fer að verða eins og fólkið í megrunar- og líkamsræktarauglýsingunum , fyrir og eftir , nema hvað hann lítur alveg eins út og ber aldurinn vel .
Hver er munurinn á ráðherra með hugsjónir og ráðherra án hugsjóna ? Getur sami maðurinn verið bæði raunsær og óraunsær ? Eða er veruleikinn óraunsær og allt ruglið raunveruleiki ? Rithöfundur sem fyrir nokkrum árum hefði látið sér detta í hug allt sem stendur í Rannsóknarskýrslu Alþingis hefði verið talinn skýjaglópur .
Það er í sjálfu sér engin mótsögn fólgin í þeirri stöðu sem ríkisstjórn fjármálaráðherrans er í og því hvernig jafnaðamenn fara með völd sín .
Þeir hafa fólkið með sér en vinna gegn fólkinu .
Svo snýst fólkið gegn þeim og veðjar þá jafnvel á enn verri hest .
Bæði formaður Sjálfstæðisflokksins og Framsóknarflokksins standa á hliðarlínunni og halda að þeir séu prinsarnir sem beðið er eftir .
Samt sjá allir að þeir eru bara froskar og klæði þeirra tötrar nýfrjálshyggju og spillingar .
Þeir myndu fylgja nákvæmlega sömu stefnu og stjórnvöld gera nú , eða réttara sagt , stjórnvöld fylgja þeirra stefnu , gömlu fjármálastefnunni sem veltir kostnaðinum og kreppunni yfir á almenning en slær skjaldborg um fjármálafyrirtæki og auðjöfra .
Þess vegna á Steingrímur J. fjármálaráðherra að vita að við sem höfnum afarkostum Alþjóðagjaldeyrissjóðsins og Evrópusambandsins viljum ekki hrunverjana aftur .
Framsóknarflokkurinn á ekkert erindi í stjórnmál fyrr en hann hefur gert upp við fortíðina .
Það nægir ekki að skipta bara um andlit og fara í önnur föt .
Framsóknarmenn þurfa að gera upp við hrunverjana , kalla þá inn á teppið og láta þá bæta fyrir brot sín .
Fyrr er tómt mál að tala um endurnýjun í Framsóknarflokknum .
Stjórnvöld ætla ekki að vísa skaðanum til þeirra sem ollu skaðanum heldur þeirra sem urðu fyrir honum .
Ég hef áður vísað í sjónvarpsviðtal við Steingrím J. Sigfússon .
Það var tekið fyrir kosningarnar árið 2007 og hann spurður að því hvort hann væri sósíalisti .
Honum var greinilega brugðið og túlkaði ég viðbrögð hans svo að hann væri svo óvanur að heyra orðið sósíalismi af vörum fréttamanna að hann vissi ekki hvaðan á sig stæði veðrið .
Hann var á svipinn eins og hann hefði aldrei heyrt aðra eins vitleysu .
Og nú er það ég sem verð að biðjast afsökunar .
Það var ég sem misskildi málið .
Maðurinn hafði ekki heyrt aðra eins vitleysu og þá að hann væri sósíalisti .
Menn þurfa ekki að staldra lengi við hjá Vinstri grænum til að sjá að þar ríkir enginn pólitísk heildarhugsun .
Þar ægir saman ólíkum sjónarmiðum og sum þeirra byggjast alls ekki á því að misréttið búi í þjóðfélagsgerðinni .
Ég er ekki að segja að þessi sjónarmið séu eitthvað röng í sjálfu sér en í þeim er ekki að finna neina heildstæða vinstristefnu .
Ég vil taka það strax fram að þessi gagnrýni mín beinist ekki gegn Steingrími J. sem slíkum .
Ég met Steingrím J. mikils sem persónuleika og vil endilega sjá hann við stjórnvölinn .
Hann þarf bara að breyta um stefnu , eða réttara sagt , taka upp stefnuna sem hann var kosinn til að fylgja .
Ég vísa til hins fornkveðna að vinur er sá er til vamms segir .
Vandi stjórnmálamanna er ekki þeir sem gagnrýna þá heldur jáhirðin í kringum þá , bitlingasnatarnir , metorðstritararnir og þeir sem halda að þeir eigi alltaf að vera þægir og að gagnrýni lýsi óánægju .
Það er andi gamla nýfrjálshyggjutímans að tortryggja gagnrýnendur ; þeir eru beiskir og bitrir af því þeir standa ekki inni í hitanum hjá hirðinni .
Þess vegna er engin umræða í stjórnmálaflokkunum , bara valdabarátta .
Ég vil sjá stjórnmálamenn sem þora að segja : Mig hefur borið af leið .
Ég ætla að mótmæla sjálfum mér .
Alvörustjórnmálamenn segja eins og Roosevelt Bandaríkjaforseti sagði við verkalýðsleiðtogana sem komu til hans með kröfur sínar .
Roosevelt sagði : " Ég get ekki gert þetta fyrir ykkur , en þið getið látið mig gera þetta .
" Slíkir stjórnmálamenn óttast ekki fólkið , óttast ekki aðgerðir og mótmæli , heldur hlusta og taka undir þær kröfur sem fá hljómgrunn .
Þannig fá þeir einnig hljómgrunn og verða minnisstæðir stjórnmálamenn .
Stjórnmálamenn okkar gera öfugt við þetta , þeir eru í sjálfsvörn og gera alltaf það sem hentar kerfinu og tileinka sér sjónarmið sem hæfa stöðu þeirra .
Gylfi Magnússon sem gagnrýndi bankakerfið sem fræðimaður og mótmælandi var allt í einu orðinn einn helsti verjandi þess .
Það er eins og bankakerfinu hafi verið sparkað upp í fangið á stjórninni og hún varið það og sé svo ánægð með vörn sína að hún sleppi ekki af því takinu nema þegar það hentar henni , þá kemur henni það ekki við .
Það er ákveðin kaldhæðni að allt í einu er Alþjóðagjaldeyrissjóðurinn , sem búið var að dæma úr leik , mættur á svæðið og tekinn til óspilltra málanna .
Það er sagt að kreppan hafi komið eins og himnasending fyrir Alþjóðagjaldeyrissjóðinn .
Áður en hún skall á var hann stofnun í gjörgæslu .
Fæst þróunarlöndin virtu hann viðlits .
Skopast var að getuleysi hans til að sjá fyrir kreppur í nýmarkaðslöndum Asíu og Austur-Evrópu .
Og ekki nóg með það : Svör hans við þessum kreppum juku oftast á vandann .
Hann var jafnvel kallaður inn á teppið af eftirlitsaðilum vegna lélegrar stýringar á sínum eigin sjóðum .
Stefna hans og fyrirmæli var álitin ósveigjanleg og hugmyndasnauð , sömu nálguninni var beitt á gjörólík hagkerfi og aðstæður .
Bæði tíundi áratugurinn og fyrstu ár þessarar aldar voru sjóðnum sérstaklega erfið : hagfræðingar hans og pólitískir ráðgjafar skildu næsta lítið í kreppunum sem þeim var falið að fást við .
Þar eru nefnd til sögunnar lönd eins og Taíland , Suður-Kórea , Tyrkland og Argentína .
Þar sem kreppan stafaði af takmarkalausri sóun einkaaðila kröfðust þeir aukins afgangs á fjárlögum .
Þar sem kreppan stafaði af eignarýrnun lögðu þeir áherslu á háa vexti og aðhaldssama peningastefnu .
Til að mæta efnahagslegum samdrætti ráðlögðu þeir aðhaldssöm fjárlög með niðurskurði í opinberum útgjöldum .
Ríkisstjórn sem vill að við fórnum okkur fyrir fjármálaelítu heimsins og ríkisstjórnir á hennar snærum , er ekki að hlusta eftir félagslegum lausnum .
Almenningur hefur ekkert verið spurður , enda fer hann í vaxandi mæli út á götur heimsins og segir : " Við neitum að axla ábyrgð á kreppu fjármálaelítunnar .
" En við erum með ríkisstjórn sem heyrir ekki glamrið í pottunum sem kom henni til valda , tekur ekki mark á Nei-inu sem þjóðin sagði í atkvæðagreiðslunni í byrjun mars .
Það er því ekki við miklu að búast , nema bráðum á að dimma og þá kann að hitna í kolunum .
