Blað var brotið í sögu sjónvarpsins þegar fyrsti framhaldsþátturinn sem sýndur var í lit fór í loftið á NBC-stöðinni í Bandaríkjunum á þessum degi fyrir 51 ári .
Bonanza hét þátturinn og átti eftir að slá rækilega í gegn , gekk í heil fjórtán ár .
Síðasti þátturinn var sýndur 16. janúar 1973 .
Bonanza var vestri og fjallaði um daglegt líf Cartwright-fjölskyldunnar á búgarðinum Ponderosa á bökkum Tahoe-vatns í Nevada .
Í öndvegi voru ættfaðirinn , Ben Cartwright ( leikinn af Lorne Green ) , sem átt hafði og misst þrjár eiginkonur , og synir hans þrír , hver með sinni konunni , arkitektinn Adam ( leikinn af Pernell Roberts ) , öðlingurinn og risinn Hoss ( leikinn af Dan Blocker ) og hin hvatvísi og skapbráði Jói litli ( leikinn af Michael Landon ) .
Hinn litríki matreiðslumaður fjölskyldunnar , kínverski innflytjandinn Hop Sing ( leikinn af Victor Sen Yung ) , kom einnig talsvert við sögu .
Einnig lögreglustjórinn í næsta byggðarkjarna , Virginia City , Roy Coffee að nafni ( leikinn af Ray Teal ) .
Bonanza þótti frábrugðinn fyrri vestrum í sjónvarpi að því leyti að meiri áhersla var á samskipti persónanna og baráttu þeirra fyrir betri heimi en bústörfin sjálf .
Þátturinn gerði meira að segja tilraun til að taka afstöðu til málefna líðandi stundar .
" Það var mjög vandasamt í sjónvarpi á þessum tíma , " útskýrir Stephen Battaglio , aðalritstjóri TV Guide magazine .
" Flestir þættir sem reyndu þetta höfðu ekki erindi sem erfiði vegna þess að styrktaraðilarnir voru því andvígir .
Sjónvarpsstöðvarnar voru líka smeykar við að fá athugasemdir .
" Eins gott að Boston Legal kom ekki fram fyrr en löngu seinna .
Tilhugalífið var ekki látið sitja á hakanum en vestrahöfundar forðuðust jafnan hnapphelduna eins og heitan eldinn .
Þar af leiðandi : Í hvert sinn sem einhver þeirra Cartwright-feðga komst á séns veiktist konan og dó , var ráðin af dögum eða lét sig hverfa inn í tómið .
Aðdráttarafl Jóa litla Framan af var feðgunum fjórum gert jafnhátt undir höfði í þáttunum en þegar á leið fór hver og einn að fá meira vægi , hinir komu þá minna við sögu í viðkomandi þætti .
Þetta fyrirkomulag gaf handritshöfundum aukið svigrúm til persónusköpunar , auk þess sem aðalleikararnir fengu meiri frítíma .
Aðalleikararnir í þáttunum voru lítt þekktir þegar Bonanza hóf göngu sína en urðu snemma fjölskylduvinir á heimilum fyrstu sjónvarpskynslóðarinnar .
Stjarna seríunnar , að öðrum ólöstuðum , var Michael Landon .
Allir karlar vildu vera hann og allar konur vildu vera með honum .
Þannig lagað séð .
Fyrirferð hans á tökustað jókst með árunum og leikstýrði Landon meira að segja þónokkrum þáttum af Bonanza .
Sumar heimildir herma að hann hafi verið orðið sífellt snúnari í samstarfi er á leið og ragast í smámunum .
Eftir Bonanza-ævintýrið var Landon í tæpan áratug , frá 1974 til 1983 , aðalsprautan í annarri þáttaröð sem er þessari þjóð afskaplega kær , Húsinu á sléttunni .
Lék þar sannkallað karlmenni með gott hjartalag , Charles Ingalls , föður Láru litlu .
Maður kemst hér um bil við þegar maður færir þessar upplýsingar í letur ! Vorið 1991 greindist Landon með krabbamein og þremur mánuðum síðar var hann allur , aðeins 54 ára .
Dan Blocker , sem fór með hlutverk hins geðþekka Hoss í Bonanza , féll líka frá langt fyrir aldur fram árið 1972 , aðeins 43 ára .
Banamein hans var blóðkökkur í lungum í kjölfar einfaldrar skurðaðgerðar til að fjarlægja nýrnasteina .
Bonanza var enn í framleiðslu á þessum tíma og í stað þess að ráða nýjan leikara í hlutverk Hoss var karakterinn einfaldlega látinn deyja líka .
Við það dró verulega úr vinsældum Bonanza sem lagði upp laupana árið eftir .
Þættirnir urðu alls 430 talsins .
orri@mbl.is 