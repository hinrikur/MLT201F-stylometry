Svefninn er besti læknirinn , " segir eitt orðtakið .
Þetta er birtingarmynd þeirrar staðreyndar að varnir líkamans sjálfs , mótstöðukerfi hans , eins og það er stundum kallað , er þýðingarmest þegar einstaklingur berst til heilsu eftir að sjúkdómur eða slys hafa veikt hann og dregið úr honum þrótt .
Ekki er með þessum orðum verið að draga úr mikilvægi utanaðkomandi hjálpar , hvort sem hún kemur frá læknum og hjúkrunarfólki og þeim lyfjum og aðgerðum sem það hefur úr að spila eða sjúkraþjálfurum .
Oft nær líkaminn sjálfur ekki að ljúka verkinu án slíks atbeina og sjaldnast eins fljótt .
En afl hans sjálfs og mótstaða á þó ætíð síðasta orðið .
Mannslíkaminn og þjóðarlíkaminn Framangreind lögmál gilda um mannslíkamann .
En þau gilda um fleira .
Til dæmis er lítill vafi á að þau gilda einnig að breyttu breytanda um þjóðarlíkamann .
Það kemur glöggt í ljós þegar efnahagsáföll dynja yfir .
Fótaskortur og svo fall íslensku bankanna , sem höfðu þreytt dansinn í Hruna af meiri sjálfumgleði og taumleysi en margur annar , sem þó hafði sjálfur farið geyst , veitti íslensku efnahagslífi þung högg og þjóðin varð að vonum mjög slegin .
Margur riðlaðist mjög eins og höggin væru rothögg , sem ekki væri hægt að standa af sér .
En önnur og upplitsdjarfari sjónarmið heyrðust þó strax í byrjun október 2008 þótt að þau næðu eyrum fárra vegna hávaðans sem varð .
Og hver voru þau og hvernig hafa þau staðist .
Hvað sást í fjarska gegnum heiðglugga himins ? Hið fyrsta var að þjóðin ætti ekki að greiða skuldir óreiðumanna .
Það féll í grýtta jörð .
En þegar þjóðin hafði jafnað sig nægjanlega og betur en þeir sem áttu að leiða hana tók hún undir þau sjónarmið með afgerandi hætti í þjóðaratkvæðagreiðslu .
Því næst var bent á að af þessu leiddi að þjóðin væri í rauninni betur stödd en virtist og jafnvel að sumu leyti betur stödd en þær þjóðir sem ekki hefðu misst sitt bankakerfi í heild fyrir ætternisstapann .
Segja má að væru eyrun dauf fyrir þessum boðskap væru þau því sem næst heyrnarlaus gagnvart þeim síðari .
En hvernig var hann rökstuddur og hver er reynslan .
Á meðan bankakerfið var sem bólgnast og safnaði erlendum skuldum voru þjóðarskuldirnar gríðarlegar .
Hafa verður í huga að þjóðarskuldir er mælieining en segir ekki til um lögformlega skuldbindingu ríkis í þjóðarumboði .
Það gera ríkisskuldir .
Auðvitað gerðu íslensk yfirvöld ráð fyrir að á móti öllum hinum himinháu skuldum væru þær eignir sem reikningar bankanna sýndu og stærstu endurskoðunarskrifstofur landsins höfðu fyrirvaralaust staðfest að væru réttar .
Það tók allmarga mánuði eftir hrun að kynnast því og kyngja að stóru bankarnir þrír höfðu allir sem einn verið rændir innan frá og nokkrir stórir sparisjóðir höfðu lotið sömu örlögum .
Enda fóru ákveðnir stjórnmálalegir óheilindamenn lengi með annan söng og reyndu að beina sökum í aðrar áttir , örugglega oftast gegn góðri samvisku .
Ríkisútvarpið , sjálft öryggistæki þjóðarinnar , tók þátt í því eins og glöggt sást þegar það túlkaði með offorsi Rannsóknarskýrslu Alþingis með allt öðrum hætti en nefndin gerði sjálf .
Um Baugsmiðla þarf ekki að ræða .
Smám saman er þó hin rétta mynd að birtast , þrátt fyrir tilraunir til að draga það eins og hægt er .
En þau sjónarmið voru sem sagt sett fram , þótt þau næðu þá fárra eyrum , að myndin væri í raun önnur en virtist og ekki eins ógnvænleg .
Skuldir bankanna væru ekki skuldir þjóðarinnar .
Gjaldeyrisvarsjóði þjóðarinnar hafði ekki verið hent á bálið , sem engum árangri hefði skilað , eins og þrýstingur stóð þó vissulega til .
Seðlabankinn hafði þá afl og sjálfstæði til að standa slíkar kröfur af sér .
Það varð forsendan fyrir því að það tókst að halda nánast öllum mikilvægustu samskiptum við útlönd gangandi , þótt allt bankakerfið hefði hrunið .
Það kom mjög á óvart , ekki síst erlendis .
Engin kreditkortaviðskipti voru stöðvuð þótt enginn banki væri virkur af því að Seðlabankinn greip inn í .
Enginn Íslendingur var því strandaglópur af þeim sökum .
Núverandi seðlabankastjóri gaf til kynna mánuði eftir hrun að hann hefði talið rétt að henda gjaldeyrisvarasjóðnum á bálið .
Það er ótrúlegt að hann skuli hafa verið ráðinn til síns starfs eftir þau ummæli .
Næsta atriðið sem bent var á að myndi flýta bata var að eftir því sem uppgjöri við kröfuhafa yndi fram mundi matsfyrirtækjum sem öðrum verða ljóst að stórkostlega hefði dregið úr þjóðarskuldum landsins og ríkisskuldir hefðu ekki vaxið eins og menn óttuðust vegna þess að því hafi verið afstýrt að ríkið tæki ábyrgð á bönkunum og Icesave .
Eftir því sem þessi mynd skýrðist myndi trú á efnahagsforsendum landsins fara vaxandi .
Því miður hefur endurreisn og uppgjör á milli nýju og gömlu bankanna verið í skötulíki og Landsbanki og Arion banki hafa með siðlausum hætti bundið sitt trúss áfram við stærstu svindlara í sögu landsins .
En samt hafa myllur tímans mjakast að öðru leyti í rétta átt .
Þá var bent á að ljóst mætti vera að krónan myndi laga sig að hinum nýja veruleika af því að hún er virkur gjaldmiðill sem tekur mið af íslenskum veruleika en ekki því sem er að gerast í Berlín eða Róm .
Það myndi vissulega hafa margvíslegar snúnar og óþægilegar afleiðingar í för með sér fyrir marga .
Og um leið myndi kaupmáttur óhjákvæmilega falla og atvinnuleysi aukast með auknum þrengingum fyrir enn fleiri .
En mótstöðukraftur þjóðarlíkamans myndi ekki bila við það .
Þvert á móti .
Sveigjanleiki vinnumarkaðar og fjöldi erlendra manna á vinnumarkaði myndi sjálfkrafa hjálpa til .
Þjóðin myndi vissulega spara meira við sig en áður og láta fátt eftir sér umfram helstu þarfir .
Erlendar vörur myndu hækka í verði og menn myndu forðast þær eftir megni .
Á sama tíma myndi samkeppnisstaða íslenskrar framleiðslu á mjög mörgum sviðum batna stórlega .
Þetta tvennt myndi fljótlega snúa vöruskiptajöfnuði til betri vegar og í framhaldinu viðskiptajöfnuðinum í heild og skapa sjálfbærar forsendur fyrir gjaldeyrisforða sem flóknir samningar við Alþjóðagjaldeyrissjóðinn gera á hinn bóginn ekki , þótt lán hans geti ýtt undir tímabundið traust .
Þegar umheimurinn færi að átta sig á þessu myndu skuldatryggingarálög fara lækkandi og matsfyrirtækin sem eru seinþroska mjög myndu þá ekki komast hjá að sigla í kjölfarið .
Nánast allt þetta , sem sagt var þá , hefur gengið eftir .
Og það er athyglisvert að ríkisstjórnin í landinu og yfirstjórn peningamála hefur ekkert haft með þessa þróun að gera .
Vextir hafa verið lækkaðir of hægt enda hefur verðbólguþróunin orðið í megindráttum sú sem spáð var þegar í febrúar 2009 .
Skipta stjórnvöld ekki máli ? Er þá verið að halda því fram í þessu bréfi að hlutur efnahagsstjórnar ríkisvaldsins hafi verið með öllu óþarfur .
Nei , öðru nær .
Sá hlutur hefði þurft að vera eins og hinna góðu lækna og hjúkrunarliðs er gagnvart sjúklingnum sem verður fyrir áfalli og nefndur var hér í upphafi .
Það hefði flýtt mjög fyrir bata þjóðarlíkamans eins og sjúklingsins .
En því miður hafa þeir sem áttu að liðsinna þjóðarlíkamanum í baráttu hans algjörlega brugðist .
Almennt er nú viðurkennt að yfirlæknir efnahagskerfisins er með öllu óhæfur til verka , enda er hann sá fyrsti sem formlega hefur ýtt öllum slíkum verkum frá sér .
Hann er eins og skurðlæknir sem ratar ekki á skurðstofuna og heldur að bestu hnífarnir til aðgerða komi úr mötuneytinu .
Og aðstoðarlæknarnir eru skottulæknar flestir hverjir .
Þeir hafa íþyngt sjúklingnum en ekki linað kvalir hans .
Hvernig ? Jú , þeir hafa lagt á hann auknar byrðar þegar hann þurfti síst á því að halda .
Þeir hafa því veikt hreyfigetu hans og lífsvilja , en eins og allir vita er baráttuvilji og góð hreyfing forsenda fyrir góðum bata .
Stórkostlegar skattahækkanir á öllum sviðum draga úr vilja til sjálfshjálpar og frumkvæðis og veikja allan þrótt .
Hvar sem menn þreifa fyrir sér um framtak er flækst fyrir .
Þeir sem áttu að styðja þjóðarlíkamann til bata og endurhæfingar hafa gerst sekir um stórkostleg efnahagsleg læknamistök .
Þeirra ábyrgð er því mikil .
