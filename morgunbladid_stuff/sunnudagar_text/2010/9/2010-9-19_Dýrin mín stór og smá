7:00 Vakna , róleg nótt á vaktinni , fékk að sofa .
7:15 Allir komnir á fætur , bý til nesti fyrir grunnskólanemann .
Leikfimi , sturta , morgunmatur , viðra hundana .
9:00 Mætt í vinnuna .
Tekið er á móti aðgerðarsjúklingum dagsins til klukkan 10 en jafnframt því koma inn af götunni önnur dýr sem eitthvað þarf að skoða .
10:00 Töflufundur .
Þá skipta dýralæknarnir á spítalanum með sér verkum og ákveða hver geri hvað .
Tek að mér tannhreinsanir í dag .
10:00 -12 : 00 Hreinsa tennur í gömlum hundi og þrífættum ketti .
Að því loknu fer ég á stofuna og tek inn þá sem koma í eftirlit eftir aðgerðir eða endurkomur vegna lengri meðhöndlunar .
Fyrst kött sem var keyrt á fyrir nokkru og laskaðist í munni , hann er allur að hressast og farinn að nærast vel , útskrifa hann .
Þá eldri tík með sýkingu í fæti , hún er miklu betri og er sömuleiðis útskrifuð .
Að lokum tík sem er með ofnæmi , hún útskrifast líklega aldrei blessunin .
Vill til að mér og eigandanum er vel til vina og eftir skoðun , meðhöndlun og spjall um framhaldið ákváðum við að skreppa saman í hádegismat .
13:00 Kem úr mat og sest við tölvuna , þarf að svara tölvupósti , yfirfara svör úr blóðprufum , hringja í eigendur og ræða það allt .
Fara yfir lyfjabirgðir .
14:00 Röntgenframkallarinn okkar kominn í lag og allir glaðir .
Höfum beðið eftir varahlut síðan á fimmtudag og loksins hægt að mynda , nokkrir hestar bíða fyrir utan á kerrum .
Eiga að fara í útflutning ef þeir standast skoðun .
14:30 - 18:00 Inn koma nokkrir gamlir félagar sem ég hef séð um í gegnum tíðina , tík með hornhimnu-sár , hundur með gigt og annar sem er með viðkvæma meltingu .
Inn á milli koma hundar og kettir í reglubundna heimsókn , bólusetningar og ormahreinsanir .
Einn kött þarf að sauma eftir slagsmál og annar þarf að fá að sofna svefninum langa enda orðinn 19 ára og afar lasburða .
Röntgenframkallarinn bilar aftur og enginn er glaður , hringjum aftur í viðgerðarmanninn sem kemur umsvifalaust og lagar , allt virkar og við öndum léttar .
Þá er klukkan orðin hálf sjö og við búin að tæma húsið , set símsvarann á og fer heim með vaktsímann í vasanum .
Á leiðinni heim hringir eigandi tíkur sem er í goti , ræðum málið og ákveðum að bíða og sjá .
Næ að borða kvöldmat með fjölskyldunni og horfa á fréttir .
Nokkur símtöl á vaktinni , ekkert sem þarf að útkall í .
21:30 Kvöldganga með hundana .
22:30 Ákveð að hátta og fara uppí , síminn á náttborðinu .
