Veikt fólk er svo oft skemmtilegasta og glaðasta fólkið og líka mestu baráttujaxlar sem þú kynnist , " segir Guðbjörg Magnúsdóttir í viðtali í Sunnudagsmogganum , en þessi unga og hugrakka kona syngur á styrktartónleikum Ljóssins 22. september .
" Það er oftast ekkert annað í boði , " bætir hún við .
" Að sjálfsögðu myndast sérstakur andi , auðvitað er sorg .
Fólk grætur mikið og margir fara í þunglyndi .
Þetta er hræðilegt og ekki allir fá góða útkomu .
" Hún segist hafa lært í gegnum lífsreynslu sína að ekkert sé sjálfsagt í heiminum .
" Það er ekkert sjálfsagt , ekki neitt , hvorki heilbrigði né ást .
Ég hætti að hugsa að allt færi bara á besta veg .
Ég hugsaði það kannski á einn hátt en maður verður líka að vera viðbúinn því að lífið hefur upp á margt að bjóða , líka mikla erfiðleika .
Þetta í bland , að vera jákvæður og bjartsýnn , en að vera á jörðinni og vita hvernig lífið er , hjálpaði mér mjög mikið í að takast á við krabbameinið .
" Og hún vill láta gott af sér leiða inn í Ljósið .
" Þarna er tekið á málefnum allrar fjölskyldunnar , " segir hún og útskýrir að krabbamein sé ekki einstaklingsmál .
" Það er svo mikilvægt að fá meðferðarúrræði sem felst í einhverju jákvæðu eins og list , leikfimi , spjalli eða góðum mat .
Þarna fær fólk skjól .
Það veit enginn hvað það er að ganga í gegnum þetta fyrr en reynir á .
Skjólið er stundum hjá fólki í sömu sporum .
" Skorin upp herör gegn óhollustu Verður Ísland fyrsta sjálfbæra landið í heiminum ? Baldvin Jónsson , framkvæmdastjóri Áforms , sem undanfarin ár hefur unnið ósérhlífið starf við kynningu og markaðssetningu á íslenskum matvælum í Vesturheimi , er sannfærður um að svo geti orðið .
Eftir markvissa upplýsingaöflun víða um heim telur hann að fá ef nokkur lönd séu jafn vel á veg komin í þessu tilliti og Ísland .
" Við uppfyllum allar reglugerðir og vottun löggiltra aðila , hvort sem um er að ræða sjálfbæra , lífræna eða náttúrulega vöru .
Við eigum að einbeita okkur að framleiðslu gæðamatvæla .
Þetta hefur svo sem margoft verið sagt áður en munurinn er sá að nú er virkilega lag .
Heimurinn er að snúast í þessum efnum , " segir Baldvin .
Þarna hittir hann naglann á höfuðið .
Heimsbyggðin hefur skorið upp herör gegn óhollustu , einu mesta meini okkar tíma , og vaxandi fjöldi fólks er reiðubúinn að greiða hærra verð fyrir matvæli sé tryggt að þau hafi holl áhrif á líkamann .
Ekki er lengur til siðs að tjalda til einnar nætur í þessari tilveru .
Bandarísku forsetahjónin , Barack og Michelle Obama , hafa verið óþreytandi að vekja athygli á hollu líferni og varla er hægt að hafa kraftmeira fólk undir árum .
Báturinn er að leggja í haf , ætla íslenskir matvælaframleiðendur ekki örugglega að vera um borð ? Það er ekki bara Bandaríkjamarkaður sem er í húfi , heldur heimurinn allur .
Samtalið við Baldvin í blaðinu í dag er hið fyrsta í röð samtala sem birtast munu á næstunni undir yfirskriftinni " Betra samfélag " .
Þar verður leitast við að bregða birtu á hugmyndir að því sem betur má fara í íslensku samfélagi .
Einskonar naflaskoðun þjóðar .
