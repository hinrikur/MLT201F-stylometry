Mikið var þetta gaman , " sagði konan þegar tólf punda laxinn synti aftur út í ána sem glóði í kvöldkyrrðinni .
" Sjáðu , ég skelf ennþá .
Þetta var svo spennandi , " sagði hún og lyfti upp hanskaklæddum höndunum .
Þótt Lilla Rowcliffe hafi veitt fjölda stórra laxa , sjóbirtinga og annarra fiska sem við Íslendingar kunnum minni deili á , þá verður hún alltaf jafn spennt þegar þeir stóru taka flugur hennar .
Hún er 84 ára gömul og hefur veitt á stöng víða um heim síðan hún var fimmtug .
Rowcliffe er sannkallaður ástríðuveiðimaður .
Síðustu árin hefur hún að vísu fækkað viðkomustöðum sínum með stöngina að mestu niður í tvo : það er sjóbirtingsveiði á Eldlandi syðst í Argentínu og laxveiði á Nessvæðinu í Laxá í Aðaldal .
Þar hefur hún nú veitt síðustu 18 árin og segir að hvergi líði sér jafn vel við veiðar og í Aðaldalnum .
Þessi lágvaxna en kvika breska kona , sem er reyndar af hollensku og rússnesku bergi brotin , er löngu orðin goðsögn í heimi fluguveiðimanna .
Lilla Rowcliffe náði sínum stærsta laxi í ánni Spey í Skotlandi við upphaf veiðiferilsins , hann var hvorki meira né minna en 45 pund og þrjár únsur .
Stærsta sjóbirtinginn fékk hún í Argentínu , hann var tæplega 30 pund .
Um Rowcliffe hafa verið skrifaðir kaflar í veiðibækur og fjöldi greina í tímarit ; hún er fræg fyrir að fara sínar eigin leiðir við veiðarnar , fyrir ódrepandi kappið , og fyrir að veiða iðulega stærri fiska en allir aðrir .
Kyssti laxinn og fylgdarmanninn Þrátt fyrir að Lilla , eins og hún kýs að láta kalla sig , sé löngu orðin einn hinna góðu Íslandsvina , þá kynntist fjöldi íslenskra veiðimanna henni fyrst í fyrra þegar þeir fylgdust með henni í heimildarmynd Bubba Morthens um Nessvæðið , þar sem hún sást landa tuttugu punda laxi og segja frá ánægjulegum kynnum sínum af veiðiskapnum og fólkinu í Aðaldal .
Þetta friðsæla ágústkvöld fylgdi Árni Pétur Hilmarsson Lillu um bakka Laxár , rétt eins og hann hefur gert síðustu sumur .
Natinn og athugull óð hann með henni út í strangan strauminn í Grundarstrengjum og stóð þannig að hann skýldi veiðikonuni fyrir straumþunganum , á meðan hún einbeitti sér að löngum fallegum köstunum með tvíhendunni .
Árni Pétur kom með ráðleggingar um flugnaval og af og til hreinsaði hann slý af flugunni , en talsvert slýrek var þá í ánni .
Enginn fiskur sýndi flugunni áhuga í Grundarstrengjum og heldur ekki við Grundarhornið ; um morguninn hafði annar breskur veiðimaður sett þar í og misst sannkallað tröll .
" Hann var örugglega 30 pund , " sagði fylgdarmaður hans við mig , uppveðraður .
En þegar þau Lilla og Árni Pétur voru komin upp að Lönguflúð , norðan við bæinn á Knútsstöðum , hafði hún ekki tekið mörg köst þegar lax hremmdi fluguna Night Hawk , einkrækju .
Gaman var að fylgjast með fullkominni einbeitingu veiðikonunnar þar sem hún glímdi við fiskinn .
Hún hafði bremsuna tiltölulega slaka á veiðihjólinu en hélt við hjólið með lófanum ; sleppti þegar laxinn tók rokur .
Smám saman lempaði hún fiskinn að landi og að lokum náði Árni Pétur honum í háfinn , þar sem hann var veginn og mældur .
Þá renndi Lilla sér niður bakkann , út í ána til Árna Péturs , þar sem hún kyssti hrygnuna hlæjandi , og síðan fylgdarmanninn , og þakkaði báðum fyrir skemmtunina .
Veiðimenn sem kasta og veiðimenn sem veiða " Ég hef verið heppin við veiðar , ég verð að viðurkenna það , " segir Lilla þegar við setjumst niður og njótum kyrrðarinnar í Aðaldal .
" Hvers vegna ? Ég hef ekki hugmynd um það .
Ég hef aldrei verið góður kastari en hef verið heppin hvað það varðar að ég hef veitt marga stóra fiska .
Ég vildi gjarnan geta útskýrt gáfulega hvernig ég fer að því – en ég geri ekki neitt sérstakt , " segir hún og flissar stelpulega .
" En stundum finnst mér að sumir karlar séu svo uppteknir af því að vera flinkir kastarar að þeir berja vatnið í viðleitni sinni til að koma flugunni langt frá sér .
Svo eru þeir svo uppteknir við að fá rennslið á línunni " rétt " að þeir halda áfram að djöflast í vatninu .
Ég held það styggi fiskana .
Konur eru ekki jafn upfullar af keppnisskapi og karlar , þess vegna held ég að þær veiði oft betur en þeir .
Oft þarf nefnilega alls ekki að kasta svona langt , fiskurinn getur verið nær en margir halda .
Skoskur veiðimaður sem ég ræddi við skilgreindi þetta þannig að það væru tvennskonar veiðimenn ; þeir sem köstuðu og þeir sem veiddu .
" Lilla þagnar og lítur yfir að grænni og gróinni Hvammsheiðinni handan árinnar .
" Þetta snýst ekki bara um að veiða , " segir hún svo .
" Þetta snýst um umhverfið , ána , náttúruna .
Ég er útivistarkona að upplagi og var löngu farin að ferðast vítt og breitt um heiminn áður en ég kom fyrst hingað , upp úr 1990 .
Ég fór að ferðast með veiðistöngina seint á áttunda áratugnum , áður en það varð eins hættulegt og það er víða í dag .
Ég flakkaði til að mynda um Afganistan – það væri ekki mögulegt í dag – þar eru margar litlar ár en ég veiddi varla neitt .
Ég hef þvælst um Mongólíu , Tasmaníu , ég var ekki mjög hrifin af veiðiskapnum á Nýja-Sjálandi , ég hef veitt nokkrum sinnum á Indlandi ...
Nú er varla hægt að ferðast eins og ég gerði þá .
Það eru alltof margir að ferðast í dag og allir síkvartandi .
Svo er þetta orðið hættulegt víða .
Þegar ég byrjaði að flakka um heiminn voru ekki menn sem hata mann með vélbyssur bak við næsta horn , tilbúnir að berja mann og ræna .
En hér er ég nokkuð örugg , " segir hún , lítur suður Aðaldalinn og hlær .
Ævintýralegt lífshlaup Öryggi hefur ekki alltaf verið tryggt á litríkri og ævintýralegri ævi Lillu Rowcliffe .
Sökum ótta við að þeim yrði rænt , gengu hún og systir hennar til að mynda ekki í barnaskóla heldur var þeim kennt heima , þar sem þær ólust upp við mikla auðlegð .
" Faðir minn naut nefnilega mikillar velgengi í viðskiptum , hann átti sér því öfundarmenn , " segir Lilla þegar hún útskýrir einangrun þeirra systra í uppeldinu .
Óhætt er að segja að faðir hennar , Sir Henri Deterding , hafi verið umsvifamikill í viðskiptum .
Hann var einn mesti áhrifamaður olíuheimsins á fyrri hluta 20. aldar , kallaður " Napóleón olíunnar " , annar stofnenda og aðaleigenda Royal Dutch - Shell olíufélagsins , og talinn einhver efnaðasti maður í heimi á sínum tíma .
Móðir Lillu , Lydia Pavlovna Koudoyarov , var rússnesk og hafði verið við rússnesu keisarahirðina eftir aldamótin þar sem hún kynntist meðal annars munkinum Raspútín , sem hún talaði ekki vel um .
Móðirin var eitthvert mesta samkvæmisljón Lundúnaborgar .
" Hún var mjög glæsileg kona en vonlaus móðir , sú versta , " segir Lilla og glottir .
" Ég leit frekar á hana sem kvikmyndastjörnu en móður mína , þar sem hún klæddist loðfeldum sínum , með Cartier-nælur , risastóra demanta og perlur , " segir hún .
Eftir andlát föðurins í Sviss árið 1936 , en dæturnar Lilla og Olga voru þá í skóla í Þýskalandi þar sem Sir Deterding hafði kvænst þýskum ritara sínum og vann með nasistum , tók hálfbróðir stúlknanna þær með sér yfir til Englands , þar sem þær voru aldar upp að miklu leyti hjá fjarskyldum ættingjum og í stórum heimavistarskólum .
Þegar skólagöngu Lillu lauk , í miðri síðari heimsstyrjöldinni , starfaði hún sem aðstoðarkona fallhlífarhermanna , meðal annars í Orkneyjum , og sá um að brjóta saman fallhlífar .
Eftir stríðið giftist hún síðan þeim fyrsta af þremur eiginmönnum sínum .
" Hann var svo leiðinlegur að við skildum , " segir hún hlæjandi .
Eiginmennirnir urðu tveir til en báðir létust , og það var henni mikil raun .
Þegar Lilla var um fimmtugt lést Olga systir hennar einnig af slysförum , en þær voru mjög nánar .
" Ég missti því á nokkrum árum þrjá ástvini , það var erfitt og mér leið mjög illa á þeim tíma , " segir Lilla .
Það var þá sem hún byrjaði að veiða , og svo er að heyra að veiðin hafi hjálpað þessari lífsglöðu konu að finna lífsneistann að nýju .
Þess má geta að Lilla Rowcliffe á sex börn og sautján barnabörn .
Stórlaxinn í Skotlandi Þegar Lilla var um fimmtugt og hafði á sex árum misst systur sína og tvo eiginmenn , þáði hún boð vina um að koma með þeim til laxveiða í ánni Spey í Skotlandi .
Hún segir að sjálfsálitið hafi verið af skornum skammti á þeim tíma og ekki styrktist það þegar hún mætti afar leiðinlegu viðmóti á árbakkanum .
" Þarna voru allir þessir fagmannlegu veiðimenn saman komnir en ég bara með mína einu stöng og eitt fluguveski .
Leiðsögumaðurinn hugsaði greinilega með sér að ég væri vonlaus og hann hafði rétt fyrir sér ! Karlarnir flýttu sér á alla góðu staðina en ég gekk til leiðsögumannsins og spurði hvort ég mætti ganga upp með ánni og kasta þar .
" Það fær enginn neitt þarna upp frá , þetta er enginn veiðistaður , " sagði hann .
Ég var ekkert að segja honum að ég hefði séð fisk bylta sér þar , heldur rölti bara þangað upp eftir og fram á bakkann .
Ég kunni eiginlega ekkert að kasta þá , kom línunni einhverja tíu metra út , en tók þrjú köst og laxinn var á .
Ég vissi í raun ekkert hvað ég átti að gera .
Ég hafði bara veitt fimm laxa áður en var alltaf sagt að halda stönginni upp og ég gerði það .
Síðan gerðist ekkert í nokkurn tíma .
Þá kallaði ég : " Ég held ég sé með fisk ! " " Það er líklega fast í botni eða þú hefur krækt í trjábol , " var svarið .
" Lilla hlær .
" En ég beið , " segir hún .
" Í dag myndi hjartað berjast svo í brjósti mér ef ég setti í svona fisk , en þarna beið ég og fylgdist með fuglunum í trjánum og náttúrunni í kringum mig , og stöngin var í keng .
Loks synti laxinn af stað , hægt og rólega og ég gekk bara með honum .
Af og til stoppaði hann .
Ég held að sú staðreynd að ég var ekkert alltof spennt hafi seytlað gegnum línuna til fisksins , því ég var svo róleg .
En eftir svona hálfa klukkustund var ég komin með fiskinn niður í hylinn þar sem allir hinir voru – og þar velti laxinn sér .
Þá tóku menn við sér ! Ég var svo heppin að taumurinn kræktist aftan við tálknin og það hjálpaði mér við að ná laxinum inn .
Ég bakkaði og dró hann að landi og einhver kom með háf .
Ég sá ekki laxinn því ég var hátt uppi á bakkanum og fannst allir þarna vera á móti mér .
Þegar maður er bugaður af sorg og eftirsjá , eins og ég var á þessum tíma , þá hverfur sjálfsálitið og öryggið – ég var ekki stjórnsöm þá eins og ég er núna – en ég kallaði til fylgdarmannanna sem bogruðu yfir laxinum : " Hvað eruð þið að gera við fiskinn minn ? " " Fjandinn sjálfur , hann er svo stór að við komum honum ekki í háfinn ! " svöruðu þeir .
" Hún brosir .
" Laxinn var hrikalegur .
Þvílík stærð .
Ég er með hann uppstoppaðan uppi á vegg heima .
Nú veit ég meira um stangveiði en þá , en ég get enn ekki trúað að ég hafi veitt þennan lax .
Hann var 45 pund og þrjár únsur .
Sá stærsti sem hefur veiðst í ánni Spey .
En ég botnaði ekkert í þessu fólki sem var á bakkanum með mér .
Þarna kom ég , kona sem vissi eiginlega ekkert um veiði en þau voru hokin af reynslu og öll að sýna myndir af sér í Noregi og á öðrum fjarlægum veiðistöðum með sannkölluð tröll .
Ég átti engar slíkar myndir að sýna neinum – en ég átti mynd af stórum fiski að sýna eftir þennan veiðidag .
" Lilla hlær hjartanlega .
" Það var merkilegt að sjá svipinn á fólkinu þegar ég var komin með þennan risafisk í hendurnar .
Þau höfðu verið svo andstyggileg við mig .
Sumir veiðimenn hafa svo mikið keppnisskap að þeir þola ekki að sjá aðra veiðimenn á veiðistöðum sem þeir ásælast .
Ég skil það ekki , því fluguveiði er svo indæl og róleg íþrótt .
Ég skil ekki hvernig veiðar geta gert suma hálf-kvikindislega .
Það eru einfaldlega forréttindi að fá að vera á bakkanum á fallegri á .
Kannski þarf maður samt að lenda í ævintýri eins og því sem ég lenti í við ána Spey , til að fyllast ástríðu fyrir veiðum .
Ég man að ég hugsaði strax þarna að þetta væri ekki svo galið áhugamál .
" Veðmál í stangveiðinni Lilla Rowcliffe segist hafa uppgötvað það upp úr fimmtugu að stangveiði væri einstaklega skemmtilegt áhugamál .
Reyndar stundaði hún einnig skotveiði til skamms tíma og náði eftirtektarverðum árangri á því sviði , meðal annars segist hún ekki vita um annan veiðimann sem hafi náð svokölluðum " tvöföldum McNab " á skoskri landareign , en í því felst að veiða sama daginn tvo laxa , tvo dádýrstarfa og tvær rjúpur .
Stangveiðin hefur þó ætíð verið í forgangi .
" Um tíma átti ég tvær góðar veiðivinkonur sem nú eru látnar en oftast fer ég ein til veiða , " segir hún .
" Síðan ég var lítil stelpa hef ég verið undir það búin að lifa lífinu ein og hef viljað vera úti í náttúrunni .
Þegar ég var lítil áttum við fallegasta garð sem þú getur ímyndað þér og við systir mín vorum alltaf þar að leika okkur .
Þar kviknaði þessi ást mín á útiveru og náttúrunni .
Við urðum að læra að skemmta okkur sjálfar , við vorum ekki sífellt að fara í heimsóknir , í bíó eða að glápa á sjónvarp eins og börn nú til dags .
En þegar ég var að byrja að veiða og ferðast var ég svo heppin að þá voru veiðihús að verða til í þeirri mynd sem við þekkjum þau .
Þau fyrstu sem ég tók að stunda voru suður í Eldlandi .
Ég var þar annað árið sem kunnasta veiðihúsið þar var starfrækt og lenti í ævintýrum .
" Lilla hafði stundum gert sér það til gamans á veiðum , að veðja við sjálfa sig í huganum hvort henni tækist að ná óvenjulegum árangri .
" Þarna hafði ég veðjað við sjálfa mig að ég vildi á sama tíma sjá kondór á flugi og vera að togast á við sjóbirting .
Það er svo sannarlega erfitt .
Ég fór til veiða í nokkrum ám á svæðinu , veiddi vel , en aldrei tókst mér að sjá kondór um leið .
En dag einn leit ég upp og sá kondór á flugi , kastaði og fékk töku .
En þegar ég leit aftur upp var kondórinn horfinn .
Ég kastaði aftur og fyrir kraftaverk þá birtist kondórinn aftur – og ég fékk annan fisk .
" Lilla var ánægð með að hafa náð markmiði sínu og sagði unglingssyni eiganda veiðihússins , Fernando að nafni , frá því .
Hann veðjaði þá við Lillu , að henni tækist ekki að leysa erfiðar veiðiþrautir sem hann lagði fyrir hana .
Ef það tækist myndi hann láta vin sinn fljúga með þau saman í fínan kvöldverð á landareign afa síns og ömmu .
" Ég tók veðmálinu , " segir Lilla .
" Fyrst átti ég að veiða samanlagt einhverja ægilega þyngd af sjóbirtingi .
Ég var svo heppin að ná því á tveimur dögum .
Sumir fiskanna sem ég náði þá voru mjög stórir , 10 til 15 pund .
Þeir voru nýgengnir og svo fáir veiðimenn á svæðinu að mér gat ekki mistekist , " segir hún full sjálfsöryggis .
" Næst sagði Fernando að ég þyrfti að veiða silung um leið og guanaco , villt lamadýr , horfði á mig .
Það var erfitt ! Guanaco eru svo stygg .
Næsta dag fór ég með argentínskum leiðsögumanni til veiða á svæði þar sem enginn hafði verið að veiða og landeigandinn sagði að ef ég veiddi eitthvað þar yrði veiðistaðurinn nefndur eftir mér .
En mér fannst þetta vonlaust veðmál , þessu næði ég aldrei .
Þegar við komum að gullfallegum hyl , hvað var þá á hinum bakkanum nema stórt guanaco-karldýr ! Ég trúði ekki eigin augum .
Sem betur fer var leiðsögumaðurinn með mér , annars hefði enginn trúað þessu .
Ég læddist að ánni , tók tvö falsköst og lét fluguna falla í vatnið .
Beið síðan smástund meðan flugan sökk .
Ég leit upp , guanaco-dýrið horfði á mig , ég veifaði honum – og um leið tók sjóbirtingur ! Þegar ég kom heim í veiðihúsið gat fólk varla trúað þessu en Fernando nefndi síðustu þrautina : ég átti að hafa fisk á línunni um leið og bifur synti yfir ána .
Hann ætlaði að klekkja á mér , en ég gaf mig ekki ...
Daginn eftir fór ég út með norskum leiðsögumanni og skyndilega kallaði hann æstur : " Lilla , bifur bifur ! " Visslega var bifur að synda yfir ána fyrir ofan okkur .
Skömmu síðar setti ég í fisk en þá var enginn bifur að synda yfir ána .
Ég hélt áfram að veiða og eftir dágóða stund setti ég í annan fisk .
Þá öskraði leiðsögumaðurinn : " Bifurinn er að koma aftur ! " Og það var hann .
Fernando varð að játa sig sigraðan og ég fékk flugferð í þennan líka fína kvöldverð hjá afa hans og ömmu .
" Í dag rekur Fernando veiðihúsið sem Lilla hefur dvalið í í tvær vikur í janúar á hverju ári .
Frekar tvo stóra en tuttugu litla " Í nær tuttugu ár hef ég veitt á hverju ári í Argentínu og hér í Aðaldalnum .
Þetta eru þau veiðisvæði sem ég er hrifnust af .
Hér er náttúran svo falleg og fólkið yndislegt , en annaðhvort dáist fólk að náttúrunni í Argentínu eða hatar hana .
Á Eldlandi er ekkert að sjá svo langt sem augað eygir , annað en gras og auðn .
Svo mikla auðn .
Og það er eins og það sé meira af himni en jörð .
Engin fjöll .
Mér finnst það stórkostlega fallegt .
Stærsti sjóbirtingur sem ég hef veitt þar er 29 og hálft pund .
Ég fer alltaf strax eftir jól .
Það er góður tími , við upphaf veiðitímans .
Stóri fiskurinn kemur fyrst , tekur frá bestu staðina , en síðan koma þeir smærri .
Á þessum tíma fær maður ekki marga fiska – en þeir eru alltaf stærri , " segir Lilla og það kemur glampi í augun .
Hún vill veiða stóra fiska .
" Ég er mjög ánægð með að fá einn eða tvo á morgnana og einn á kvöldin , ég er ekki eins og þessir agalegu Bandaríkjamenn sem ég veiði stundum með .
Um leið og þeir koma inn í veiðihús á kvöldin spyrja þeir : " Lilla , var þetta góður dagur ? Hvað fékkstu marga ? " Þessi þráhyggja varðandi fjöldann fer SVO í taugarnar á mér .
Eftir nokkra daga sagði ég við einn sem var alltaf að spyrja , sjúkur í tölur : " Þetta var yndislegur dagur .
Ég veiddi að vísu ekki neitt en þetta var einhver besti dagur sem ég hef átt hér við ána .
" Tölur hafa ekkert að gera með veiðiskap að gera .
Ég vil frekar fá tvo stóra fiska en tuttugu litla .
" - Þú ert hrifin af þeim stóru .
" Já .
Því það er svo erfitt að ná þeim , ekki satt ? Ég hef annars bara náð tveimur sem teljast til sannkallaðra risa .
Fyrir utan þá hafa mínir stóru fiskar yfirleitt verið laxar og birtingar á milli tíu og rúm tuttugu pund .
" Lilla segir að á síðustu árum hafi henni þótt stórlöxunum í Laxá í Aðaldal hafa farið fækkandi en í sumar sé skyndilega meira að sjá af stórum fiski í ánni en mörg síðustu ár .
" Annars er það þannig í lífinu , að þegar allt kemur til alls , þá man maður best eftir góðu stundunum – sem betur fer .
Eins man maður best eftir stóru fiskunum , bæði þeim sem maður nær og þeim sem sleppa .
Fólk er alltaf að segja við mig að ég sé alltaf að veiða þessa stóru fiska en það er ekki alltaf satt , stundum hef ég veitt í viku en samt bara náð einum fiski .
Stundum hef ég þó verið heppin , ég get ekki neitað því .
En veistu hvað mér finnst fyndið ? Hér áður sást eða heyrðist í veiðifréttum að ensk frú hefði veitt 20 punda lax en nú er aldur minn alltaf nefndur á undan aldri fisksins : 83 eða 84 ára kona veiddi 20 pundara .
" Lilla skellir upp úr .
" Mér finnst það verulega fyndið .
Ætli ég verði ekki bara að veiða 80 punda fisk til að snúa þessu við .
" Aftur hlær hún dillandi hlátri .
Telur græjurnar ekki mikilvægar í veiði Lilla Rowcliffe segist alltaf verða jafn spennt þegar hún setur í stóran fisk .
" Svo sannarlega er það spennandi , " segir hún ákveðin .
" Gríðarlegt adrenalínflæði .
" Hún segir sögu frá dögunum sem hún eyddi við veiðar í Vatnsdalsá áður en hún kom í Aðaldalinn að þessu sinni .
" Lax var tregur að taka og eina leiðin til að fá hann upp var í agnarsmáar hitstúpur með króka númer tíu , á stærð við nöglina á litlafingri .
Ég var í Hnausastreng og þar tók þessi tröllvaxni lax .
Hann hvolfdi sér yfir fluguna og lagðist síðan , það var eins og ég væri með flennistórt bjarg á línunni .
Fylgdarmaður minn sagði : " Lilla , hann er risastór þessi ! " Og það var hann .
Hann fór síðan nokkuð hratt niður hylinn og það var engin leið að stöðva hann .
Að lokum hrökk flugan úr honum .
En það var ólýsanlega spennandi að sjá þetta skrímsli koma úr djúpinu og taka fluguna í yfirborðinu .
Ég hugsa aftur og aftur til fiska sem sleppa , ætli ég muni ekki betur eftir þeim en fiskunum sem maður hefur hendur á .
Ég veit ekki hvers vegna , en ég held það sé sama sagan með flesta veiðimenn , þeir halda áfram að hugsa um þá sem sluppu .
Ég spyr mig aftur og aftur hvort ég hafi gert eitthvað rangt eða hvort ég hefði átt að bregðast öðruvísi við ...
Þetta tekur af og til yfir hugsunina og truflar við hið daglega amstur .
" Veiðitækin og flugurnar halda þó ekki vöku fyrir Lillu .
" Ég kem til Íslands með tvær stangir , stóra og litla , og flugurnar mínar .
Ekkert aukadót .
Ég hugsa ekkert um það hvernig línur eru á hjólinu .
En ég er sífellt að hitta veiðimenn sem eru með öll þessi tól á hreinu , ég hef engan áhuga á þeim þætti veiðinnar .
Ég þekki þó flugurnar mínar , eins og aðrir veiðimenn , og þegar fiskur hefur tekið vissa flugu á vissum stað , þá reynir maður oft að endurtaka leikinn , ekki satt ? En stundum hitti ég hér á Íslandi veiðimenn sem eru með ofboðslega mikið af veiðidóti en veiða ekkert .
" Glott færist fram á varirnar .
" Þeir fara aftur út , með allt dótið , en veiða samt ekkert .
Þótt það sé kvikindislegt get ég haft lúmskt gaman af því , því mér finnst sumir þeirra vera alveg óðir .
Einn kom hingað með átta stangir og níu hjól ! Ég er alltaf með sama hjólið .
Ég er einfaldlega ekki mikil græjukona – er heldur ekki með mörg tæki í eldhúsinu heima .
Ég held að allar þessar græjur séu ekki mikilvægar í veiði .
" Lilla segist ekki hafa hugmynd um það hvers vegna áhugamál eins og stangveiði getur skipt fólk svo miklu máli .
" Enginn hefur skýringu á því , " segir hún .
" En það er eitt af því sem er svo ánægjulegt við laxveiðar , hvað þetta er óskiljanlegt .
Fólk spyr mig oft að því hvernig ég fari að því að ná stórum fiskum og ég vildi gjarnan geta sagt að ég geri þetta eða hitt , en staðreyndin er sú að ég hef ekki hugmynd um það ! Og það er heillandi .
Ég fer bara út að ánni , kasta og geri það sem ég geri venjulega , stundum fæ ég ekkert en í annað skipti fæ ég kannski stóran fisk .
Hvað gerði ég öðruvísi ? Ég hef ekki hugmynd um það .
En laxinn er svo falleg skepna – sem betur fer setjum við hann aftur út í ána .
Ég óska þess eins að hann megi halda áfram að vaxa og dafna hér á landi , og gleðja veiðimenn um ókomin ár , " segir Lilla og stendur upp .
Klukkustund er eftir af veiðitímanum og nú á að freista þess að setja í enn einn stóran í Laxá .
