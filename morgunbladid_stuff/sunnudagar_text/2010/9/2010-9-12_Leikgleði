Ásmundur Ásmundsson , Ásta Ólafsdóttir , Darri Lorenzen , Egill Sæbjörnsson , Erling Klingenberg , Eva Ísleifsdóttir , Geirþrúður Finnbogadóttir Hjörvar , Gjörningaklúbburinn , Hallgrímur Helgason , Ilmur Stefánsdóttir , Magnús Pálsson , Sara Björnsdóttir , Sigurður Guðmundsson , Sigtryggur Berg Sigmarsson , Snorri Ásmundsson , Stefán Jónsson , Steingrímur Eyfjörð , Unndór Egill Jónsson , Þórður Ben Sveinsson .
Hafnarborg .
Til 24. október 2010 .
Opið kl. 12-17 alla daga og fimmtudaga til kl. 21 .
Lokað á þriðjudögum .
Aðgangur ókeypis .
Sýningarstjóri : Kristín Dagmar Jóhannesdóttir .
Myndlistarmenn eru oft kímnir í verkum sínum , stundum í bland við kaldhæðni .
Það var heilmikil spaugsemi í Kjarval , ekki síst í látbragði hans .
Þó er eins og húmorinn stimpli sig ekki " fyrir alvöru " inn í íslenska myndlist fyrr en upp úr miðjum 7. áratugnum með SÚM-hópnum ; hópi ungra myndlistamanna sem aðhylltust hugmyndalist og flúxus – og þessum hreyfingum fylgdi leikur ; t.a.m. leikur með tungumálið , vitsmunalegur leikur eða merkingarleikur , oft á tíðum með gagnrýnum undirtónum .
Það bar líka á gamansemi í verkum Errós á þessum árum , en hann starfaði í hringiðu listarinnar úti í heimi .
Dieter Roth var í framvarðasveitinni ; skrefi á undan þegar hann hóf að hræra upp í íslensku menningarlífi laust fyrir 1960 með róttækri og frumlegri leikgleði sem átti rætur að rekja til evrópskrar framúrstefnu frá fyrri helmingi síðustu aldar .
Það er vel til fundið að skoða þátt kímninnar í innlendri samtímamyndlist eins og nú er gert í Hafnarborg á sýningunni " Að elta fólk og drekka mjólk " .
Það er líklega engin tilviljun að yfirskrift sýningarinnar vísar beint í heiti gjörningatengds ljósmyndaverks eftir Sigurð Guðmundsson frá 1972 , en hann tilheyrði SÚM-hópnum .
Verkið byggist á orðaleik og frásagnarlegum fáránleika sem hristir ekki aðeins upp í hversdagsleikanum , heldur einnig upp í listinni sjálfri .
Svipað má segja um endurgerð verks eftir Þórð Ben Sveinsson sem upprunalega var gert fyrir sýninguna SÚM III árið 1969 .
Þriðji SÚM-arinn á sýningunni er Magnús Pálsson en í verkinu Ljóshirsla frá 1977 sækir hann í spaugilegan sagnabrunn og " færir " ímyndað ljós úr sögu um Bakkabræður inn í sýningarrýmið .
Getur kímnin leikið lausum hala í myndlistarverki ? Ilmur Stefánsdóttir sýnir myndbandsverk þar sem hversdagslegir hlutir öðlast nýja og skondna merkingu , t.d. breytist straubretti í fiðlu og bók í harmonikku , eða öfugt .
Raunar virðist myndlistarsköpun oft snúast um slíka iðju – sem getur opnað nýja sýn á lífið og tilveruna .
Verk Egils Sæbjörnssonar , Strokleður og reglustika , virðist stríða gegn þyngdaraflinu en fjallar þegar betur er að gáð um skynblekkingu af ýmsu tagi , ekki síst þá sem tengist rými kvikmynda .
Og Darri Lorenzen leikur á sýningargestinn sem er " staðinn að verki " þegar hann sér framlengingu af sér í öðru rými ( ljósmynd ) .
Löng hefð er fyrir því að nota húmor sem pólitískt vopn , eða tæki til samfélagsgagnrýni .
Ásta Ólafsdóttir spyr áleitinna spurninga í fjarstæðukenndu verki af Maó formanni sem ber barmmerki með mynd af Stokkseyringnum og skörungnum Þuríði formanni .
Gjörningaklúbburinn veltir líka fyrir sér stöðu ( list ) kvenna með því að vera fyndnar og dömulegar en í myndbandsverkinu Dynasty snerta þær jafnframt á sambandi manns og náttúru og brýnum umhverfismálum sem tengjast hagnýtingu og hnattrænni hlýnun .
Snorri Ásmundsson bregður sér í gervi trúðsins og nýtir rými Hafnarborgar skemmtilega með innsetningu sem minnir í senn á kosningaskrifstofu og forsetastofu .
Þar er sviðsetning sem tengist grínframboði hans fyrir nokkrum árum – sem öðlast hefur nýja og " háalvarlega " merkingu í ljósi atburða undanfarinna missera .
Og bróðir Snorra , Ásmundur , á sprenghlægilegt útilistaverk skammt frá listamiðstöðinni .
Í heild er hér á ferðinni vel heppnuð sýning frísklegs hóps sýnenda en sumir þeirra hafa ekki verið áberandi á sýningum stærri listasafna .
Höfðað er til hláturtauga , eða a.m.k. brosvöðva , sýningargesta með ágætum árangri , auk þess sem þeir fá skýrari mynd af tengslum myndlistar og húmors – tveggja fyrirbæra sem erfitt er að henda reiður á en sem óneitanlega auðga mjög tilveruna .
Anna Jóa 