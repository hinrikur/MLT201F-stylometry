Bærinn stendur í fjörunni í brekkurótum undir hárri hlíð , er dæmigerð staðháttalýsing í íslenskri skáldsögu .
Sjálfsagt geta mörg íslensk byggðarlög fallið undir þessa lýsingu , til að mynda sjávarplássin vestra , þar með talinn Patreksfjörður sem stendur við samnefndan fjörð .
Þorpsmyndun þar hófst á síðasta hluta 19. aldar þegar þurrabúðir risu á Vatneyri .
Seinna hófst útgerð á Geirseyri og í fyllingu tímans myndaðist þorpið við fjörðinn sem kenndur er við heilagan Patrek .
Útgerð hefur alltaf verið burðarás í atvinnulífi staðarins .
Fiskvinnsluhúsin standa á fjörukambi á eyrinni en íbúðarhúsin ofar og undir hlíðinni sem fyrr er nefnd .
Sigtún er gata innarlega í bænum sem liggur upp í brekkuna og endar þar í botnlanga .
Allmörg hús , lítil sem stór , eru við götuna , en kunnugir ætla að Sigtún sé næstfjölmennasta gatan í Patreksfjarðarkauptúni , næst á eftir Aðalstræti sem liggur þvert í gegnum þorpið niður við flæðarmálið .
" Mér finnst afskaplega ljúft að búa hérna , " segir Magnús Ólafs Hansson .
Hann er fæddur og uppalinn á Hólmavík , bjó svo í tæp þrjátíu ár í Bolungarvík en flutti á Patreksfjörð undir lok ársins 2007 hvar hann starfar sem verkefnastjóri hjá Atvinnuþróunarfélagi Vestfjarða .
" Það sem mér finnst einn af meginkostum þess að búa úti á landi er að hver einasti maður hefur hlutverk og ríkum félagslegum skyldum að gegna .
Þegar ég kom norðan úr Bolungarvík strengdi ég þess heit að draga mig út úr félagsmálastússi .
En það stóð ekki lengi .
Er í dag orðinn varamaður í sveitarstjórn og kominn í lávarðadeild björgunarsveitarinnar Blakks , sem er nokkurskonar bakland þeirra manna sem eru í eldlínunni þegar vá steðjar að , " segir Magnús .
" Möguleikarnir til þess að koma einhverju til leiðar eru líka svo sannarlega til staðar í þessu samfélagi .
Hér á suðursvæði Vestfjarða eru til að mynda leikfélag , kvenfélag , bútasaumsfélag , prjónklúbbar , kvennakór og svona gæti ég haldið áfram .
Sjálfur hef ég lengi verið starfandi í kórum og fann fyrir því að slíkan vantaði hér .
Hóaði því saman nokkrum körlum og úr varð Karlakórinn Vestri sem við stofnum með formlegum hætti 1. maí 2008 á Bjargtöngum , vestasta odda Evrópu .
Frábær félagsskapur og um það samfélag sem þar er gæti ég notað sömu orð og afi minn hafði að leiðarljósi í sinni tilveru : Mikið svakalega er gaman að lifa og fá að njóta þess með öðrum .
Hann vissi líka sem var að öllu skiptir að hafa jákvæða afstöðu gagnvart tilverunni , þannig er allt auðunnið færist maður mátulega mikið í fang .
" Magnús Ólafs og Elzbieta Kowalczyk eiginkona hans búa í raðhúsi við Sigtún .
" Við leigjum hér hús hjá sveitarfélaginu .
Meiningin var að vera aðeins eitt ár hér , en nú er svo komið að við höfum fest hér rætur og viljum hvergi fara , " segir viðmælandi okkar sem rómar veðursældina á suðursvæði Vestfjarða sem svo er nefnt .
Vissulega geti þar verið umhleypingasamt en eftir langa búsetu á Ströndum og síðar í Bolungarvík kippti menn sér ekki upp við einstaka skot , svo hagstæður sé samanburðurinn .
Haldist þetta í hendur við þá þekktu staðreynd að Vestfirðir séu í raun tvö veðursvæði , þar sem Arnarfjörður og há fjöllin þar í kring séu nokkurskonar markalína .
sbs@mbl.is Uppáhaldsstaðir 1 .
Hjarta hvers sjávarpláss hringinn í kringum landið er höfnin .
Mér finnst alltaf gaman að fara niður að bryggju , hitta menn að máli og sjá þar sem bátarnir eru að fara á miðin eða leggja að bryggju , oft með fullar lestar af fínum fiski .
Sjálfur ætlaði ég mér alltaf til sjós og stefndi í Stýrimannaskólann .
Sótt um skólavist en fékk ekki svar fyrr en þremur árum síðar .
Var þá langt kominn í námi í húsgagnasmíði og vék ekki frá því .
Því má segja í orðsins fyllstu merkingu að ég hafi róið á önnur mið en að var stefnt .
2 .
Sundlaugin okkar hér á Patreksfirði stendur hér uppi í brekkunni og er við Aðalstræti .
Er afar fjölsótt , sérstaklega yfir sumartímann þegar hér er allt krökkt af ferðafólki .
Og það er aldeilis ekki svikið af sundinu hér , því úr lauginni er frábært útsýni yfir fjörðinn okkar og yfir í Örlygshöfn og til Hafnarmúla .
Þetta er í raun flottasta landslagsmálverk sem til er .
