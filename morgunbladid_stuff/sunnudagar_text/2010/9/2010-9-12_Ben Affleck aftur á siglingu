Þú heldur ekki góðum manni niðri " , segir máltækið , leikarinn , framleiðandinn , handritshöfundurinn og leikstjórinn Ben Affleck er gott dæmi um þá staðreynd .
Affleck , sem er að nálgast fertugt , hefur átt litríkan feril í kvikmyndaheiminum .
Byrjaði eins og svo margur í sjónvarpsauglýsingum þaðan sem leiðin lá í smáhlutverk á skjánum .
Það kom fljótlega í ljós að hér var metnaðarfullur náungi á ferðinni , eða eftir að hann lék í tveimur myndum eftir Kevin Smith ; Mallrats og hinni óborganlegu Chasing Amy , þar sem hann sýndi og sannaði hversu skynsamur og fær leikari hann er .
Affleck flutti frá Kaliforníu til Massachusetts og kynntist þá fljótlega öðrum Boston-búa , sínum góða vini og félaga , Matt Damon .
Leið þeirra lá saman til Hollywood þar sem það lá ljóst fyrir eftir nokkrar meðalmyndir að þeir yrðu hreinlega að semja handrit , og það bitastætt , til að fá frambærileg hlutverk .
Ævintýrin gerast enn , því ekki stóð á handritinu , aukinheldur reyndust þeir stórsnjallir pennar og útkoman varð Good Will Hunting .
Myndin sópaði til sín gestum , lofi og loks fékk hún tæpar 10 óskarstilnefningar og verðlaunin sjálf runnu til þeirra félaga fyrir handritið .
Nú hófust dýrðardagar en næstu vikur munu skera úr um hvort Affleck hefur aftur hitt naglann á höfuðið því hann hefur lokið við nýja mynd , The Town , þá fyrstu sem hann skrifar , leikur í , leikstýrir og framleiðir .
Hans veigamesta verk frá hinni 13 ára gömlu Good Will Hunting .
Affleck er að frumsýna myndina sína þessa dagana á kvikmyndahátíðinni í Feneyjum sem nú stendur yfir og síðan í Toronto í næstu viku .
Mun leikarinn og kvikmyndagerðarmaðurinn sjálfur verða viðstaddur og sitja fyrir svörum , það liggur í augum uppi að gengi The Town hefur geysilega þýðingu fyrir Affleck , bæði hvað snertir aðsókn og dóma .
Gengi hans hefur farið fallandi undanfarin ár og mislukkað ástasamband hans við Jennifer Lopez varð ekki til að bæta ímyndina .
Að kvikmyndahátíðunum loknum fer þessi metnaðarfulla mynd um rán og mannlegar tilfinningar í dreifingu vestra hinn 17. september ( hér heima í október ) .
Fyrir fáeinum dögum bauðst undirrituðum að sjá The Town ( nafnið er dregið af úthverfi í Boston ) og hreifst af .
Affleck er bjartsýnn sökum þess góða orðspors sem fer af myndinni , sem er mikilvægasta verk Afflecks í mörg ár og álitið hafa alla burði til að lyfta nafni hans aftur hátt á loft og sanka að sér áhorfendum í leiðinni .
Ekki veitir af , eftir að hafa tekið þátt í kassastykkjum á borð við Armageddon og óháðum vinsælum gangmyndum líkt og Jay and Silent Bob Strike Back tóku við mögur ár hortitta þar sem Gigli og Surviving Christmas skröpuðu botninn .
Síðan leikstýrði hann Casey bróður sínum með undragóðum árangri í Gone Baby Gone , sem minnti á þau stóru loforð sem Good Will Hunting gaf undir lok 20. aldarinnar .
" Það er erfitt að sverja af sér mynd þegar maður hefur skrifað , leikstýrt og leikið í henni , " sagði Affleck fyrir skömmu þegar hann var að kynna The Town líkt og tilraun til að finna sinn stað upp á nýtt , en kvikmyndaiðnaðurinn hefur ekki vitað upp á síðkastið hvar ætti nákvæmlega að staðsetja hann .
Á kvikyndahátíðinni í Toronto verður The Town ein af u.þ.b. 10 myndum sem kunnir leikarar leikstýra .
Þar verður m.a. Robert Redford með The Conspirator ; Clint Eastwood með Hereafter ; Philip Seymour Hoffman með Jack Goes Boating og Tony Goldwyn kemur með Conviction .
Hreint ekki sem verstur félagsskapur .
Affleck frétti fyrst af áhuga Warner Bros á að fá hann til að leikstýra The Town eftir að Gone Baby Gone ( ' 07 ) var frumsýnd við góðan róm gagnrýnenda , ekki síst fyrir leikstjórn Afflecks og handrit .
Þetta var ódýr , óháð mynd frá Miramax sem tók inn um 20 milljónir dala sem taldist mjög ásættanlegt .
The Town er byggð á skáldsögunni Prince of Thieves eftir Chuck Hogan , sem fjallar um glæpi , ástir og fjölskyldumál í Charlestown-hvefinu í Boston .
Það hefur verið vettvangur óvenjumikils fjölda bankarána og brynvarinna peningaflutningabíla .
Affleck mun hafa haft allan vara á því að taka að sér verkefnið því annar leikstjóri , Bretinn Adrian Lyne , hafði gefist upp á því skömmu áður .
Eins vildi hann ekki láta bendla sig of mikið við þetta verkamannahverfi í Boston , hverfi sem kemur mikið við sögu í Good Will Hunting og Gone Baby Gone .
Warner studdi lengi vel hugmyndir Lynes , sem voru langdregnari með sjónarhornið límt við ástarsöguna , og svo fór að lokum að Affleck var fært verkið upp í hendurnar .
Sögur herma að með tímanum hafi The Town orðið gæluverkefni hjá Warner og tveir af æðstu mönnum þess , Jeff Robinov og Alan F. Horn , hafi fljótlega séð hæfileika í Affleck sem minntu þá blessunarlega á æðstu goðsögn fyrirtækisins , Clint Eastwood .
Warner-menn halda því blákalt fram að Boston sé kjörumhverfi Afflecks og honum álíka mikils virði og New York er Martin Scorsese , en þess má til gamans geta að framleiðandi myndarinnar er Graham King , sem m.a. fjármagnaði The Departed eftir Scorsese ( sem gerist reyndar í Boston ) .
The Town kostaði " litlar " 40 milljónir dala og það hefur sannarlega rofað til á ferli leikara sem hefur verið bæði vanmetinn og óheppinn að undanförnu .
