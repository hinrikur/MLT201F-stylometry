Samskipti safnara við bækur geta verið tilfinningaþrungin , enda er bókaskápurinn oft ekki bara safn af innbundnum pappír heldur ævisaga þess sem safnað hefur , hver bók saga af ævintýrinu þegar bókin fannst , ánægjan af því að eiga eitthvað einstakt eða upprifjun allra þeirra gleðistunda sem farið hafa í það að handfjatla bækurnar , strjúka þeim og lesa í þeim .
Í viðtali við tímaritið Tatler fyrir stuttu lætur leikskáldið Tom Stoppard þau orð falla að hann óski sér helst þess bana að verða undir bókahrúgu ; að bókaskápur falli yfir hann , með þeim varnagla þó að það á helst ekki að bera við alveg strax : " Ýmsir hafa sagt að þeir vilji helst að hjartað gefi sig í heitum ástarleik , en ég kysi heldur að falla fyrir bókaskáp .
" Svo fór fyrir sérvitringnum Langley Collyer í mars 1947 , en þó er kannski réttara að segja að það hafi verið dagblöð sem bönuðu honum , enda varð hann undir þungum dagblaðabunkum þar sem hann skreið í gegnum leynileg ruslagöng á heimili sínu í New York .
Sagan segir og svo frá að franska tónskáldið Charles-Valentin Alkan , sem lést 1888 , hafi orðið undir bókahrúgu á heimili sínu og þar sem hann var bæði gamall og lasburða hafi hann legið fastur undir hrúgunni yfir helgi sem varð honum að aldurtila , en svo vel vildi til að ein bókanna var lærdómsrit gyðinga , Talmúd , sem hann gat dundað sér við að fletta síðustu ævistundirnar .
Sumir hafa reyndar dregið í efa söguna af Alkan , kalla hana flökkusögu og vísa til þess að hún sé furðulík sögu af rabbínanum Aryeh Leib ben Asher Gunzberg , sem lést ríflega hundrað árum á undan Alkan , en hann var rabbíni í Metz þaðan sem Alkan var ættaður .
Bókaskápur hrundi yfir Gunzberg þar sem hann sat við fræðastörf .
Það varð honum þó ekki að aldurtila , því nemendur hans grófu hann undan hrúgunni .
Hann mun þá hafa sagt þeim að bækurnar sem hrundu yfir hann hafi allar verið eftir menn sem hann hefði deilt við í gegnum árin .
Alla höfundana hefði hann reyndar verið búinn að biðja fyrirgefningar og allir fyrirgefið honum nema einn og því ljóst að hann ætti stutt eftir sem kom á daginn .
( Það hlýtur svo að teljast hámark sjálfselskunnar að óska sér þess að hjartað gefi sig í miðjum ástarleik , nema viðkomandi hafi hugsað sér að vera einn í þeim leik .
) 