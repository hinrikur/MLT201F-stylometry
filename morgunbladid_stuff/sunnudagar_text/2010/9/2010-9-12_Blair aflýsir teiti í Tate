Fyrir stuttu komu út í Bretlandi æviminningar Tony Blair , sem var forsætisráðherra landsins frá 1997 til 2007 .
Bókin hefur að vonum vakið forvitni manna , mikið hefur verið vitnað í hana í fjölmiðlum og hún hefur selst bærilega ; er í efsta sæti á lista Amazon í Bretlandi þó að henni hafi ekki tekist að komast á aðra metsölulista þar í landi , og í 13. sæti hjá Amazon vestan hafs .
Þó að bókakaupendur virðist hafa tekið bókinni vel gengur ekki vel hjá Blair að kynna æviminningarnar .
Er hann hugðist árita bókina í bókabúð í Dyflinni glímdi sveit lögreglumanna við mótmælendur sem grýttu Blair með skóm og eggjum og hreyttu í hann í ókvæðisorðum .
Í framhaldinu aflýsti hann fyrirhugaðri áritun í Waterstone ' s Lundúnum og eins neyddist hann til að aflýsa samkvæmi í Tate-listasafninu , en þar átti að skála fyrir bókinni .
Í yfirlýsingum lét hann þau orð falla að hann vildi ekki valda frekari óþægindum og því hefði viðburðunum verið frestað .
Meðal þeirra sem mótmæltu teitinu í Tate voru þekktir listamenn sem sögðu það hneyksli að leggja listasafnið undir fögnuð stríðsglæpamanns sem logið hefði að bresku þjóðinni og dregið hana í stríð nauðuga viljuga .
Meðal þeirra sem lýstu óánægju sinni voru Tracey Emin , Vivienne Westwood og Brian Eno .
