Ástundun jóga hefur notið vaxandi vinsælda að undanförnu en ekki eru mörg ár síðan þessi forna lífsspeki ruddi sér til rúms hér á landi .
Einstaka leikskóli hefur tekið upp jóga og nýtt sér spekina sem leið til náms og lífsleikni .
Leikskólinn Reynisholt reið á vaðið í jógastarfi með börnum hér á landi , en hann var formlega opnaður árið 2005 , undir stjórn leikskólastjórans , Sigurlaugar Einarsdóttur .
" Frá því að skólinn var vígður hefur hugmyndafræði jógafræðanna verið innbyggt í veggi skólans og mótað alla hans starfsemi .
Jóga er einstaklega hentug námsleið að vinna með börnum , þau eru svo liðtæk .
Hugarróin og hreyfingin sem fylgir jóganu veitir þeim vellíðan .
Að herma eftir dýrum og hlutum úr umhverfinu höfðar vel til þeirra og vekur upp mikla kátínu .
Um leið er jógaiðkun skemmtileg leið til að auka víðsýni og umhverfisvitund , " segir Sigurlaug sem er sjálf menntaður jógakennari .
Leikskólinn Reynisholt er á grænni grein og rík áhersla er lögð á umhverfismennt .
Samhliða jógaiðkuninni eru hollar neysluvenjur í hávegum hafðar og leitast er við að hafa matinn úr lífrænu hráefni og brauðin eru bökuð á staðnum .
Snerting og slökun Börn hafa mikla þörf fyrir snertingu .
Í snertiæfingum verður nánd barna mikil , þau þurfa að taka tillit hvert til annars , virða tilfinningar og mörk um leið og snertingin stuðlar að vellíðan og öryggi .
" Við leggjum ríka áherslu á snertinguna .
Við kennum þeim að snertingin sé ætíð á forsendum einstaklingsins sem snertur er .
Sum börn þola litla snertingu og slíkt ber að virða .
Í jógaæfingum teikna börnin sól með fingrunum á bakið á hvert öðru og gefa félaga sínum tásunudd .
" Gildi slökunar í nútímasamfélagi verður seint ofmetin .
Unnið er bæði með snertingu og slökun á Reynisholti , en rannsóknir sýna að ef unnið er markvisst með þessa þætti megi vinna bug á streitu og kvíða og um leið auka námsárangur barna .
" Tónlistin er mikið notuð sem tæki til slökunar .
Það hefur verið andlit hússins að slökunartónlist taki á móti foreldrum þegar þeir koma með börnin í leikskólann á morgnana og einnig þegar þau eru sótt í eftirmiðdaginn .
Þetta er ein leið til þess að staldra við frá amstri hversdagsins .
Með börnunum er tásunuddið og það að gefa sól á bakið okkar helsta slökunarleið .
" Ævintýri þungamiðja í æfingum Í leikskólanum starfar jógakennari sem hefur alltaf eina stund á hverjum degi tileinkuð jóga .
" Þá förum við inn í sal og röðum dýnum upp í stjörnu á gólfinu .
Æfingunum er iðulega fléttað inn í leiki og sögur eða þeim búin umgjörð sem börnunum finnst áhugaverð .
Byrjað er á að setjast niður , óma og segja " jóg-aaa .
" Síðan hefst ævintýrið þar sem kennara og börnum er gefin frjáls taumur ímyndunaraflsins .
Það er auðvelt að nálgast börn í gegnum sögur .
Umfram allt viljum við hafa þetta skemmtilegt .
" Á Reynisholti er einnig stundað jóga utan dyra .
" Við erum svo heppin með umhverfið .
Í vettvangsferðum upp að Reynisvatni höfum við t.d. stundað jóga .
Í vor létum við hanna sérstakan jógalund hér á leikskólalóðinni þar sem börnin geta stundað jóga í návígi við náttúruna , " segir Sigurlaug og við blaðamanni blasir skjólsæl hringlaga laut umkringd trjágróðri .
Foreldrum og starfsfólki boðið í jóga Það eru ekki einungis börnin sem stunda jóga á leikskólanum heldur hefur foreldrum og starfsfólki einnig staðið til boða að fræðast um þessa fornu leið til sjálfsbetrunar og mannræktar .
" Á tímabili buðum við foreldrum upp á jógatíma .
Þeir voru ekkert svakalega vel nýttir en flestir foreldrar eru afar jákvæðir í garð jógaiðkunar barna sinna .
Sú hefð hefur jafnframt skapast að starfsfólki er boðið að sækja jógatíma í leikskólanum vikulega yfir veturinn .
Allir skipulagsdagar okkar hefjast á jógatímum .
" Í eigu leikskólans er myndarlegt safn af margvíslegum stuðnings- og námsgögnum um jóga .
Má þar nefna ýmsar bækur , mynddiska og jógaspjöld .
" Jógaspjöldin hafa vakið mikla lukku í kennslunni .
Þau sýna ýmsar jógastellingar með myndum og útskýringum .
Spjöldin eru yfirleitt notuð á þann hátt að börnin fá að draga spjald og hafa þannig áhrif á ákvarðanatökuna , " segir Sigurlaug og dregur fram fallega myndskreytt spjöld .
Eitt gagnlegasta kennslugagnið að mati kennaranna er handbókin Snerting , jóga og slökun sem Sigurlaug skrifaði ásamt Elínu Jónasdóttur .
Bókin er byggð á samnefndu meistaraprófsverkefni Sigurlaugar í uppeldis- og menntunarfræðum frá árinu 2002 .
Samstarfsverkefnið Birta Sigurlaug hefur um árabil haldið námskeið og fyrirlestra um ávinning þess að vinna markvisst með jóga og snertingu í skólastarfi .
Sú nálgun sem viðhöfð er í Reynisholti hefur nokkra sérstöðu á meðal leikskóla .
Þessi sýn gengur nú undir nafninu Birta .
Verkefnið hefur fært út kvíarnar og nýlega voru samtökin Birta stofnuð sem er samstarfsverkefni fjögurra leikskóla sem vinna með jóga í lífsleikninámi barna .
Reynisholt er móðurskóli samstarfshópsins , en aðrir leikskólar sem að samstarfinu koma eru ; Akrasel á Akranesi , Rauðaborg í Reykjavík og Sunnuhvoll í Garðabæ .
" Við lærum mikið á því að vera í samstarfi með öðrum , þar erum við að miðla þekkingunni , kenna hvert öðru , starfsmenn heimsækja leikskóla hver annars og þannig erum við alltaf að læra eitthvað nýtt sem gerir starfsemina enn öflugri fyrir vikið , " segir Sigurlaug og kveður .
Betra samfélag Röð viðtala um hugmyndir að því sem betur má fara í íslensku samfélagi 