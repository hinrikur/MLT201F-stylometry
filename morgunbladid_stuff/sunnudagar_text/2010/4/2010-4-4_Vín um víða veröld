Vínviður er mjög harðgerður og hann er hægt að rækta nokkurn veginn hvar sem er í heiminum .
Vínvið væri þess vegna hægt að rækta á Íslandi , rétt eins og til dæmis eplatré , sem hér má finna víða í görðum .
En það sama á við og með eplatrén að það er eitt að fá plöntuna til að tóra við íslenskar aðstæður , annað að dafna og gefa einhverja uppskeru .
Vínviðurinn þarf sól og hita til að þrúgurnar nái tilhlýðilegum þroska og hann þarf sömuleiðis að hvíla sig yfir vetrartímann .
Fyrra skilyrðið útilokar nyrstu og syðstu svæði veraldar og hið síðara útilokar hitabeltið sem heppileg vínræktarsvæði .
Engu að síður er vínræktarsvæði heimsins ansi umfangsmikið .
Nyrstu vínekrur heims eru jafnvel farnar að teygja sig til Danmerkur og Svíþjóðar þótt lengi hafi Þýskaland verið skilgreint sem nyrstu mörk vínræktar .
Í raun á það enn við .
Sænsk og dönsk vín eru enn sem komið er fyrst og fremst kúríósum .
Á suðurhvelinu eru það svo Nýsjálendingar sem eiga metið en vínekrur héraðsins Central Otago eru þær syðstu í heimi .
Með nýrri tækni og kynbótum á plöntum hefur vínræktarsvæði heimsins hægt og sígandi verið að þenjast út .
Vín eru nú framleidd á ótrúlegustu stöðum .
Ekki bara í Svíþjóð heldur á Indlandi , í Kína , Japan , Perú Taílandi og nær öllum ríkjum Bandaríkjanna .
Það vita allir sem hafa sett niður trjáplöntur bæði sunnan- og norðanmegin við húsið sitt að það þarf ekki miklar vegalengdir til að aðstæður breytist mikið .
Þótt mönnum takist að rækta vín víða um heim er það gert við mjög ólík skilyrði .
Og með mismunandi árangri .
Í stórum dráttum má segja að vínviður njóti sín best þar sem loftslag er sæmilega temprað .
Rétt eins og mannskepnunni er vínþrúgunni illa við öfgar í veðrinu .
Sumur þurfa að vera löng , heit og sólrík til að þrúgurnar nái besta mögulega þroska .
Það er hins vegar einnig mikilvægt að það sé ekki of heitt og best er ef mikill hitamunur er á milli dags og nætur .
Gott dæmi um það er Kalifornía .
Í innsveitum Kaliforníu verður gífurlega heitt á sumrin .
Bestu svæðin , t.d. Napa og Sonoma , eru þau sem njóta góðs af köldu sjávarlofti frá Kyrrahafinu sem sækir inn í land á nóttunni .
Annars staðar , t.d. í Bordeaux í Frakkland , heldur hafið hins vegar hitastiginu uppi og tryggir þar með kjöraðstæður til vínræktar .
Rétta loftslagið er mikilvægasta forsenda vínræktar .
Áhrifavaldarnir sem ráða lokaniðurstöðunni eru hins vegar mun fleiri .
Næst : Hvers vegna er vínið eins og það er ? Steingrímur Sigurgeirsson 