Það kyngdi niður snjó aðfaranótt fimmtudags , þannig að skíðafærið var eins og best verður á kosið sumardaginn fyrsta í Hlíðarfjalli .
Ljóst má vera að almættið hefur velþóknun á leikunum sem kenndir eru við Andrés Önd .
Það var hátíðarstemmning í fjallinu , enda 480 krakkar skráðir til leiks og foreldrarnir fylgdust með í ofvæni .
Sumir höfðu lagt á sig ómælt erfiði í vetur við æfingar , ekki síst þeir krakkar sem búa í snjóleysinu fyrir sunnan .
Einn pabbinn , sem á krakka sem æfir með Víkingi , sagði blaðamanni að félagið hefði tekið hús á leigu á Akureyri og farnar hefðu verið æfingarferðir norður tuttugu helgar í vetur , frá því 2. desember .
" Enda eigum við þrjá Andrésar Andarmeistara og marga á palli .
" En eitt best geymda leyndarmál leikanna er , að nánast engin biðröð er í lyfturnar fram eftir degi .
Ástæðan er sú , að foreldrarnir eru flestir uppteknir við að sinna keppendum , keppendur sjálfir bíða eftir að það komi að sér í brautinni og Akureyringar virðast halda sig heima vegna þess að það er svo mikið af fólki í fjallinu ! Ef til vill spilaði líka inn í , hversu snjórinn var mikill , því margar brautir höfðu verið troðnar og svo fóru margir út fyrir þær til að upplifa lausamjöllina í sumarsólinni .
Fólk dreifðist því vel um fjallið .
Í ofanálag hafði verið komið upp skemmtilegum þrautabrautum , ýmist með hólum eða stikum , fyrir krakkana .
Hlíðarfjall hefur aldrei verið árennilegra en sumardaginn fyrsta .
pebl@mbl.is 