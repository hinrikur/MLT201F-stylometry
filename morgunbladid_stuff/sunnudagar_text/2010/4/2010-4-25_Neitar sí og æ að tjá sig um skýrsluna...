Þegar hringt er í síma 863-8557 svarar Páll nokkur Hreinsson .
Hann hefur undanfarna mánuði mikið verið spurður um skýrslu rannsóknarnefndar Alþingis en fátt orðið um svör .
Páll þessi er nefnilega ekki formaður rannsóknarnefndarinnar heldur alnafni þess ágæta manns .
Hinn síðarnefndi er ekki skráður í símaskrána og margir því náð sambandi við eiganda gistiheimilisins Reykjavík Bed & Breakfast á Grensásveginum þótt sú hafi ekki verið ætlunin .
Þegar Páll " okkar " Hreinsson svarar hringingum í 588-0000 er það vegna gistingar og hann hefur oft boðið fjölmiðlamönnum herbergi þegar þeir hringja í farsímann .
" Stundum hef ég bara sagt no comment þegar spurt er um hvers vegna útgáfa skýrslunnar frestast eða eitthvað annað varðandi hana .
Oft hef ég boðið gistingu , sem enginn blaðamaður hefur reyndar þegið ennþá , " segir Páll , eigandi gistihússins , við Morgunblaðið .
Dagarnir hjá Páli eru mjög mismunandi en miðvikudagurinn , síðasti vetrardagur , var eitthvað í þessu veru : 07.00 Vaknað við morgunfréttirnar á RÚV .
Öðrum fjölskyldumeðlimum gert viðvart um að það sé kominn dagur .
Sturta .
Nesti græjað fyrir þá yngstu .
Blesskossar á börnin .
Konunni ekið til vinnu .
Komið við í bakaríi .
08.00 Kem í Reykjavík Bed & Breakfast .
Morgunverður græjaður fyrir gesti .
Næri líka sjálfan mig .
Farið yfir tölvupóst sem hefur borist á netfangið okkar , info@rbb.is , og tekið við pöntunum um gistingu .
Gestir koma í kaffi .
10.30 Gengið frá eftir morgunmat .
Meiri skrifstofuvinna ; ég geri mikið af því að tala við ferðaskrifstofur , maður þarf að láta vita af sér .
Við erum með 30 herbergi og leyfi fyrir 70 gestum .
Í sumar verður mest um útlendinga en töluvert hefur verið um að Íslendingar gisti hjá okkur í vetur .
Tek svo við símtölum í gsm-númerið frá Morgunblaðinu og 365 vegna skýrslunnar .
Yfirleitt er ég heiðarlegur þegar ég fæ slíkar hringingar og segist strax ekki vera einn höfunda skýrslunnar ...
14.00 Sæki eiginkonuna , Örnu Ingólfsdóttur , í vinnuna .
Farið í Nettó og fyllt í körfu .
Komið heim , hellt upp á kaffi .
Spilað við börnin , ekki á hverjum degi sem það er hægt .
Þau eru Guðrún 19 ára , Hreinn 16 ára og Anna 10 ára .
17.00 Fer aftur í vinnuna .
Smápappírsvinna sem þarf að sinna .
18.00 Mættur á Holtaveg í hús KFUM og KFUK .
Ég er í stjórn sumarbúðanna í Vatnaskógi og við þurfum að raða upp stólum og gera huggulegt fyrir árlega kaffisölu á sumardaginn fyrsta .
Það er töluvert verk því þarna er pláss fyrir 300 manns í einu .
19.07 Kvöldmatur .
Öll fjölskyldan samankomin á heimilinu og borðar kjúkling .
19.35 Farið með eldri börnin á Gauragang í Borgarleikhúsinu .
21.25 Hlé .
Ein appelsín takk .
23.00 Sýningu lokið .
Mikil ánægja .
Þetta er skemmtilegt verk .
Við heimsækjum foreldra mína , Hrein Pálsson og Guðrúnu Kristjánsdóttur , á leiðinni heim .
Klukkan er orðin margt en það er frídagur á morgun svo það er allt í lagi .
Eftir gott spjall er farið heim .
Kem reyndar aðeins við í vinnunni .
Ég rak áður gistihúsið Akurinn við Brekkugötu á Akureyri en aðdragandinn að því að ég opna hér var tiltölulega stuttur .
Ég var atvinnulaus og sá húsnæðið auglýst .
Það var ekkert rosalega auðvelt að opna gistihús í kreppunni en ég bíð spenntur eftir sumrinu .
01.00 Lít á Facebook rétt fyrir svefninn .
Er ekki Facebook málið í dag ? skapti@mbl.is 