Ég stend á hlaðinu og er að reyna að finna mér eitthvað að gera , " segir Sigurður Þór Þórhallsson , bóndi á Önundarhorni í gær .
Hlaup kom í Svaðbælisá á miðvikudag vegna eldgossins undir Eyjafjallajökli og flæddi jökulvatn yfir 50-60 hektara af túnum .
" Drullan hefur aðeins sigið , því hún var blönduð krapa , " segir hann .
" Ég ætla því að sækja mér flaghefil og bjástra við að skafa út af túnunum , því ég ímynda mér að betra sé að ná drullunni áður en krapinn hverfur alveg .
Ég ætla að skafa út í skurðina , því þeir eru hvort sem er fullir , áður en jökulleirinn fer ofan í svörðinn .
Hann er svo sem búinn að fara ofan í nógu stórt svæði .
Ég vildi gera eitthvað , frekar en að leggjast með tærnar upp í loft .
Maður verður að sprikla , er það ekki ? " Rækta , breyta , stækka og grafa Sigurður og kona hans Poula Kristín Buch keyptu jörðina árið 1997 .
" Við komum hingað 26. ágúst frá Vestmannaeyjum .
Þá var fjölskyldan karl , kerling og tvær stelpur , sem eru orðnar fjórar í dag , " segir hann .
" Við bjuggum með bóndanum sem við keyptum af í kommúnu í heilan mánuð .
Þetta bar svo fljótt að og þau voru ekki búin að festa sér annað hús .
Konan mín fór reyndar beint til Reykjavíkur þegar við komum með Herjólfi , til að stunda nám í hárgreiðslu , en ég fór austur með börn og búslóð .
Ég á ættir að rekja til Víkur í Mýrdal , þannig að ættingjar og vinir hjálpuðu mér að afferma flutningabílinn og bekkjarbróðir minn sótti búslóðina til Eyja .
" Þegar þau hófu búskap var mjólkurkvótinn 76 þúsund lítrar , en þau hafa keypt 100 þúsund til viðbótar .
" Mig minnir að hér hafi verið 55 gripir þegar við komum , en nú eru þeir um 230 , " segir Sigurður .
" Við gerðum ekkert fyrsta árið , nema það sama og karlinn sem hér var áður hafði fengist við .
Svo fór maður að koma með sínar hugmyndir inn í reksturinn , rækta , breyta túnum , stækka þau og grafa .
Við höfum verið stöðugt að stækka og rækta tún síðastliðinn áratug .
En við fórum þá leið að byggja við þessa kofa sem hér voru og höfum bjástrað við það sjálf með föður mínum og svo hafa góðir vinir lagt okkur lið líka .
" Töluvert sjokk Stór hluti af bújörðinni var óræktarland , að sögn Sigurðar .
" Það voru beitarflákar fyrir hross og mýrar , sem við fórum að rækta og grafa .
En það tók mörg ár að skipuleggja hvernig ætti að vinna þessi tún og ganga um þau með vélum og skepnum .
Við fórum rólega af stað , en höfum haldið áfram á hverju ári .
Það segir sína sögu , að við höfum haft sama gröfumanninn á hverju ári , allt upp í sex vikur í senn .
" Nú er svo komið að þau eru komin með 100 hektara af túnum , en jörðin er 130 hektarar .
" Þessir 230 hausar eru ekki allt kýr , því við erum einnig með nautgripi og seljum mikið af nautakjöti .
Við ræktum gras , korn og grænfóður fyrir skepnurnar , en það er svo sem ekki hægt að rækta mikið annað á Íslandi , svo vit sé í .
" – Hvaða augum líturðu framtíðina á þessum tímapunkti ? " Ég get sagt þér það , að í gær leið mér þannig , að ég var hálfniðurlútur og hafði fengið töluvert sjokk , " svarar hann blátt áfram .
" Maður sveiflast svolítið í dag , en er þó kominn með hefil aftan í traktorinn .
Ég sé fyrir mér , að ef eitthvað er til í kerfinu sem getur mætt þessu tjóni með manni , ég þekki það ekki , þá verði maður að rífa sig af stað .
En ég hugsa að ég verði að sækja heyfeng annað , því hér þarf að heyja 1.700 rúllur og það næst ekki full uppskera .
" Hann segir skurðakerfið allt ónýtt .
Þá sitji jökulleirinn , sem flaut yfir allt , sumstaðar í sverðinum .
" Ég var búinn að keyra skít á allt og nú gægist grasið græna upp úr drullunni , en þegar leirinn sest í svörðinn er þetta grjótharður andskoti sem hleypir engu niður úr sér .
Hann kæfir allan gróður og ræktunin verður ónýt .
" Þar sem skurðakerfin eru full verður að keyra drulluna í burtu .
" Það er nauðsynlegt ef ég ætla að sprikla hér áfram , " segir Sigurður .
" Auðvitað verður maður að sjá að kerfið komi til móts við mann og heyforðinn verði nógur .
Svo þarf að taka ákvarðanir um að umbylta öllu , hvort sem það gerist núna eða þegar líður á sumarið .
En það er mikið starf .
Það þarf að fara yfir 11 hektara af skurðum og kostnaðurinn er eftir því , bæði ræktun og vinna .
En það er ekkert , sem hefur ekki verið gert áður í mannkynssögunni .
" Þarf þá að loka kofum Sigurður segist aldrei hafa velt þeim möguleika fyrir sér , að þetta gæti gerst .
" Ég sá þessa spýju koma rennandi ofan úr jöklinum og fór upp á þjóðveg til að forða mér .
Það voru engir heima nema ég .
Ég fylgdist með hlaupinu koma niður og undir brúna , sá það belja áfram , beið svolitla stund , en svo kom löggan og rak mig burtu , en þá var farið að sjatna svolítið .
Ég vonaði að það væri spýja sem ég slyppi með .
Eftir það hefur komið gusa , þetta helvíti kemur í gusum , og þá fór hún yfir .
En nei , ég hafði ekki velt þessu fyrir mér og aldrei að þetta yrði svona stórkostlega mikið .
Svo fór ég að velta því fyrir mér í gær , að nú hefði bara einn bær fengið gusuna yfir sig , en hvað myndi gerast ef Katla kæmi hér vestan megin .
Ef það er í líkingu við þetta , sem færi yfir Landeyjarnar , svo og svo margar jarðir , þá veit ég ekki hvernig ætti að mæta slíku tjóni .
Við megum bara þakka fyrir ef ekki verða stórar gusur , hvorki þar eða hérna megin .
Ef það verður ekki meira en eitt lítið kot sem fær þetta yfir sig .
Ég verð reyndar að viðurkenna , að ég hef lítið hlustað á fréttir og veit ekkert hvað er að gerast vestan megin .
En hér í kringum Svaðbælisá hefur ekkert ræktarland farið nema hér .
" – Hefurðu orðið var við ösku ? " Nei , en er ekki spáð norðanátt ? Maður þarf þá að reyna að loka einhverjum kofum .
" Sjómennskan góður skóli En fjölskyldan hefur kunnað vel við sig á Önundarhorni í gegnum tíðina .
" Tvær yngstu dæturnar þekkja ekkert annað , því þær eru fæddar hér , " segir Sigurður .
" Hér hefur okkur liðið vel og við eigum góða nágranna og vini .
Ég myndi segja að samfélagið hér , alveg út í Hvolsvöll og austur með öllu , sé mjög gott .
Og maður hefur veðurfarslega séð gott af því að búa hérna , ekkert er upp á það að klaga , þó að maður hafi ekki átt von á því að Eyjafjallajökull færi að hrista sig .
" Sigðurður er fæddur og uppalinn í Vík í Mýrdal , en fór á vertíð árið 1987 til Vestmannaeyja .
" Ég var á sjó í tíu ár , lærði til stýrimanns og fékk að spreyta mig á því í afleysingum með bát , " segir hann .
" Ég hefði ekki viljað sleppa þeirri lífsreynslu að vera til sjós .
Það var virkilega góður skóli , félagsskapurinn skemmtilegur og góður karlahúmor sem þar viðgengst .
" – En þú ákvaðst að gerast bóndi ? " Já , þetta breyttist þegar ég fór í Stýrimannaskólann .
Þá fór ég að vera meira heima og viðhorfið breyttist – mig langaði til að halda því þannig .
Sveitastörfin eru gamall draumur .
En ég var með frjókornaofnæmi , sem krakki útgrátinn af því þegar ég var í sveit .
Það eltist hinsvegar af mér með árunum og búskaparhættir breyttust , heyið er tekið í rúllum , en menn handleika það ekki lengur í böggum .
Það er allt annað líf .
" Svo margfaldast öll lán Sigurður og Poula Kristín höfðu sama háttinn á og fjölmargir Íslendingar – þau kynntust á balli .
" Það var fjörugt ástarlífið í Vestmannaeyjum á vertíðum í gamla daga , " segir Sigurður og hlær .
Poula er fædd í Færeyjum og uppalin í Vestmannaeyjum , en mamma hennar var færeysk og pabbi hennar er frá Skagaströnd .
Foreldrar Sigurðar búa hinsvegar í Vík , Jóhanna Sólveig , elsta systir hans , í Skálakoti undir Vestur-Eyjafjöllum og tvö yngri systkinin í Vík og Bandaríkjunum .
– Hefur gosið haft áhrif á búskap systur þinnar ? " Nei , en þau reka ferðaþjónustu , eru með hestaferðir , og eiga því mikið af hrossum .
Þau hafa verið að reka þau til og gera varúðarráðstafanir fyrir hugsanlegt öskufall .
Svo það er víða sem menn eru að amstra eitthvað og bjástra .
" – Það vex þér ekkert í augum að moka í burtu og byrja upp á nýtt ? " Nei , eins og ég segi , þá vaknaði ég í morgun og var búinn að bíta í mig að gera eitthvað .
Ég fékk svo mikinn stuðning í gær , símtöl frá alþingismanni , stjórnarmanni Landssambands kúabænda og framkvæmdastjóra Búnaðarsambands Suðurlands .
Þeir voru að stappa í mann stálinu , sögðust ætla að vera mér innan handar að komast í gegnum kerfið .
En það er ljóst að ég get þetta ekki einn og óstuddur .
Það hefur tekið tíu ár að framkvæma og rækta upp landið .
Og nú er sá tími kominn , að þetta þarf að fara að gefa uppskeru .
" – Þú hefur fjárfest og tekið lán ? " Já , já , ég er einn af þessum fáráðum , sem tóku erlend lán og allt er það í vinnslu hjá bankanum .
Mér finnst það ganga ansi hægt og er hræddur um að kominn sé tími á að eitthvað af þessum þingmönnum fari að ýta og rugga þeim báti til .
Það er sama hvort það eru bændalarfar eða fólk í Reykjavík ; það getur enginn lifað við það að vera með þennan klafa hangandi yfir sér .
Þær skuldir sem ég stofnaði til voru náttúrlega töluverðar , en samt þannig dæmi að maður sá fram úr þeim .
En svo margfaldast öll lán og við höfum búið við það ár eftir ár að öll aðföng hækka um tugi prósenda , áburður , olía , rúlluplast og allt fræið .
Það hefur því bæst mikill kostnaður á mann , svo ekki er hægt að mæta lánakostnaði , auk þess sem verð á nautakjöti hefur ekki hækkað í tvö ár .
Ég man að ég keypti nautakjöt fyrir 20 árum og þá kostaði það 350 krónur kílóið .
Í dag er verðið 440 krónur .
" – Þú hefur ekki haft mikinn tíma til að lesa skýrslu Rannsóknarnefndarinnar ? " Nei , ég ákvað að slökkva á útvarpinu .
Ég á helvíti góðan geisladisk í traktornum og eftir að rannsóknarskýrslan kom út hef ég látið hann damla .
Það má segja að ég sé búinn að fá nóg .
Ég er ánægður með að hún skyldi út , en það er fullt af öðru fólki sem á að hugsa um hana .
" – Þú hefur nóg á þinni könnu ? " Já .
Og þegar ég hugsa um það , þá draga þessar neikvæðu fréttir bara úr manni , valda pirringi og það hjálpar ekkert til .
Þá er betra að hlusta á Karlakórinn Heimi .
" 