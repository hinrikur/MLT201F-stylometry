Fyrir skömmu var þeirri skoðun lýst í brezka vikuritinu The Economist , að hin alþjóðlega fjármálakreppa , sem nú hefur bráðum staðið í þrjú ár væri að leiða til grundvallarbreytinga á viðhorfum Bandaríkjamanna til lífs og tilveru .
Í stað samfélags , sem byggði á mikilli neyzlu og almennri skuldasöfnun væri sparnaður að aukast og meiri áherzla lögð á útflutning .
Dregið hefði úr fasteignakaupum og fólk keypti minni hús en áður .
Kreditkortum í umferð hefði fækkað um 20% og áherzla lögð á kort , þar sem skuldin væri greidd upp í hverjum mánuði .
Slík breyting gerist ekki á einum degi en verði hún varanleg verða áhrifin gífurleg , þegar fram í sækir .
Nokkru áður hafði sama blað velt því fyrir sér , hvort hið " engilsaxneska módel " að samfélagi , sem byggðist á fjármálalegum töfrabrögðum og verðbólum á fasteignamörkuðum , væri á undanhaldi en að " þýzka módelið " , sem byggðist á nánu samstarfi verkalýðshreyfinga og stjórnenda fyrirtækja , stefnumörkun fyrirtækja með langtíma ávinning í huga og framleiðslu ekki síður en þjónustu , tæki við .
Sparnaður og vinnusemi réði ríkjum .
Þjóðverjar færu sér hægt .
Væru lítið fyrir breytingar og byltingar og lífsreynzla þeirra hefði kennt þeim að meta farsæld í lífinu .
Það er áhugaverð spurning , hvort bankahrunið , sem hér varð fyrir 18 mánuðum , eigi eftir að hafa í för með sér grundvallarbreytingu á lífsviðhorfi Íslendinga og mati fólks á lífsgæðum .
Stundum gerast þeir atburðir í lífi einstaklinga eða fjölskyldna að lífsviðhorf breytist á augabragði .
Það sem áður þótti eftirsóknarvert verður einskis virði .
Það sem áður þótti engu skipta verður grundvallaratriði í lífinu .
Þetta gerist , þegar mikil áföll verða vegna veikinda eða dauðsfalla eða af öðrum ástæðum .
Bankahruninu verður ekki jafnað við þá atburði í sögu þjóðarinnar fyrr á öldum , þegar kólnandi veðurfar , náttúruhamfarir af ýmsu tagi , drepandi pestir og aflabrestur leiddu til mikils skepnufalls og meiriháttar mannfalls .
En í lífi Íslendinga nútímans verður bankahrunið og allt sem því fylgdi atburður , sem ekki gleymist .
Atburður , sem er líklegur til að hafa mótandi áhrif á þá , sem hann upplifðu , ekki sízt millikynslóðina , sem fram að þeim tíma hafði litlu öðru kynnzt en velgengni .
Á tíunda áratug síðustu aldar hafði ég stundum orð á því við hina upprennandi kynslóð , að við Íslendingar værum fiskimenn , sem lifðum langt norður í höfum .
Á því yrði engin breyting í meginefnum , þótt ýmislegt hefði komið til , sem hefði skotið fleiri stoðum undir afkomu okkar .
Slíkum athugasemdum var tekið með brosi á vör en úr augum og látbragði mátti lesa : hann er orðinn gamall og fylgist ekki lengur með tímanum .
Umfjöllun The Economist – blaðs , sem á sér meira en 150 ára sögu – sem vitnað var til hér að framan , er vísbending um að þjóðir Vesturlanda séu að byrja að ná áttum .
Engum þarf að koma á óvart , þótt það hafi gerzt fyrr í Þýzkalandi en annars staðar .
Engin þjóð í okkar heimshluta hefur upplifað annað eins hrun og hörmungar eftir að hafa hreykt sér hátt sem herra Evrópu nokkrum misserum áður .
Vesturlandabúar hafa lifað góðu lífi á því að láta fátækt fólk í öðrum heimshlutum framleiða fyrir sig ódýrar vörur .
Það er okkur sjálfum og nágrannaþjóðum okkar til farsældar að átta okkur á , að við getum ekki bara lifað á framleiðslu annarra heldur verðum að leggja okkar af mörkum sjálf á þeim sviðum , sem við þekkjum bezt til .
Nú er sjávarútvegurinn á ný grundvallaratvinnuvegur íslenzku þjóðarinnar og við eigum að vera stolt af því og nýta hæfni og þekkingu nýrra kynslóða til að þróa þann atvinnuveg áfram .
Fiskurinn hefur alltaf skipt sköpum í lífi þessarar þjóðar , gerir enn og mun gera um langa framtíð .
Landbúnaðurinn hefur líka fylgt okkur frá upphafi Íslandsbyggðar .
Það á ekki að gera lítið úr honum eins og margir hafa tilhneigingu til að gera heldur hefja hann til vegs á ný .
Stóru fyrirtækjasamsteypurnar , sem urðu til um og upp úr aldamótum , eru fallnar en litlu einkafyrirtækin og fjölskyldufyrirtækin , sem hurfu í skuggann af þeim stóru , standa fyrir sínu .
Þegar veröldin hrynur er skynsamlegt að leita til upphafsins og byrja að rækta garðinn sinn á ný .
Við Íslendingar gerðum okkur háar hugmyndir um sjálfa okkur og stöðu okkar í veröldinni um skeið .
Einkaþoturnar , sem ekki var þverfótað fyrir á Reykjavíkurflugvelli , voru birtingarmynd þess hugarheims .
Það eru önnur lífsgæði eftirsóknarverðari en þau að fljúga um í einkaþotum eða að ráðamenn Íslendinga telji sig vel til þess fallna að leysa vandamál annarra þjóða .
Væntanlega hefur bankahrunið opnað augu okkar fyrir því , að það sem mestu skiptir í lífi Íslendinga er að byggja hér upp farsælt samfélag , sem byggir á hófsemi , vinnusemi og nægjusemi og hæfilegum jöfnuði í lífsafkomu .
Saga okkar sýnir , að of mikill efnamunur er til bölvunar í því fámenni , sem við búum við hér .
Þarf metnaður okkar fyrir hönd þessarar þjóðar að vera meiri ? Við búum í stórkostlegu landi .
Náttúra þess er einstök þótt hún geti verið grimm eins og hörmulegir atburðir síðustu daga eru enn ein áminning um .
Með því að setja þjóðinni slík raunhæf og hófsöm markmið á 21. öldinni mun fólki líða betur og þá verður auðveldara að ná þeirri sátt , sem er nauðsynleg í stað þess sundurlyndis , sem nú tröllríður samfélaginu – og ekki í fyrsta skipti – sem allir eru orðnir dauðþreyttir á .
Að búa í sátt og samlyndi í þessu fallega landi er eftirsóknarvert .
Kannski er betri jarðvegur fyrir þau lífsgæði en áður .
