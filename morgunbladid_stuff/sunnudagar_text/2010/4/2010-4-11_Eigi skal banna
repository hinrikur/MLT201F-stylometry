Deilt er um það vestur í Toronto í Kanada hvort verjandi sé að bókin The Shepherd ' s Granddaughter eftir Anne Laurel Carter sé í hillum skólabókasafna , en ýmsir höfðu beitt sér fyrir því að hún yrði bönnuð .
Bókin segir frá stúlkunni Amani sem langar til að taka við af fjárhirðinum afa sínum .
Á endanum fær hún starfann og veddur starfinu betur en nokkurn hefði grunað , en landnámsbyggð Ísraelsmanna ógnar afkomu fjölskyldunnar því landnemarnir vilja byggja á beitilandi hennar og hafa sitt fram ; beitilendur verða að húsagrunnum og eitrað er fyrir hjörðinni , en þegar frændi Amai og faðir eru handteknir fyrir mótþróa koma rabbíi og kristnir friðsemjendur þeim til hjálpar .
Þessi söguþráður fór öfugt í einhverja foreldra sem sneru sér til samtaka sem berjast fyrir því að málstaður Ísraelsmanna sé ekki affluttur og þau sneru sér síðan til skólayfirvalda í Toronto .
Í umfjöllun skólayfirvalda kemur fram að þó bókin sýni Palestínumenn í jákvæðu ljósi hvetji hún til þess að vandamál séu leyst án ofbeldis og í ljósi þessa ákveðið að bókin fengi að sitja áfram í hillum .
Anne Laurel Carter hefur gefið út fjölda bóka , sjö bækur fyrir börn , níu fyrir ungmenni og eina fyrir fullorðna .
Hún er margverðlaunuð og nefna má að bókin umdelda hefur hlotið fimm bókmenntaverðlaun sem besta ungmennabók ársins .
