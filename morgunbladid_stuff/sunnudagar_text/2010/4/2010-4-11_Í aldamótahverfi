Grafarholtið er aldamótahverfi Reykjavíkur .
Fyrstu húsin þar voru reist í kringum 2000 og nú er þar orðin þétt byggð og samfélag sem spannar allt litróf manlífsins .
Í þessum borgarhluta býr jafnt ungt fólk og gamalt sem á sína sigra og sorgir , sitt á hvað .
Ætla má að margir hafi byggt hallir sínar þegar fyrir sjálfsaflafé en í góðæri síðustu ára hafi einhverjir tekið allt út á krít .
" Myntkörfufólkið er víða , þeir þegnar þjóðfélagsins sem eru mjög skuldsettir og eiga varla fyrir salti í grautinn .
Það er eitt af brýnustu verkefnum ríkisstjórnarinnar að taka á vanda og stöðu þess fólks , " segir Hilmar Hólmgeirsson , íbúi við Marteinslaug .
Mikið var um dýrðir á Íslandi árið 2000 .
Þá var þess minnst að þúsöld var liðin frá landafundum norrænna manna í Ameríku og jafnlangur tími var frá kristnitökunni á Íslandi .
Voru götur í hverfinu nýja nefndar með tilliti til þessa .
Landafundagöturnar eru til að mynda Vínlandsleið , Guðríðarstígur og Grænlandsleið en götunöfn sem eiga að minna á kristnihaldið eru Prestastígur , Kirkjustétt , Kristnibraut og Marteinslaug en sú síðasttalda er nefnd eftir heitri laug austur í Haukadal sem nefnd er eftir heilögum Marteini .
Hilmar Hólmgeirsson býr með fjölskyldu sinni í litlu fjölbýlishúsi við Marteinslaug .
" Í okkar stigagangi eru sex íbúðir og talsverður samgangur milli fólks , enda erum við flest á svipuðum aldri og með svipuð viðhorf og áhugamál .
Ég hafði allan fyrirvara á mér þegar ég flutti í þetta hverfi fyrir fimm árum , en ákvað þó að slá til .
Allt frá upphafi hefur fjölskyldunni hins vegar líkað frábærlega hér .
Mér finnst hverfið mjög þægilegt ; héðan eru til dæmis þægilegar gönguleiðir í skógræktina hér fyrir ofan byggðina eða upp á Úlfarsfell .
Uppi á hæstu bungu hér á Grafarholtinu sjálfu er sömuleiðis mjög víðsýnt , þar blasir við Vífilsfellið , Bláfjöllin , Reykjanesfjallgarðurinn , stærstur hluti höfuðborgarsvæðisins , Faxaflóinn og Snæfellsjökull , " segir Hilmar , sem lofar hve vel er staðið að skólamálum í Grafarholtshverfi .
" Börnin okkar tvö , þau Magnús Snær , sem er ellefu ára , og Ólína Sif , sem er tveimur árum yngri , eru í Sæmundarskóla .
Skólinn er enn í bráðabirgðahúsnæði , skúrum sem er raðað saman í eina þyrpingu .
Það breytir samt ekki því að kennurum og öðru starfsfólki hefur tekist að mynda þá menningu í skólanum að nemendunum , sem eru um 200 , líður vel og líklega þekkja flestir hver annan með nafni .
Skógarferðir og bingókvöld eru reglulega á dagskrá og foreldrastarfið er öflugt .
Margt í starfi skólans og þeim brag sem einkennir hverfið minnir mig stundum á mína eigin æsku , þegar ég var að alast upp í litlum bæ úti á landi þar sem krakkarnir þurftu einfaldlega að hafa ofan af fyrir sér sjálfir og finna sér eitthvað til dundurs .
" Fram er íþróttafélag Grafarholtsins og hefur starf þess í hverfinu verið að eflast smám saman .
" Íþróttastarfinu er sinnt af mentaði og eins þjónustu borgarinnar .
Áður fyrr var mikið talað um lyklabörnin í borginni sem gengu sjálfala eftir að skóladegi lauk og höfðu hvergi skjól .
Núna er málum hins vegar svo komið fyrir að þegar skóladegi lýkur tekur frístundaheimilið við og þar hafa krakkarnir skjól uns foreldrarnir koma heim .
Hins vegar vantar okkur tilfinnanlega sundlaug hér í hverfinu og vonandi kemur hún einhvern tíma á allra næstu árum , " segir Hilmar .
Uppáhaldsstaðir Hilmars 1 .
Mér finnst til eftirbreytni hve vel er staðið að útivistarsvæðunum hér í Grafarholti .
Heiman frá mér er mjög skemmtileg gönguleið í skógræktarsvæðið hér skammt frá og þaðan er ekki langur gangur upp á Úlfarsfellið , en af því er mjög víðsýnt .
Mér finnst góður og röskur klukkustundarlangur gangur allra meina bót fyrir líkama og sál .
2 .
Börnin okkar eru í Sæmundarskóla sem er ekki langt frá okkur .
Mér finnst til eftirbreytni hvernig staðið er að skólastarfi , vel er haldið utan um nemendur sem eru ekki svo margir að neinn gleymist eins og hætta er á í fjölmennari skólum .
Þá er foreldrastarfið mjög öflugt – og ýmsar skemmtilegar uppákomur eru reglulega .
3 .
Úr Grafarholtinu er ég skotfljótur í vinnuna en ég starfa á Bílaborg sem er á Stórhöfðanum .
Kostir hverfisins eru satt að segja endalausir .
sbs@mbl.is 