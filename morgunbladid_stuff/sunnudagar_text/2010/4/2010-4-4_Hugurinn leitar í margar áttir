Sem bókaunnandi á ég það til að safna upp of mörgum bókum sem ég byrja á og les í bland við aðrar .
Þessi ósiður kemur til af því í hve margar áttir hugurinn leitar og dagamunur er á því hvort ég les heimspeki eða róttæka pólitík , heimsbókmenntir eða pönkrit , vísindaskáldskap eða ljóð .
Af róttækum skrifum lauk ég við um daginn " The Coming Insurrection " sem hin frönsku " the invisible committee " lentu í fangelsi fyrir , þar sem ríkissaksóknari taldi víst að fólk sem svona gæti skrifað væri hryðjuverkamenn .
Það eru einmitt karakter uppreisnarmannsins og hlutverk hans í sögunni sem landi þeirra Camus veltir fyrir sér í " The Fastidious Assassins " , en það rit færði kærastan mér eftir að hún heimsótti heimaland sitt eitt sinn .
Af samtímaanarkistum lærði ég mikið af viðtalsbókinni " Mythmakers & Lawbreakers - anarchist writers on fiction " .
Anarkistar leika einnig stórt hlutverk í hrífandi skáldsögu Thomas Pynchons , " Against the Day " .
Sú bók heillar mig og ég gríp í hana af og til en hún er soddan doðrantur að mögulega verð ég að hætta að vinna fyrir hana .
Annar doðrantur sem hefur í sér anarkismann og ég er að lesa með hléum er " Gargantúi og Pantagrúll " eftir Rabelais .
Fredy Perlman setti fram sína ljóðrænu útgáfu af því hvernig siðmenning okkar , sem byggð er á ofbeldi og misbeitingu valds , myndaðist .
Hann nefndi ritgerð sína " Against His-story , Against Leviathan " .
Allt frá barnæsku hef ég velt fyrir mér hvernig þeir valdapíramídar mynduðust sem í dag er tekið sem sjálfsögðum hlut .
Ritgerð Fredy Perlmans skýrir ýmislegt lesi ég hana með tilliti til akademískrar sagnfræði og mannfræði .
Sömuleiðis hefur útbreiðsla siðmenningarinnar út yfir hinn náttúrulega heim lengi verið mér áhyggjuefni .
Því greip ég feginshendi greinasafnið " Patterned ground : Entanglements of nature and culture " þar sem ég rakst á það í bókaverslun , notað eintak að sjálfsögðu en nær allar bækur mínar kaupi ég notaðar , í Kolaportinu , í bílskúrum nágranna eða á ferðalögum .
Til að kyrra hugann les ég Gyrði Elíasson .
Hans bækur hafa alltaf talað til mín .
Les núna ljóðabókina " Tvífundnaland " og smásagnasafnið " Steintré " .
Sömuleiðis jarðbundin en um leið full af kraftaverkum er bók Einars Más " Rimlar hugans " .
Pönkarinn finnur sig síðan í ferðasögum Kate Lopresti " Constant Rider Omnibus - Stories from the public transportation front " .
