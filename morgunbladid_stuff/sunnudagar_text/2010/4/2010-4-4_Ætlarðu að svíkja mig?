Enginn kemur þangað ótilneyddur , alltént ekki til dvalar .
Aðbúnaður er misjafn , eftir því hvernig menn framfylgja reglum og standa sig almennt í stykkinu , en í besta falli er hægt að hafa það bærilegt .
Eins langt og það nær þegar menn hafa verið sviptir frelsinu .
Litla-Hraun er að sönnu óvenjulegt samfélag .
Texti : Orri Páll Ormarsson orri@mbl.is Ljósmyndir : Júlíus Sigurjónsson julius@mbl.is Búmm ! Hnefinn skellur af fullum þunga á hurðinni svo undir tekur í ganginum .
Menn horfa hver á annan .
Andrúmsloftið er þrúgandi .
" Magga , " er hrópað .
Annað högg .
" Já .
" " Ætlarðu að svíkja mig ? " " Hvers vegna heldurðu það ? " " Þú lofaðir að tala við mig í dag .
" " Ég tala ekki við þig meðan þú lætur svona .
Ef þú róar þig niður skal ég tala við þig á eftir .
" Þögn .
Við höldum áfram inn eftir einangrunardeildinni í Húsi 1 á Litla-Hrauni .
Ég , Júlíus Sigurjónsson ljósmyndari , Páll Egill Winkel fangelsismálastjóri og Margrét Frímannsdóttir , forstöðumaður fangelsisins á Litla-Hrauni .
Húsin á Litla-Hrauni eru níu talsins ( Hús 1 , Hús 2 o.s.frv. ) en fangelsið var tekið í notkun fyrir 81 ári .
Menn eru enn að jafna sig eftir uppákomu daginn áður sem lauk með því að fanginn , sem barði svo hraustlega á hurðina á klefanum sínum , var færður í einangrun .
Þar verður hann í 7 til 15 daga , hvort sem honum líkar betur eða verr .
Hart er tekið á agabrotum á Hrauninu .
Einangrunarklefarnir eru sex .
Þar inni er beddi , klósett , lítið borð og kollur , boltaður niður .
Ekkert annað .
Það er óþægileg tilfinning að koma inn í slíkan klefa enda þótt það sé ekki nema í augnablik – og dyrnar séu ólæstar .
Klefarnir eru notaðir jöfnum höndum fyrir afplánunarfanga sem framið hafa agabrot og gæsluvarðhaldsfanga .
Í versta falli geta gæsluvarðhaldsfangar þurft að dveljast þar í nokkrar vikur .
Það veltur á rannsóknarhagsmunum .
Þeim er hleypt út í eina klukkustund á sólarhring , fá þá að fara út í lokað port til að teygja úr sér .
Margrét segir að fyrstu eina til tvær vikurnar spretti þeir upp og drífi sig út en þegar líða taki á varðhaldið dragi hratt af þeim .
" Eftir þrjár til fjórar vikur getum við þurft að beita fangana fortölum til að fá þá til að standa upp og yfirgefa klefann , " segir hún .
Vitaskuld er þetta ekki mannúðleg meðferð en á móti kemur að menn sem sitja í gæsluvarðhaldi eru grunaðir um alvarleg brot gegn samfélaginu .
Markmiðið með gæsluvarðhaldi er annars vegar að koma í veg fyrir að sakborningur torveldi rannsókn máls og hins vegar að taka viðkomandi úr umferð , þyki það nauðsynlegt vegna öryggis- eða almannahagsmuna .
Grannt er fylgst með einangrunar- og gæsluvarðhaldsföngum í útivistinni enda mikilvægt að þeir komi ekki skilaboðum til annarra fanga sem spillt geta fyrir rannsókn viðkomandi sakamáls .
Af þeim sökum hefur föngunum verið bannað að reykja í portinu en brögð voru að því að þeir notuðu stubbana til að koma skilaboðum til annarra fanga .
Neyðin kennir naktri konu að spinna .
Áður en við yfirgefum einangrunardeildina nemur Margrét staðar fyrir utan klefa fangans sem var í svo miklu uppnámi þegar okkur bar að garði .
Allt er með kyrrum kjörum , þannig að hún opnar lúguna á hurðinni .
Maðurinn gefur sig á tal við hana , á mun lágstemmdari nótum en áður .
" Þarna sérðu , " segir Margrét .
" Ég tala alltaf við þig þegar þú ert rólegur .
" Fanganum líður greinilega mjög illa og biður Margréti um aðstoð .
Hún lofar að ræða við lækni og hjúkrunarfræðing fangelsisins og biðja þau að líta til hans .
Þau skilja sátt .
Að sinni .
Fangelsisyfirvöld álíta téðan mann hættulegan , sjálfum sér og öðrum .
Nú styttist í að hann ljúki afplánun sinni en Páli hrýs hugur við að sleppa honum lausum .
" Þessi maður þarf á hjálp að halda , allt annars konar hjálp en hægt er að veita hér .
Hann á í raun ekkert erindi í fangelsi .
Þrátt fyrir það rekumst við hvarvetna á veggi þegar við reynum að koma honum í skjól í kerfinu .
Því miður teljum við okkur í undantekningartilfellum fá eðlilega lausn og þjónustu í þeim efnum .
Meginreglan er sú að enginn vill gera neitt fyrir andlega veika fanga .
Réttargæsludeildin á Sogni er bara fyrir ósakhæfa menn .
Þegar menn af þessu tagi koma út er í okkar huga eðlilegt að búið sé að undirbúa jarðveginn og gera allt sem kerfið getur til að draga úr líkum á því að þeir fremji aftur alvarleg brot .
Það gerir samfélagið með því að tryggja þeim nauðsynlega þjónustu .
Því er ekki að heilsa í dag .
" Ótrúlegar smyglleiðir Talið berst að fíkniefnum og Páll viðurkennir að því miður hafi ekki enn tekist að finna leið til að koma alfarið í veg fyrir að þau komist inn í fangelsið enda séu hugmyndaauðgi gesta engin takmörk sett þegar kemur að því að smygla inn lyfjum .
Hann sýnir okkur aðstöðuna sem fangaverðir hafa til að leita á gestum fanga og hún er vissulega bágborin .
Ýmsar smyglleiðir hafa þó verið stöðvaðar .
" En við þurfum betri aðstöðu til að uppræta þetta vandamál í eitt skipti fyrir öll , " segir Páll .
Leiðin liggur inn á heimsóknardeildina í Húsi 2 þar sem fangar hitta gesti sína .
Þeir eiga rétt á einni heimsókn frá nánustu vandamönnum á viku .
Þá getur fangi sótt um heimsóknarleyfi fyrir aðra aðila og er það háð samþykki yfirmanna fangelsisins .
Heimsóknartíminn er þrjár klukkustundir í senn .
Ekki er heimsóknaraðstaðan stórbrotin .
Tólf boruleg herbergi með bedda og stól .
Þar er alltént næði .
Páll segir erfiðast að horfa upp á heimsóknir eiginkvenna eða kærastna fanga með lítil börn , þegar pabbinn á ef til vill eftir að sitja inni í tíu ár .
Í Húsi 2 er líka aðstaða lækna , hjúkrunarfræðinga og sálfræðings .
Hús 3 er alþjóðlegt samfélag , þar búa saman Íslendingar , Pólverjar og Litháar en yfirgnæfandi meirihluti erlendra fanga er frá þeim tveimur löndum .
Klefarnir eru 22 , sumir tvísetnir .
Það er að koma hádegi og menn eru á þönum um ganginn .
Sumir að fá sér í svanginn , aðrir að horfa á sjónvarpið , enn aðrir að spjalla á herbergjum .
Erillinn minnir einna helst á flugstöð .
Einn fanginn gefur Júlíusi góðfúslega leyfi til að mynda í herbergi sínu .
Nokkrir fangar safnast saman fyrir utan , flissandi .
" Smile , smile , " hrópa þeir á félaga sinn .
Athygli vekur náungi sem sprangar um á brókinni einni fata .
Menn eru upp til hópa vel vöðvum búnir .
Það er einhver spenna í loftinu sem kemur kannski ekki á óvart enda eru þarna til húsa fangar sem eru " ekki að gera neitt í sínum málum " , samkvæmt skilgreiningu fangelsisyfirvalda .
Úti í horni rís ósætti milli fulltrúa ólíkra menningarheima en menn vægja áður en illa fer .
Sumir þurfa þó alltaf að eiga lokaorðið : " Fokkaðu þér ! " Hendur fara á loft með tilheyrandi bendingum .
Í Húsi 3 tala menn enga tæpitungu .
Ágætt er að komast út , það verður að segjast alveg eins og er .
Margrét vekur athygli á stéttinni í fangelsisgarðinum , hún er nýlega hellulögð .
Þar voru að verki fangarnir sjálfir .
" Þetta er allt annað en mölin sem var áður .
Síðan umgangast menn svæðið líka betur eftir að hafa gert þetta sjálfir , " segir hún .
Ekki verður annað séð en handverkið sé til mikillar fyrirmyndar .
Því næst kynnum við okkur vinnuaðstöðu fanga í Húsi 6 .
Helstu verkefni eru vörubrettasmíði , hellusteypa , þrif , þvottahús , skrúfbútaframleiðsla , skjalaöskjuframleiðsla , bílnúmera- og skiltagerð , samsetning í járn- og trésmíði og bón og þvottur bíla .
Svo skemmtilega vill til að skjalaöskjuframleiðslan er fyrst og fremst fyrir Hæstarétt , en honum ber samkvæmt lögum skylda til að varðveita málsgögn í pappírsformi .
Fangar eru með öðrum orðum að útbúa öskjur undir eigin málskjöl .
Rólegt er á vinnusvæðinu enda komið hádegi og menn farnir í mat .
Við hittum þó mann sem hefur sérhæft sig í gerð skartgripa .
Hann sýnir okkur öskju með hálsmenum , allt hina haganlegustu smíð , alltént frá sjónarhóli leikmanns .
Margrét hefur lagt áherslu á nýsköpun í sinni tíð og mun það hafa mælst vel fyrir meðal fanga .
Fjölbrautaskóli Suðurlands hefur umsjón með skólahaldi fanga , námsframboð er sambærilegt við það sem tíðkast í fjölbrautaskólum .
Um sextíu fangar hófu nám á þessari önn en alltaf er eitthvað um afföll .
Um síðustu áramót lauk einn fanganna stúdentsprófi og hyggur hann á framhaldsnám .
Útivera og tómstundir skipta einnig sköpum í fásinninu á Litla-Hrauni .
Fangi á rétt á útiveru og að iðka tómstundastörf , líkamsrækt og íþróttir í frítíma eftir því sem aðstæður í fangelsi leyfa í að minnsta kosti eina og hálfa klukkustund á dag nema það sé ósamrýmanlegt góðri reglu og öryggi í fangelsi .
Útivistartímar eru alla daga á hinum ýmsu tímum .
Áður en lengra er haldið býður Margrét okkur til hádegisverðar í matsal starfsmanna í Húsi 4 , stærstu byggingunni á lóðinni .
Á borð er borið dýrindis slátur og grjónagrautur .
Hvort tveggja rann ljúflega niður .
Hér muna menn greinilega að velja íslenskt .
Hús 4 , þetta með turninum , var tekið í notkun árið 1995 .
Þar eru fimm álmur með ellefu klefum hver .
Þar er rýmra um menn en í Húsi 3 enda hafa fangarnir þar upp til hópa sýnt merki um bót og betrun .
Það borgar sig að virða reglur fangelsisins , það gerir mönnum lífið bærilegra .
Frelsissvipting er þung refsing og það hlýtur að vera huggun harmi gegn að hafa aðgang að helstu þægindum og afþreyingu sem fangelsið hefur upp á að bjóða , svo sem tölvu og sjónvarpi .
Það styttir mönnum stundir .
Andrúmsloftið er allt annað í Húsi 4 en við lítum inn á tvo ganga , meðferðarganginn ( sjá nánari umfjöllun ) og langagang .
Seinna nafnið helgast ekki af lengd gangsins , heldur lengd dómanna sem íbúarnir hafa á bakinu .
Eðli málsins samkvæmt geta menn búið sig undir langa sambúð þar .
Þokkalega bjart er yfir mönnum , alltént í ljósi aðstæðna .
Viðmælandi okkar á langagangi segir menn ekki velta sér upp úr því hversu lengi þeir eigi eftir að sitja inni .
Það stoði ekki .
Líklega á hann kollgátuna .
Í fangelsi er best að láta hverjum degi nægja sína þjáningu .
Heimsókninni á Litla-Hraun er lokið og við Júlíus ljósmyndari höldum sem leið liggur út um aðalhliðið .
Frelsinu fegnir .
Það er þá eftir allt saman ekki sjálfgefið ...
Góðir hlutir gerast hægt " Góðir hlutir gerast hægt , en slæmir hlutir koma í hvelli .
" Spakmælið á ísskápnum á svokölluðum meðferðargangi í Húsi 4 á Litla-Hrauni segir allt sem segja þarf .
Það er maraþonhlaup en ekki spretthlaup að koma lífi sínu á réttan kjöl .
Ellefu fangar eru þar til húsa og eiga það allir sameiginlegt að vera að vinna í sínum málum .
Þeir eru edrú og ætla að vera það áfram .
Létt er yfir mönnum á meðferðarganginum og sjö þeirra gefa sig fúslega á tal við blaðamann og eru sammála um að gott sé að vera á meðferðarganginum .
" Flestir fangarnir hér á Litla-Hrauni vilja komast á Kvíabryggju eða Bitru þegar hún verður opnuð en við viljum vera hér áfram .
Mórallinn á meðferðarganginum er engu líkur , " segir einn .
Dagurinn hefst án undantekningar með hugleiðingu klukkan átta á morgnana .
Þar byggja menn sig upp og hvetja hver annan fyrir verkefnin sem eru framundan .
Að því búnu fara menn eftir atvikum í vinnu eða skóla .
Grúppa er í hádeginu , allir á ganginum eru saman í matarklúbb , einn eldar og tveir annast uppvaskið .
Boðið er upp á fyrirlestur á hverjum fimmtudegi og skylda er að mæta á þrjá AA-fundi á viku .
Á mánudögum stýrir utanaðkomandi aðili þeim fundum .
Þá hafa menn tækifæri til að sækja AA-fund á Selfossi einu sinni í viku , til að sjá hvernig tekið er á málum utan rimlanna .
Flestir eru í 12 spora kerfinu og menn styðja hverjir aðra með ráðum og dáð .
" Við erum allir jafnir og enginn með grímu .
Hér læra menn að bera ábyrgð , " segir einn íbúanna .
Detti menn út úr rútínunni verða þeir að yfirgefa meðferðarganginn .
Enginn afsláttur er gefinn af því .
Detti menn í það er vitaskuld sjálfhætt .
" Það er samkomulag um það að láta strax vita klikki einhver .
Við höfum ekki efni á því að vera með skemmd epli hér á ganginum , " segir einn piltanna .
Sömu þrír fangaverðirnir hafa umsjón með ganginum og bera menn þeim afar vel söguna .
Upphaflega var dvölin á meðferðarganginum miðuð við þrjá mánuði en nú er hún opin .
Langur biðlisti er eftir plássi .
Í hópnum sem ræðir við Sunnudagsmoggann eru tveir sem verið hafa í fjóra mánuði á ganginum .
Ekkert fararsnið er á þeim .
" Það er ótrúlega gott að vera á meðferðarganginum , hér er engin pissukeppni og engin fýla .
" Úrbætur þola enga bið Staðan í þessum málaflokki er mjög slæm og hefur ekki verið svona slæm frá upphafi , held ég megi segja .
Boðunarlistinn rennir stoðum undir það .
Við erum með um 130 afplánunarpláss í landinu og núna bíða tæplega 350 manns eftir afplánun .
Það eru ríflega 200 fleiri en fyrir tveimur og hálfu ári , " segir Páll Egill Winkel forstjóri Fangelsismálastofnunar spurður um stöðuna í fangelsismálum ríkisins .
" Refsingarnar sem við fáum til fullnustu hafa líka verið að lengjast , farið úr 140 árum upp í 330 ár á einum áratug .
Á þessum tíma hefur fangarýmum aðeins fjölgað um átta , " heldur hann áfram .
" Fyrir rúmum tveimur árum byrjuðum við að tvísetja í klefa þar sem því verður við komið , þ.e. í Hegningarhúsinu , Akureyrarfangelsinu , Kópavogsfangelsinu og á Litla-Hrauni .
Það þýðir að nýtingin er vel yfir 100% en út frá öryggissjónarmiðum er talað um að 90% nýting sé hámarkið .
Þetta hefur gengið glettilega vel – sem ég þakka fyrst og fremst góðu starfsfólki og góðri samvinnu – en það er alveg ljóst að svona ástand getur maður ekki boðið starfsfólki upp á til lengdar .
Starfsfólk í öllum fangelsunum hefur með réttu gert athugasemdir við álagið .
" Þetta ástand hlýtur líka að hafa áhrif á fangana .
" Það er alveg ljóst að spennustigið eykst meðal fanga eftir því sem fangelsin verða fyllri og þrengslin meiri .
Við höfum takmörkuð úrræði til að skilja að hópa enda vantar fleiri deildir í fangelsi landsins til aðskilnaðar .
Við þetta má bæta að fjöldinn allur af fólki er á reynslulausn og í samfélagsþjónustu .
Sérfræðingarnir sem sinna öllum þessum hópi eru fjórir , tveir sálfræðingar og tveir félagsráðgjafar .
" Getum við leyft okkur að nota orðið " ófremdarástand " í þessu sambandi ? " Já , við getum leyft okkur það .
Þetta er ekkert annað .
Lausn þessara mála þolir enga bið .
" Hvað er til ráða ? " Dómsmálaráðuneytið fól okkur fyrir nokkru að gera grein fyrir stöðunni og koma með hugmyndir að lausnum .
Þær höfum við lagt fram , bæði bráðabirgðalausn sem er opnun fangelsins á Bitru nú í apríl , sem bjargar okkur tímabundið , og varanlega lausn sem felur í sér byggingar fangelsa .
Þar er einna helst tvennt sem þarf að gera .
Annars vegar að byggja gæsluvarðhalds- og móttökufangelsi í Reykjavík og hins vegar að bæta aðstöðu starfsmanna á Litla-Hrauni áður en farið verður að byggja við það fangelsi líka .
" Páll fagnar samþykkt ríkisstjórnarinnar í vikunni um að auglýsa byggingu nýs öryggisfangelsis , fáist fjármagn , svo sem fjallað hefur verið um í Morgunblaðinu .
" Við höfum skynjað mikinn skilning hjá Rögnu Árnadóttur dómsmálaráðherra og finnum að hún hefur áhuga á því að ná árangri í þessum málum .
Satt best að segja höfum við ekki skynjað að okkar málaflokkur sé eins framarlega í forgangsröðinni og nú .
" Er það að þínu mati kostur í þessu tilliti að Ragna kemur úr embættismannakerfinu en er ekki kjörinn fulltrúi ? " Tvímælalaust .
Áður en Ragna varð ráðherra þekkti hún málaflokkinn mjög vel og vissi hver þróunin hefur verið .
Hún býr að því .
Það er augljós kostur .
" Fæst fangelsin sem hér eru starfrækt hafa verið byggð sem fangelsi .
Yrði þetta nýja fangelsi til þess fallið að auka öryggi fanga og fangavarða ? " Tvímælalaust .
Það er alveg skýrt í mínum huga að ekki verður undan því komist að hér rísi fangelsi þar sem hægt er að tryggja öryggi fangavarða og fanga og ráðstafanir gerðar til að aðskilja hópa hættulegra manna , hvort sem það eru erlend glæpagengi eða íslenskir glæpamenn .
Nýtt og öruggara fangelsi myndi líka þýða að auðveldara yrði að stemma stigu við því að fíkniefni berist inn .
" Í skýrslu Ríkisendurskoðunar , sem út kom í vikunni , er tekið undir margt af því sem þú hefur komið inn á .
Þú hlýtur að fagna þeirri skýrslu ? " Það er afar mikilvægt að sjálfstæður fagaðili eins og Ríkisendurskoðun sem jafnframt er ráðgefandi fyrir Alþingi , skuli í stærstum atriðum taka undir okkar sjónarmið .
Það er ómetanlegt .
" Biðin eftir afplánun lengist jafnt og þétt .
Það hlýtur að vera óþægilegt fyrir menn sem bíða eftir því að taka út sína refsingu ? " Tvímælalaust .
Við vitum af mönnum sem hafa fengið dóm fyrir nokkrum árum en bætt sitt ráð í millitíðinni , farið í nám og myndað fjölskyldur og eignast börn .
Síðan eru þeir kallaðir í afplánun .
Þetta gerist ítrekað .
Því miður er lítið við þessu að segja en auðvitað hefur maður samúð með þessum mönnum .
Á móti kemur að við verðum að raða mönnum niður eftir því hversu hættulegir þeir eru .
Það þýðir til dæmis að menn sem ekki hafa greitt sektir eru nánast alveg hættir að komast að .
Opnun fangelsisins á Bitru bætir að vísu úr því , að minnsta kosti tímabundið .
Þegar það fangelsi verður opnað áætlum við fimm pláss í fangelsum ríkisins fyrir þá sem ekki hafa borgað sektir .
Við viljum alls ekki hafa stöðuna svona .
Þetta er ein af ástæðunum fyrir því að úrbætur í fangelsismálum ríkisins þola enga bið .
Þarfagreining leiddi í ljós að við þurfum 36 ný pláss til að geta unnið á boðunarlistanum og komið hlutunum í eðlilegt horf .
" Eru þyngri dómar helsta skýringin á því að hægar gengur að boða menn í afplánun en áður ? " Já .
Dómar hafa jafnt og þétt verið að þyngjast í veigamiklum brotaflokkum , eins og fíkniefnabrotum og kynferðisbrotum .
Afbrot hafa líka aukist í ákveðnum brotaflokkum samkvæmt tölfræði lögreglunnar .
Það má heldur ekki gleyma því að erlendum brotamönnum hefur fjölgað gríðarlega hér á landi , það er einstaklingum sem hafa enga tengingu við landið og koma hingað gagngert til að brjóta af sér .
" Hafa samskipti íslenskra og erlendra fanga skapað vandamál í íslenskum fangelsum ? " Já , þau hafa gert það .
Það er tvennt sem kemur til .
Annars vegar munur á menningu þessara ólíku hópa og hins vegar tungumálaörðugleikar .
Þeir há okkur þar sem flestir þessara manna , sem eru aðallega frá Litháen og Póllandi , tala bara sitt móðurmál .
Það hefur komið til átaka milli íslenskra og erlendra fanga og innbyrðis milli erlendra fanga .
Það hefur verið tekið á þessum málum af mikilli festu .
" Eru það ekki gömul sannindi og ný að yfirfull fangelsi ýta undir afbrot ? " Ég treysti mér ekki til að fullyrða um það .
Það verða afbrotafræðingar að gera .
Það hefur hins vegar komið fyrir að við höfum ekki getað tekið við mönnum sem eru í síbrotum .
Það segir sig sjálft að við setjum ekki mann í pláss sem ekki er til .
" Eru dæmi um það að ekki hafi verið hægt að færa afplánunarfanga í einangrun vegna agabrota ? " Já , það eru dæmi um það .
Við höfum hins vegar ýmis önnur úrræði til að refsa föngum , svo sem að taka af þeim aukabúnað og banna heimsóknir frá vandamönnum .
" Hefurðu áhyggjur af því að missa starfsfólk vegna aukins álags ? " Klárlega .
" Eru jafnvel brögð að því ? " Nei , sem betur fer .
Ætli það sé ekki aðallega vegna ástandsins í samfélaginu .
Fólk segir ógjarnan upp þegar litla sem enga vinnu er að fá .
" Víða hefur verið skorið niður í fjármálum hjá hinu opinbera á undanförnum mánuðum .
Hefur Fangelsismálastofnun verið gert að skera niður ? " Já , en við erum samt verulega undir meðaltalinu .
Eins og ég kom inn á áðan búum við að því að fagráðuneyti okkar þekkir stöðuna vel og gerir sér grein fyrir því að við eigum ekki auðvelt með að skera niður .
Það breytir ekki því að eins og endranær reynum við að sjálfsögðu að hegða okkur skynsamlega í fjármálum .
" Má bæta aðra þætti sem snúa að refsivörslukerfinu ? " Já , ég vil sjá að tekið verði upp rafrænt eftirlit með föngum sem staðið hafa sig vel á afplánunartímanum og að samfélagsþjónusta verði rýmkuð .
Þannig má að hluta til létta á fangelsunum .
" Að lokum langar mig að spyrja þig út í aðbúnað í íslenskum fangelsum .
Oft er sagt að hann sé góður , alltént miðað við mörg önnur lönd .
Nægir þar að nefna fregnir sem hingað hafa borist um aðbúnað í fangelsum í Suður-Ameríku og Austur-Evrópu .
" Við viljum bera okkur saman við siðaðar þjóðir .
Frelsissvipting er talsvert meira íþyngjandi í dag en áður var og ég hygg að enginn myndi kjósa að vera í sama klefanum í tíu ár , ekki einu sinni í svítunni á Hilton .
Frelsissviptingin er stóra refsingin og ég tel að við eigum að gera aðbúnað fanga eins góðan og við teljum eðlilegt .
En vel að merkja er nákvæmlega sama hvað við gerum í þessu kerfi .
Það verður alltaf gagnrýnt .
Ýmist erum við gagnrýndir fyrir að sýna föngum of mikla hörku eða of mikla linkind .
Undan þessu verður ekki komist og fyrir vikið skiptir bara eitt máli í mínum huga : Að vinna eftir lögum og reglum sem gilda um málaflokkinn á hverjum tíma .
Ég hef til dæmis sjálfur sett mér þá reglu að hafa eins lítil samskipti við fanga og aðstandendur þeirra og mögulegt er .
Annað er einfaldlega ekki faglegt .
" 