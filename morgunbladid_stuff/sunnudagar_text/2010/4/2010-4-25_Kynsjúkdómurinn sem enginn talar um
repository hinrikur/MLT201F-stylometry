Lögð hefur verið fram þingsályktunartillaga um að hefja bólusetningar gegn HPV-veirusmiti á öllum 12 ára stúlkum .
HPV-veiran sem veldur leghálskrabbameini smitast við samfarir og því er hægt að tala um sýkinguna sem myndast af völdum hennar sem kynsjúkdóm .
Lítil umræða hefur þó verið um þennan sjúkdóm , sem innan Evrópusambandsins veldur næstalgengasta krabbameini í konum á aldrinum 15-44 ára .
Hann er þó ástæða þess að konur eru hvattar til að fara reglulega í krabbameinsskoðun frá 20 ára aldri .
Tillagan var lögð fram hinn 25. mars síðastliðinn af Steinunni Valdísi Óskarsdóttur , þingmanni Samfylkingarinnar , en málið bíður þess enn að vera flutt á Alþingi .
Þegar hafa bólusetningar verið hafnar á Norðurlöndum að Íslandi og Finnlandi undanskildum .
Veirusmitið er ekki sýnilegt með neinu móti og virðast líkurnar á að veiran komist inn í viðkvæmar frumur leghálsins mestar þegar stúlkur byrja að stunda kynlíf .
Segir í tillögunni að talið sé að hún valdi um 70% allra leghálskrabbameina í heiminum , um 73% í Evrópu og 60% tilvika hér á landi .
Segir ennfremur að á hverju ári deyi þrjár konur af völdum leghálskrabbameins hér á landi og 17 ný tilfelli greinist .
Landlæknisembættið hefur einnig tekið saman að hagkvæmara sé til lengdar fyrir samfélagið að bólusetja ungar stúlkur fyrir veirunni á móti þeim kostnaði sem hún veldur samfélaginu .
Hafa rannsóknir sýnt að einhverjar fyrirburafæðingar megi rekja sem afleiðingu af veirunni .
Tíðni mest undir þrítugu " Hingað til hafa það nær eingöngu verið dætur lækna sem hafa verið bólusettar fyrir veirunni hér á landi , " segir Reynir Tómas Geirsson fæðingar- og kvensjúkdómalæknir og yfirlæknir á Kvennadeild Landspítalans .
Reynir segir að þær bólusetningar hafi ekki verið borgaðar af ríkinu heldur foreldrunum sjálfum .
" Bólusetningin kostar 90.000 kr. og getur hver sem er beðið um að fara í svona bólusetningu , en það hafa kannski helst verið læknar sem hafa sent dætur sínar í þetta því þeir hafa vitað af áhættunni af veirusmitinu þegar þær byrji að stunda kynlíf .
" Veiran greinist í yfir hundrað stofna .
Af þeim eru um 40 sem smitast við samfarir og 15 sem valda leghálskrabbameini .
Eru það helst tveir stofnar af þeim , svonefndar HPV-16 og HPV-18 veirur , sem eru algengasta orsökin .
Þeir stofnar valda ekki sýnilegum einkennum en síðan eru til aðrir stofnar af veirunni sem valda kynfæravörtum .
Kristján Sigurðsson , yfirlæknir Leitarstöðvar Krabbameinsfélags Íslands , segir að vegna þess hve reglulega íslenskar konur séu skoðaðar hafi dregið verulega úr dánartíðni og nýgengi ( nýjum greiningum ) á leghálskrabbameini .
Hann segir að síðan að leit hafi hafist árið 1964 hafi dregið úr nýgengi um 64% og dánartíðni hafi dregist saman um 83% .
" Tíðni HPV-sýkingar og forstigsbreytinga er þó hæst meðal ungra kvenna undir þrítugu , en það er einmitt sá hópur sem hefur verið hvað latastur að mæta í skoðun .
" 300 í keiluskurð á ári Í krabbameinsskoðunum er leitað eftir frumubreytingum í leghálsi sem í flestum tilvikum eru afleiðingar af HPV-veirusmiti .
Þessar breytingar nefnast forstigsbreytingar ef þær greinast áður en krabbamein myndast .
Forstigsbreytingarnar skiptast í vægar breytingar , sem hverfa í meira en 60 % tilvika , og alvarlegri forstigsbreytingar sem geta orðið að leghálskrabbameini .
Kristján segir að um 80% kvenna smitist af veirunni einhvern tíma á ævinni en að í flestum tilvikum losi ónæmiskerfið líkamann sjálft við veirusmitið .
" En þegar það gerist ekki getur það valdið þessum forstigsbreytingum .
Þá þarf konan að koma á nokkurra mánaða fresti í eftirlit þar sem fylgst er með hvort þær hverfi eða versni .
Ef forstigsbreytingarnar þróast í alvarlegar breytingar þurfa konurnar að fara í svokallaðan keiluskurð .
Þá er ysta lag leghálsins skorið af með rafhníf .
" Á hverju ári fara um 300 íslenskar konur í keiluskurð .
Kristján segir að þar sem krabbameinsleit sé öflug hér á landi uppgötvist forstigsbreytingar mjög snemma .
Þess vegna sé hægt að bregðast við með úrræðum eins og keiluskurði áður en forstigsbreytingarnar hafi þróast í krabbamein .
" Þegar forstigsbreytingar hafa síðan þróast í krabbamein þá fer meðferð eftir útbreiðslu sjúkdóms .
Ef konan hefur mætt reglulega þá er sjúkdómurinn oftast það stutt genginn að unnt er að beita keiluskurði en hjá þeim sem hafa ekki mætt þarf í flestum tilvika að fjarlægja leg og í einhverjum tilvikum einnig geisla- og lyfjameðferð .
" Fækkar fyrirburafæðingum Reynir Tómas Geirsson , yfirlæknir á kvennadeild Landspítalans , segir að bólusetning gegn veirunni geti einnig komið í veg fyrir einhvern hluta fyrirburafæðinga .
" Rannsóknir hafa sýnt að ákveðin fylgni er á milli keiluskurða og fyrirburafæðinga .
Ef hafið yrði að bólusetja allar stúlkur um 12 ára aldurinn myndi keiluskurðum fækka verulega , eða úr 300 á ári niður í 70-80 .
Með því að bólusetja væri hægt að koma í veg fyrir að konur smituðust af veirunni í 60-70 % tilvika og þeim sex fyrirburafæðingum á ári , sem kannski má rekja til keiluskurða hér á landi , mundi þá fækka í tvær .
" Hann segir að auðvitað séu sex tilfelli af 300 á ári ekki svo hátt hlutfall en það muni um kostnaðinn fyrir samfélagið vegna hvers fyrirbura .
" Það myndi spara fjölskyldum sem fyrir þessu verða mikla erfiðleika og bjarga lífi barna sem annars hefðu dáið eða skaddast , en það er auðvitað mikilvægast .
En það munar líka um þessi fjögur börn á ári sem þurfa dýra og erfiða meðferð á vökudeildinni vegna fyrirburavandamála , stundum svo vikum skiptir .
Fyrirburi sem fatlast þarf mikla þjónustu , kannski alla ævi .
Það er auðvitað mjög viðkvæmt að tala um þetta í þessu samhengi en í samfélagi eins og okkar gerum við auðvitað allt sem hægt er fyrir börnin .
Ég bendi á þetta í samhengi við bólusetningarnar og þau rök að þær séu dýrar í framkvæmd .
Þegar dæmið er reiknað til enda borga þær sig og við fáum ávinning .
" Reynir bætir einnig við öðrum kostnaðarþáttum sem myndu dragast saman vegna bólusetninga .
" Með tímanum þyrftu konur hugsanlega ekki að fara eins oft í krabbameinsskoðanir þó nauðsynlegt verði alltaf að halda þeim áfram og ef keiluskurðum fækkar myndu sparast á þriðja hundrað þúsund króna fyrir hvern þann skurð sem ekki yrði framkvæmdur .
" 