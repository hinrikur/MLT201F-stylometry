Ja hérna hér ! " Allt er í heiminum hverfult " var ljóðlínan úr Íslandi Jónasar , sem mér kom fyrst í hug , þegar ég las fyrr í vikunni frétt á erlendri fréttasíðu Morgunblaðsins , undir fyrirsögninni " Volvo í hendur kínverskra bílasmiðja " .
Einhvern tíma hefði ég haldið því fram að þetta gæti aldrei gerst .
Við lestur fréttarinnar ferðaðist ég í huganum tæp 30 ár aftur í tímann , þegar ég , þá ungur blaðamaður á Tímanum , fór ásamt fleiri íslenskum blaðamönnum og heimsótti Volvó-verksmiðjurnar sænsku , bæði í Gautaborg og í Kalmar .
Það var mikið ævintýri að fá að skoða þessa metnaðarfullu framleiðslu frænda okkar Svía , enda voru þeir mjög stoltir af Volvóunum sínum .
Tveimur árum síðar , sumarið 1983 , fór ég í aðra ferð sem blaðamaður Tímans , en þá var förinni heitið á fjarlægari slóðir , alla leið til Pyongyang , höfuðborgar Norður-Kóreu .
Þórarni Þórarinssyni , ritstjóra Tímans , handhafa blaðamannaskírteinis númer eitt , hafði borist boð frá Kim Il Sung , alráði Norður-Kóreu um að vera íslenski þátttakandinn í Alheimsráðstefnu blaðamanna , " World Peace Conference of Journalists " þar sem alráðurinn vildi fagna þeim tímamótum að 30 ár voru liðin frá lokum Kóreustyrjaldarinnar .
Þórarinn heitinn valdi að senda mig sem fulltrúa sinn og fyrir það verð ég honum ævinlega þakklát .
Aðra eins lærdómsför hef ég aldrei á ævi minni farið í , að vísu var þetta skelfileg lærdómsför , en þó svo áhrifarík , að lærdómurinn um áhrif hryllilegs alræðis kommúnisma á norður-kóresku þjóðina hefur fylgt mér allar götur síðan .
Við komuna til Pyongyang tók á móti okkur stór floti Volvóa og einn blaðamaður var settur í hvern Volvó og hafði fyrir sig meðan á dvölinni stóð .
Hverjum Volvó fylgdi svo bílstjóri og túlkur .
Minn túlkur hét eins og langflestir Norður-Kóreumenn Kim .
Fyrsta lexían sem hann kenndi mér , var sú að gera skýran greinarmun á alráðnum , Kim Il Sung , og syni hans , Kim Jong Il .
Faðirinn ( sem lést 1994 ) var ávallt ávarpaður " Our Great Leader " eða Okkar mikli leiðtogi og sonurinn hafði nafnbótina " Our Dear Leader " eða Okkar kæri leiðtogi .
Fljótlega byrjaði ég að spyrja Kim ýmissa spurninga , til þess að reyna að skilja þjóðskipulagið , þó ekki væri nema lítillega .
Eitt sinn spurði ég hann hvers vegna það væru svona margir Volvóar í Pyongyang og hvort Norður-Kórea væri í svona miklum viðskiptum við Svíþjóð .
" Nei , alls ekki , Miss Agnes , " svaraði leiðsögumaður minn og túlkur .
" Hérna eru svona margir Volvóar , af því við framleiðum þá sjálfir .
" Ég bað blessaðan manninn að láta ekki svona .
Það vissu það allir að Norður-Kórea framleiddi ekki Volvó , það gerðu Svíar hins vegar og ég hefði heimsótt verksmiðjur þeirra í Svíþjóð .
En Kim sat fastur við sinn keip og sagði mér að þetta væri tóm vitleysa í mér – það væri Norður-Kórea sem framleiddi Volvó og hefði alltaf gert .
Ég spurði hann , svolítið pirruð en hafði samt sem áður lúmskt gaman af : " Kim , hvers vegna í ósköpunum heldur þú þessu fram ? " Og hann svaraði að bragði : " Af því Okkar mikli leiðtogi segir að þetta sé svona ! " ( e. Because Our Great Leader says so. ) Nú , 27 árum síðar , er það orðið , sem ég hélt að yrði aldrei .
Volvó er komið í eigu kommúnísks Asíuríkis , að vísu ekki Norður-Kóreu , heldur grannríkis hennar og oftast vinaríkis , Kína .
Kannski setja Kínverjar bara upp eina eða tvær Volvó-verksmiðjur í Norður-Kóreu , til þess að rétta þessari snauðu og kúguðu þjóð hjálparhönd .
Lærdómurinn er sá að það eru ekki bara Íslendingar sem mega muna sinn fífil fegurri , það á við um Svía líka og eins sá , að maður skyldi aldrei segja aldrei ! 