Aðeins fjögur hús standa við Rauðaholtið á Selfossi , þó fleiri hús sem tilheyra öðrum götum séu aðliggjandi .
Þetta er stutt gata en þó fjölfarin , enda tengibraut milli Austurvegar og Engjavegar sem eru meginæðar í bænum .
Rauðholt og aðrar nærliggjandi götur í austurþorpinu á Selfossi byggðust fyrir rúmlega fjörutíu árum og það var árið 1965 sem þau Helga R. Einarsdóttir og Sigurdór Karlsson sem búa í húsi númer 9 hófu framkvæmdir við 130 fermetra einbýlishús .
Á þessum árum var ekki annað til siðs en byggja steinsteypt einbýlishús , þá gjarnan eftir stöðluðum teikningum frá Húsnæðismálastjórn .
" Þetta var allt ósköp einfalt í gamla daga .
Fólk sem var að byrja að búa fór í bjartsýni sinni á hreppsskrifstofuna , fékk úthlutaða lóð og svo var hafist handa .
Við Sigurdór vorum rúmlega tvítug þegar við fluttum hingað inn um jólaleytið 1967 og lengi vorum við langyngst húseigenda hér við götuna , " segir Helga .
" Áður en við fluttum inn fór ég í síld austur í Mjóafirði sem gaf ágætar tekjur og fyrir þá peninga keypti ég gardínurnar .
Á þessum árum hjálpaðist fólk alltaf að þegar kom að steypuvinnu og öðru sem gera þurfti .
Í raun hafði fólk samvinnu um flesta hluti og allt var tekið í smáum skrefum .
Kaupfélagið var stærsti vinnuveitandinn í þorpinu og því tóku margir byggingarefnið þar út .
Svo var segin saga að um leið og framkvæmdum var lokið hófust innheimtuaðgerðir þar sem starfsmenn voru píndir í drep og allt átti að greiða strax .
Þá þurfti að slá lán hér og þar .
Í heimsóknum til bankastjóranna þótti heillaráð að taka lítil börn með sér enda átti það að koma við kvikuna í þeim .
Og víst virkaði þetta herbragð stundum , en þá þurftu börnin að vera hreinleg en ekki ríkmannlega klædd .
Þegar neyðist var mest datt pabba , sem var garðyrkjubóndi á Flúðum , í hug að fara að framleiða sumarblóm í stórum stíl og fékk mig til að annast söluna .
Hér bak við hús var ég með blómasölu á vorin í tuttugu ár og það varð veruleg búbót .
Skemmtilegast var þó að kynnast fólkinu hér Selfossi sem kom hingað til mín í hópum og var í þeirri bjartsýni sem því fylgir að rækta sinn eigin garð .
" Helga segir að þeim Sigurdóri hafi alla tíð líkað mjög vel í Rauðholtinu .
Sér finnist það viðhorf raunar vera mjög ráðandi meðal nágranna sinna , því þorri frumbyggjanna í hverfinu sé þar ennþá .
Fólk fari ekki annað , nema þá í kirkjugarðinn .
" Fólk hér í hverfinu veit hvað af öðru og stendur saman ef svo ber undir .
Í spjalli var því einhvertíma slegið fram hvort við ættum kannski að flytja okkur annað og fara í minna húsnæði , nú þegar börnin eru flutt að heiman .
Sú hugmyndin náði hins vegar engu flugi og var strax slegin út af borðinu .
" Rauðholtið er um það bil 500 metrar á lengd ; ámóta og kvartmílubraut .
Það var segin saga hér áður fyrr að strákar á rúntinum tóku rösklegar spyrnur eftir götunni .
" Það var frekar þreytandi svo ég fór að skrifa í blöðin , tala við bæjarfulltrúna og fleiri til að þrýsta á um að hér yrði sett upp hraðahindrun .
Lengi vel gerðist ekkert í málinu en á endanum kom hindrunin sem þá var auðvitað sett upp beint fyrir utan svefnherbergisgluggann hjá okkur .
Næstu mánuðina vöknuðum við því reglulega við bremsuískur og þegar hvein og söng í dempurum .
Svo vöndust strákarnir hindruninni og fóru að aka hægar og þá varð enn betra að búa hér .
Uppáhaldsstaðir Helgu 1 .
Fyrir krakkana eru margir skemmtilegir staðir hér í nágrenninu .
Í gamla daga voru farnar algjörar ævintýraferðir austur í Laugardælaskóg , rjóður sem er hér skammt austan við mjólkurbúið .
Í minningum krakkanna var drjúgur spölur þangað , en þetta er aðeins stuttur spotti í dag .
Svona breytir fjarlægð tímans minningunum .
Þá er ekki langt héðan suður í Grýlupotta , hraunkatla sem eru á tjaldsvæði bæjarsins sem er hér skammt frá .
2 .
Ég starfa sem stuðningafulltrúi í Vallaskóla og er aðeins fimm mínútur að labba í skólann á morgnana .
Sigurdór vinnur á trésmíðaverkstæði í næstu götu og er tvær mínútur á hjóli í vinnuna .
Bónus , Ríkið , sjoppan , bensínstöðin , apótekið og sjúkrahúsið eru hér í seilingarfjarlægð .
Við getum í raun ekki beðið um neitt betra og þetta eru mikil þægindi .
Það eru forréttindi að búa í austurbænum á Selfossi .
