Það er fimmtudagur , fjórði í skýrslu , annar í eldgosi .
Á borði er hálsbrjóstsykur , snýtubréf , vatnskanna og glös , og doðrantur Rannsóknarnefndar Alþingis .
Þetta er verkfærakista leikara Borgarleikhússins , sem lesið hafa níu binda skýrsluna frá því hún kom út og eru enn að – slegið er á að lestrinum ljúki á sunnudag .
Birgitta Birgisdóttir stendur í pontu og les kafla númer 17.4.6 um " Innlán í skilningi tilskipunar 94/19/EB .
Heimildir til undanþága frá bótagreiðslum " .
Tinna Lind Gunnarsdóttir situr við borðið og bíður eftir að röðin komi að sér .
Ótrúlegt en satt , þá er það hin besta skemmtun að fylgjast með upplestrinum .
Stundum reyna leikararnir að gæða þurra lesningu lífi , en svo koma kaflar þar sem þeir rembast við að halda alvarlegu yfirbragði á meðan þeir lesa meinfyndna kafla um firringuna í íslensku viðskiptalífi .
Það er fimmtudagur , fjórði í skýrslu .
Hilmir Snær Guðnason stendur í pontu .
Sveppi og Auddi eru nýfarnir eftir að hafa reynt að fipa hann , hoppað fyrir framan hann og látið öllum illum látum – jafnvel sleikt á honum eyrað .
Þeir ættu að vita betur .
Þetta er Hilmir Snær .
Um kvöldmatarleytið á þriðjudegi les Jón Gnarr .
Maður getur ekki annað en komist í gott skap þegar hann les .
Þessar mínútur er lesturinn víst fyndinn , skýrslan ekki .
Á milli tvö og fjögur aðfaranótt þriðjudags byrjar Jörundur Ragnarsson að þylja tölu , en snarhættir og þagnar .
Eftir nokkurt hik segist hann ætla að lesa tölurnar með punktum .
Síðar um nóttina lendir Jón Páll Eyjólfsson í sömu vandræðum .
Hann lítur upp og segist aldrei hafa séð svona háa tölu fyrr .
Og grípur til sömu aðferðafræði .
Um kvöldið tekur Margrét Helga svo upp sama sið og missir fljótlega allt sjálfstraust gagnvart öllum þessum tölum og les nánast allar með punktum : " Einn tveir punktur núll núll núll punktur núll núll núll .
" Það er fimmtudagur .
Birgitta er í pontu .
Henni stekkur ekki bros í þetta skipti .
En þegar hún las upp um miðja nótt með Ellerti Ingimundarsyni lenti hún í vandræðum með langa upptalningu á evrópskum tilskipunum .
Ekki þurfti meira til en smáfliss hjá Ellerti til þess að hún spryngi úr óstöðvandi hlátri , og varð Ellert að leysa hana af .
Og hvað var það sem var svona sprenghlægilegt ? " Tilskipun 77/780/EBE um samræmingu á lögum og stjórnsýslufyrirmælum um stofnun og rekstur lánastofnana ( kölluð fyrsta bankatilskipunin ) .
Tilskipun 89/646/EBE um samræmingu laga og stjórnsýslufyrirmæla um stofnun og rekstur lánastofnana og um breytingu á tilskipun nr. 77/780/EBE ( kölluð önnur bankatilskipunin ) .
Tilskipun 83/350/EBE um eftirlit með lánastofnunum á samstæðugrundvelli .
Tilskipun 89/299/EBE um eigið fé lánastofnana .
Tilskipun 89/647/EBE um eiginfjárhlutfall lánastofnana .
Tilskipun 86/635/EBE um ársreikninga og samstæðureikninga banka og annarra fjármálastofnana .
Tilskipun 78/660/EBE um ársreikninga félaga af tiltekinni gerð .
Tilskipun 83/349/EBE um samstæðureikninga .
" 