Orð um hátíðisdaga eru merkilegt umhugsunarefni .
Bæði hátíðarnar sjálfar og orðin um þær geyma merkilega sögu sem oft teygir sig langt aftur fyrir það tilefni hátíðarinnar sem nú er haft fyrir satt .
Tvær stórhátíðir kristninnar , jól og páskar , eru gott dæmi .
Báðar þessar hátíðir tengjast áföngum í gangi sólar og gróðri jarðar , sem öllu skipta í afkomu mannkyns á jörðinni , óháð trúarbrögðum .
En eins og trúarbrögðin hafa slegið eign sinni á ýmsar ævafornar stórhátíðir þá hafa tungumálin ekki síður sett á þau mark sitt í hugum fólksins .
Í íslensku eru nöfn daga og hátíða yfirleitt í eintölu , til dæmis Þorláksmessa og þrettándinn .
Frá þessu eru tvær merkilegar undantekningar , jól og páskar , sem bæði eru fleirtöluorð , þau jólin og þeir páskarnir .
Hvaðan koma þessi orð , og hvaða aðrar þjóðir nota þau ? Talið er víst að orðið páskar sé ættað frá hebreska orðinu , pesach , sem merkir páskalamb .
Á tímum frumkristni tengdu menn þetta orð líka við grísku sögnina paschein ( þjást ) , og þá er stutt í latneska orðið passio , þjáning , sem einnig getur merkt þrá eða ástríðu .
Í öðrum norrænum málum er talað um påske , eða påsk , og í mállýskum lifir sums staðar gamla fleirtalan påsker .
Í rómönskum málum eru notaðar mismunandi útgáfur orðsins páskar , pascua , pasqua , páscoa , pâques eða pasti .
Keltar , sem snemma tóku kristni , tóku orðið páskar upp í sínum tungumálum , en þar sem í sumum þessara mála var ekki unnt að segja ' p { lsquo } í upphafi orðs er talað um Cáisc , Càisg eða Caisht , allt eftir því hvort fólk er á Írlandi , Skotlandi eða eynni Mön .
Þetta sama orð nota rússar líka , pascha , um páskahátíðina og um sérstaka páskaköku með kotasælu og rúsínum , sem bökuð er í tilefni hátíðarinnar .
Þótt hið hebreska páskalamb hafi orðið að samheiti um páskahátíðina meðal allra þessara kristnu þjóða eru frá því nokkrar undantekningar í norðurálfu .
Bæði Tékkar og Pólverjar nota allt annað orð , velikonoce , og wielkanoc , sem merkir miklanótt , eða langanótt .
Ekki er alveg ljóst hvaða sögu þetta orð segir um uppruna hátíðarinnar en ein kenning er sú að fólk hafi vakað nóttina – eða næturnar og þá jafnvel að sá siður sé miklu eldri en kristni .
Aðrir telja að hér sé einhvers konar tenging við makedónsku , úkraínsku eða búlgörsku þar sem notað er orðið velikden , eða önnur afbrigði þess , sem merkir miklidagur .
Hjá öðrum nágrönnum okkar , Þjóðverjum og Englendingum , er þriðja orðið notað , Ostern á þýsku og Easter á ensku .
Talið er að orðið sé af sama uppruna og orðið austur , sem hafi í heiðnum átrúnaði verið persónugert í gyðju sólarupprásarinnar , Eostre eða Ostara , og þar með að þessi vorhátið hafi verið henni til heiðurs .
Ýmis einkenni hátíðahalds okkar um páskana , ekki síst allt eggjastússið , tengist einmitt vorkomunni og vaknandi frjósemi jarðar og dýra .
Að síðustu verður ekki komist hjá að nefna að frændur okkar Færeyingar segja páskir , en það orð er líka til í íslensku , fleirtöluorð eins og páskar , Ostern og velikonoce , en kvenkyns , og þá fagna menn um páskirnar .
Um þetta orð eru dæmi í íslensku ritmáli allt fram á 20. öld .
Páskahátíðin er hlaðin merkingu , hvort sem við tengjum hana tungumálinu , gangi sólar , frjósemi jarðar , þjóðarsögu gyðinga eða þjáningu og upprisu Krists .
Hún er gott tilefni til íhugunar um mannlegt hlutskipti og erindi okkar á jörðinni .
