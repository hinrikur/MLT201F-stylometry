Á Ísland að borga kolefnisskatt vegna eldgossins í Eyjafjallajökli ? spurði danska dagblaðið Ekstrabladet skömmu eftir að jökullinn hóf að spúa eldi og eimyrju út í loftið .
Svör danskra lesenda létu ekki á sér standa : Jú vissulega ættu Íslendingar að borga því eldfjallið þeirra sendi koltvíoxíð í gígatonnavís út í andrúmsloftið – mengunin væri meiri en kæmi frá allri Evrópu í mörg ár ! Annað dagblað í sama landi , Berlingske Tidende , tók þveröfugan pól í hæðina og sagði ekki óhugsandi að eldsumbrotin á Íslandi gætu orðið svo yfirgengileg að þau yllu loftslagskólnun á heimsvísu , líkt og gerðist í stórgosinu í Pinatubo eldfjallinu á Filippseyjum árið 1991 .
Afleiðing þess var að loftslag kólnaði um allt að hálfa gráðu í um eitt ár , um ári eftir eldgosið .
Þrátt fyrir tröllatrú danskra blaðamanna á mætti Eyjafjallajökuls segir Halldór Björnsson , veðurfarsfræðingur hjá Veðurstofu Íslands , hvorugt líklegt .
" Þó að þetta gos sé ekki neitt smágos er mjög ólíklegt að það muni hafa einhver veðurfarsáhrif , " segir hann .
Koltvíoxíð frá gosinu skiptir þannig litlu máli í hinu stóra samhengi hlutanna og því fer fjarri að staðhæfingar lesenda Ekstrabladet um magnið standist .
" Aukin gróðurhúsaáhrif af völdum þessa eldgoss eru nánast engin , " segir kollegi Halldórs , Trausti Jónsson veðurfræðingur og báðir benda á að alltaf séu einhver eldgos í gangi einhvers staðar á jarðarkringlunni .
" Þar að auki er losun frá eldgosum náttúruleg og ekkert öðruvísi en losun frá plöntugróðri sem deyr að hausti .
Það dettur því engum í hug að taka hana inn í losunarkvóta , " segir Halldór .
Minni losun vegna færri flugferða Þvert á móti eru rök fyrir því að eldgosið í Eyjafjallajökli dragi beinlínis úr loftslagsáhrifum en auki þau ekki , vegna þeirrar röskunar á flugi sem orðið hefur vegna gossins .
Á heimasíðunni Information is beutiful ( www.informationisbeutiful.ne t ) má þannig sjá útreikninga á því að losun vegna gossins sé 150 þúsund tonn af CO2 á dag en flugvélafloti Evrópu losi um 344 þúsund tonn af sömu lofttegund daglega .
Þau 60% flugferða í álfunni sem hafi verið aflýst á tímabili vegna gossins hafi sparað um 206 þúsund tonn af koltvíoxíði þá daga sem ekki var flogið , og þar með hafi það jafnað út áhrifin , jafnvel svo að loftslagið hafi komið út í plús ! En hvað þá með kólnunina ? Sé leitað í smiðju þeirra Halldórs og Trausta er svarið einfalt : Engar líkur eru á því að eldgosið í Eyjafjallajökli muni hafa áhrif til kólnunar veðurfars .
Slíkt er þekkt í meiriháttar eldgosum og stafar af því að brennisteinn fer upp í heiðhvolfið með gosefnunum .
" Þetta gos er einfaldlega ekki af þeirri stærð að það geti gert þetta , " útskýrir Halldór .
" Það sendir ekki gosefni og brennistein upp í heiðhvolfið því strókurinn reis aldrei upp fyrir veðrahvörf þótt hann hafi slegið í þau þegar verst lét .
Að auki dregur hnattstaða Íslands úr líkum á veðurfarsáhrifum eldgosa til kólnunar , jafnvel þótt gosefnin fari upp í heiðhvolfið , því það eru minni líkur á því að slíkt gerist í gosum sem verða nálægt heimskautunum .
Áhrifin eru mest þegar þau verða í hitabeltinu og þess vegna hafði Pinatubo svona mikil áhrif .
" Katla olli ekki kólnun 1918 Gosið í Pinatubo var að auki stórgos á alla mögulega mælikvarða , sem sendi gosefni hátt upp í heiðhvolfið .
Það var um 200 sinnum stærra en gosið í Eyjafjallajökli , að sögn Trausta .
Það vekur næstu spurningu , sem er hvort líkur séu á því að Katla myndi hafa viðlíka áhrif .
" Það fer eftir því hversu stórt Kötlugosið er , " svarar Halldór .
" Hins vegar ber að hafa í huga að Kötlugosið 1918 var umtalsvert gos og eftir 1920 hlýnaði alls staðar í heiminum .
Þannig að Katla hafði örugglega ekki nein stór veðurfarsáhrif til kólnunar .
" Undir þetta tekur Trausti sem bendir á að stór Kötlugos séu talin vera um tíu sinnum stærri en núverandi gos í Eyjafjallajökli , sem væri þá ekki nema um fimm prósent af Pinatubo gosinu .
Og askan ein og sér , segir Trausti , veldur ekki kólnun , jafnvel þótt hún standi í vegi fyrir því að geislar sólarinnar nái ekki niður til jarðar .
" Á móti kemur hún í veg fyrir að geislar fari frá jörðu og út í himinhvolfið þannig að heiðskírar nætur eru ekki jafn áhrifamiklar til kólnunar .
Það virkar á báða bóga .
" Stutt sæla Í grænlenska útvarpinu var í vikunni haft eftir bandarískum vísindamanni að gosið í Eyjafjallajökli myndi valda kólnun í heiminum og þ.a.l. tefðist bráðnun Grænlandsjökuls .
Það verður skammvinn sæla , því ætla má að sú töf vari í mesta lagi hundraðasta hluta úr sekúndu .
Breytt saga ? Getur lítið eldgos breytt sögunni ? Flugtafir undanfarið geta t.d. valdið þeim breytingum á ástarfundum , að allt annað fólk verði uppi eftir 500 ár en ella hefði orðið – að einhverjir verði til sem ekki hefðu fæðst og öfugt .
Olli hungursneyð og harðindum um allan heim Þau eldsumbrot á Íslandi sem valdið hafa mestum veðurfarsáhrifum á sögulegri tíð eru án efa Skaftáreldar , sem hófust í Lakagígum sumarið 1783 og stóðu fram í febrúar 1784 .
Gosið var um 100 sinnum stærra en gosið í Eyjafjallajökli nú og hafði víðtæk áhrif á öllu norðurhveli jarðar .
Í kjölfarið dundu yfir mikil harðindi , sem kunn eru undir nafninu móðuharðindin hér á landi , eftir miklu öskumistri sem lagðist svo mánuðum skipti yfir landið .
Afleiðingar innanlands voru stórfelldar ; veðurfar kólnaði mjög og regn súrnaði sem varð til þess að uppskera brast með tilheyrandi hungursneyð í kjölfarið .
Er talið að um tíu þúsund manns , sem þá var tæpur fjórðungur þjóðarinnar , hafi farist af þeim sökum .
En hörmungarnar bitu ekki aðeins á Íslendingum heldur einnig víðs vegar um meginlöndin , s.s. Evrópu , Asíu og Afríku .
Loftslag kólnaði mikið með tilheyrandi vetrarharðindum , uppskerubresti og hungursneyð .
Áhrifin náðu alla leið til Japans þar sem hrísgrjónauppskera brást , sem varð þess valdandi að milljónir manna létust þar úr hungri .
Þá er jafnvel talið að gosið hafi orðið þess valdandi að monsúnmynstrið breyttist og leiddi til þurrka á Indlandi og í Afríku , og talið að allt að 500 þúsund manna hafi látist af þeim völdum .
Menn hafa jafnvel leitt að því líkur að það hafi verið vetrarhörkurnar í kjölfar móðuharðindanna , sem ollu því að almúginn í Frakklandi gerði uppreisn gegn yfirstéttinni , sem endaði í frönsku byltingunni árið 1789 .
Hvort það orsakasamhengi er rétt eða ekki verður þó aldrei vitað .
