Einn dag , í kunningjahópi , barst talið að Litla prinsinum , hinni fallegu sögu Antoine de Saint Exupéry .
Ein stúlka í hópnum sagðist aldrei hafa lesið þá bók .
" Mjög margir gráta þegar þeir lesa þessa bók , " sagði töffarinn í hópnum og ekki varð betur séð en að hann væri að gefa í skyn að jafnvel hann leyfði sér að klökkna við lesturinn .
Áhugi stúlkunnar var samstundis vakinn .
Hún sagðist svo gjarnan vilja lesa bók sem kæmi henni til að gráta .
Svo fór hún heim að lesa og tilkynnti daginn eftir að hún hefði sannarlega grátið , og bara grátið heilmikið .
Það er eitthvað saklaust og fallegt við tárin sem falla við lestur skáldskapar .
Þegar við erum hrifnæm börn með ríka innlifunarhæfileika þykir okkur eðlilegt að gráta yfir því sem okkur finnst sorglegt .
En lífið herðir fólk , rænir það sakleysi og hrifnæmi og gerir það skynsamt .
Þetta eru ekki með öllu góð örlög .
Einstaka sinnum losnum við þó undan áþján yfirvegunar og lifum okkur svo inn í bók að við brestum í grát við lesturinn .
Á sínum tíma , á unglingsárum , grét ég með ekka yfir Heimsljósi Laxness .
Þolinmæði og göfuglyndi Ólafs Kárasonar í öllum hans ótal raunum reyndi verulega á sálarlíf mitt .
Mér fannst að hann hefði ekki átt að þurfa að þola svona mikið .
Um daginn las ég bókina aftur og felldi ekki tár , sem mér fannst heldur leiðinlegt .
Ég hefði svo gjarnan viljað lifa upp að nýju þær sterku kenndir sem þessi tilfinningasama skáldsaga vakti hjá mér á sínum tíma .
Svo las ég Litla prinsinn og eftir lesturinn hágrét ég .
Þegar ég lét loks huggast – að lokum lætur maður alltaf huggast – áttaði ég mig á því að ég hef sennilega lesið Litla prinsinn um það bil tíu sinnum á ævinni , og í hvert sinn hef ég grátið eins og ég hafi verið að frétta andlát einhvers sem mér þótti afskaplega vænt um .
Ég þekki fólk sem finnst að það þurfi að vera mjög gáfað meðan það les bækur .
Það lætur næstum því eins og það sé í greindarprófi á meðan það les .
Þessu fólki finnst ekki við hæfi að gráta yfir því sem gerist í bókum .
Því finnst að það megi ekki fréttast að fólk hafi misst stjórn á sér , grátið og beðið þannig ósigur fyrir höfundinum , sem á endanum reyndist gáfaðri en það sjálft .
Sjálfri finnst mér alltaf langskemmtilegast þegar skáldskapurinn sigrar mann .
