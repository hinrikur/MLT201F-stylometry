Gullna reglan þekkist í flestum trúarbrögðum og heimspekikerfum heims , en alls staðar orðuð neikvætt : " Gerðu ekki öðrum það sem þú vildir ekki þola .
" Grísku heimspekingarnir kenndu svo , og einnig rabbínar Gyðinga , já og jafnvel í Indlandi og Kína má finna hina neikvæðu mynd gullnu reglunnar : Þú skalt bara forðast að troða náunganum um tær .
Það er hins vegar umhugsunarvert að í munni Jesú er reglan sett fram á jákvæðan hátt sem krafa um virka breytni .
Hér er ekki aðeins spurningin að forðast og sneiða hjá náunganum , og sýna fyllstu varkárni , heldur hafa frumkvæði til góðs , auðsýna það viðmót og hjálp sem maður vildi njóta af hálfu annarra .
" Allt sem þér viljið að aðrir menn gjöri yður það skulið þér og þeim gjöra .
" Það sýnir hve Jesús leggur mikið upp úr mannlegum samskiptum .
Siðfræði Jesú er samskipta-siðfræði .
Farísearnir og fræðimenn töldu hlýðni við forskriftirnar nægja .
Jesús leggur þar á móti áherslu á að Guð setti lögmálið mannsins vegna , í þágu lífs og auðnu manns og heims .
Það er sett lífinu til varnar en ekki til að kúga það og kremja , þetta líf sem er svo auðsært og brothætt .
Jesús leggur áherslu á að lögmálið og spámennirnir m.ö.o. boðskapur Biblíunnar , boðskapur Guðs orðs , sé til að rjúfa þá firringu og einsemd sem syndin hefur áskapað manninum og leiða mann til samfundar við Guð og náunga sinn .
Enginn lifir sjálfum sér .
Viðmót mitt vekur andsvar hjá öðrum , fas og framkoma bera oft á tíðum skýrari skilaboð en orðin .
Allt sem þú vilt njóta af hálfu annarra skaltu því auðsýna þeim .
Ætlast ég til annars af öðrum en að fá að vera í friði fyrir þeim ? Nægir mér að láta náungann í friði ? Það er fullkomlega rétt og siðferðilega verjanleg afstaða , og út af fyrir sig alltaf æskileg samfélaginu .
En hún nægir ekki að skilningi Jesú Krists .
Þar er ekki nóg að fylgja lögum og reglum .
Fagnaðarerindi Jesú vill tengja fólk saman í gagnkvæm samskipti sem hlúi að lífinu og því sem lífið eflir og bætir .
Dæmisagan um miskunnsama Samverjann ( Lúk .
10.25-37 ) er áhrifarík útlegging þess : presturinn og levítinn sem litu undan og gengu framhjá , jafnvel í hlýðni við forskriftir og lög , og Samverjinn , sá sem hlýddi kröfu hjartans sem knúði hann til að bregðast við til hjálpar .
Í huga Jesú er kærleikur ekki fólginn í orðum einum heldur í verki og sannleika .
Hann færir boðið úr upphæðum hugsjónanna og niður í dimman veruleika hversdagsins .
Í orðum hans og verkum sjáum við það svo skýrt hvernig boðorð kærleikans birtist í mannlegu lífi og veruleika .
Þar sjáum við hversdagsleg fyrirbæri eins og tryggð og trúmennsku í hinu litla , hjálpfýsi og örlæti , þar sem ekkert fæst að launum fyrir nema óþægindin og erfiðið .
Og svo þetta , sem Jesús segir um þá snauðu , hungruðu , um fangann : " Það allt sem þér gerðuð einu minna minnstu systkina ...
það hafið þér gert mér .
( Matt .
25. 40 ) Kærleikur er að sjá Jesú í náunganum , og elska náungann eins og Jesú .
Tvíþætta kærleiksboðorðið setur Jesús fram sem samantekt lögmálsins og spámannanna , það er alls sem ritningin kennir : " Elska skalt þú Drottinn Guð þinn ......
og náunga þinn eins og sjálfan þig .
" ( Matt .
22.37n ) Það má reyndar þýða þetta " eins og sjálfan þig " með : " hann er eins og þú " .
Það gefur þessu svolítið annan keim .
Náungi þinn er eins og þú , manneskja eins og þú .
Það er svo auðvelt að horfa fram hjá því .
Það er auðvelt að afgreiða náungann með merkimiðum og flokkunarkerfum : " Þetta eru bara ....
" Það er enginn hörgull á merkimiðunum .
Og ekki er síður auðvelt að afgreiða neyð náungans með alls konar skýringum .
" Þetta er bara sjálfskaparvíti , " " þetta er bara karma , " " þetta er bara ...
" osfrv .
Kristur gefur ekki skýringar við ráðgátu þjáningarinnar né finnur henni málsbætur , en hann nemur staðar hjá þeim þjáða og reisir hinn lamaða og kennir okkur að gera slíkt hið sama .
Gullna reglan minnir okkur á að náungakærleikur er ekki aðeins tilfinningar , heldur líka viljaákvörðun .
Tilfinningar okkar stjórnast að miklu leyti af grundvallar-stefnumörkun persónuleikans .
Þess vegna er mikilvægt að ala börn upp við traust viðmið og reglur , sem stuðli að sjálfsstjórn og tillitssemi , og svo hitt að temja sér ævina alla kærleika og miskunnsemi , tillitsemi og háttvísi og aðrar dyggðir í umgengni og samskiptum við aðra til að yfirvinna þyngdarlögmál sjálfselskunnar að hver sé sjálfum sér næstur .
Óðurinn um kærleikann í 1 .
Kor .
13 er mikilvæg áminning um það sem mestu varðar í lífi og breytni , " Nú varir trú , von og kærleikur , þetta þrennt , en þeirra er kærleikurinn mestur .
" Og í brjósti manns býr samviskan og minnir á kröfuna sem rituð er á hjarta manns , kröfuna að elska , virða , koma eins fram við aðra og maður vildi sjálfur njóta .
Það varðar miklu að varðveita rödd samviskunnar og fylgja henni .
