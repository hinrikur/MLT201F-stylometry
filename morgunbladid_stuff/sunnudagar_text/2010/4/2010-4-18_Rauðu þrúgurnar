Eitt af því sem óneitanlega ræður úrslitum um hvers konar vín ratar að lokum í flöskuna er valið á þrúgu eða þrúgum .
Alls eru til um tíu þúsund mismunandi afbrigði af vínþrúgum í heiminum , þar af eru hins vegar einungis rúmlega 200 notaðar til víngerðar í einhverjum mæli og enn færri skipta verulegu máli .
Vínþrúgur sem notaðar eru til víngerðar koma af stofni sem nefnist á latínu Vitis Vinifera og eru allar upprunnar á Miðjarðarhafssvæðinu þótt margar þeirra séu nú ræktaðar um allan heim .
Einkenni þeirra eru mjög mismunandi og þær dafna með misgóðum hætti við ólík ræktunarskilyrði .
Sumar þrúgur þurfa heit og sólrík svæði til að ná hámarksþroska , aðrar njóta sín best við svalari skilyrði .
Sú þrúga sem mest er ræktuð í heiminum , að minnsta kosti ef horft er til flatarmáls vínekra , heitir Airen .
Fæstir munu líklega nokkurn tímann heyra hana nefnda , hvað þá smakka Airén-vín .
Hún er aðallega ræktuð á Spáni og Airén-ekrur þekja samtals um 300 þúsund hektara af vínekrum í heiminum .
Margar þrúgur eru ræktaðar á afmörkuðum svæðum og njóta takmarkaðrar lýðhylli en aðrar eru orðnar að sannkölluðum stórstjörnum .
Nær allar eru þær franskar að uppruna .
Þar ber að öðrum ólöstuðum fyrst og fremst að nefna Cabernet Sauvignon .
Hún er upprunalega frá Bordeaux í Frakklandi og uppistaða frægustu vína heims í félagi við þrúguna Merlot .
Þessar tvær þrúgur , sem notaðar eru í blöndur allra Bordeaux-vína í mismunandi hlutföllum , er nú að finna í öllum helstu víngerðarlöndum .
Hvort sem farið er til Napa í Kaliforníu , Spánar , Toskana á Ítalíu , Ástralíu eða Chile .
Alls staðar er Cabernet Sauvignon að finna og oftar en ekki er útkoman ótrúleg .
Það sama má segja um Merlot þótt þau vín nái ekki jafnoft sömu hæðum og Cabernet-vín .
Aðrar þrúgur Bordeaux hafa ekki náð sömu útbreiðslu s.s. Petit Verdot og Cabernet Franc .
Malbec hefur hins vegar skapað sér sérstöðu í Argentínu og Carmenere er að öðlast nýtt líf í Chile .
Í Rhône og Suður-Frakklandi er að finna aðra þrúgu sem náð hefur alþjóðlegri útbreiðslu , Syrah eða Shiraz eins og hún er kölluð í Ástralíu og raunar víðar ef menn eru frekar að sækjast eftir því að gera vín í stíl Ástralíu en Frakklands .
Aðrar helstu þrúgur Suður-Frakklands eru ekki eins frægar þótt til dæmis Grenache og Mourvédre megi víða finna , ekki síst á Spáni .
Þar heita þær Garnacha og Monastrell .
Þriðja stóra rauðvínshérað Frakklands er Búrgund og þar er ein rauð meginþrúga , Pinot Noir .
Hún er erfiðari í ræktun og gerir meiri kröfur til aðstæðna .
Yfirleitt nýtur hún sín best á svalari ræktunarsvæðum og er því helst að finna þar sem sjór temprar loftslag eða á vínekrum í töluverðri hæð .
Við slíkar aðstæður skilar hún frábærum vínum t.d. á Nýja-Sjálandi , í Suður-Afríku og Kaliforníu .
Hún hefur einnig fundið kjörlendur í Oregon í Bandaríkjunum og í Baden í Þýskalandi ( þar sem hún heitir Blauer Spatburgunder ) .
Pinot Noir er raunar einnig algeng í Champagne við kampavínsframleiðslu .
Sumar þrúgur eru notaðar í frægum vínum en hafa ekki náð mikilli alþjóðlegri útbreiðslu .
Í þeim flokki eru til dæmis Tempranillo , sem er notuð í flest betri vín Spánar , t.d. í Rioja og Ribera del Duero .
Eða þá ítölsku þrúgurnar Sangiovese ( Chianti og Brunello í Toskana ) og Nebbiolo , Dolcetto og Barbera ( Barolo og Barbaresco í Piedmont ) .
Með þessum þrúgum mætti sömuleiðis flokka Zinfandel , sem nýtur mikillar hylli í Kaliforníu .
Þessu til viðbótar eru svo fjölmargar þrúgur , sem vissulega gefa af sér frábær vín á sínum heimaslóðum , en hafa aldrei náð neinni útbreiðslu .
Portúgal er til dæmis heimkynni margra þrúgna og sömuleiðis Grikkland .
Í Austurríki eiga menn Zweigelt og Blaufrankisch og þrúgur Ítalíu skipta tugum .
Primitivo í Púglía , Nero d ' Avola á Sikiley , Lagrein í Alto Adige og Corvina í Veneto svo einhverjar séu nefndar .
Steingrímur Sigurgeirsson Næst : Þær hvítu 