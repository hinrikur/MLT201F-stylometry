Ekki er meiningin að rekja í þessum dálkum ódauðleg atriði úr perlum kvikmyndasögunnar , líkt og sturtumorðið í Psycho ; barnavagninn á Odessa-tröppunum í The Battleship Potemkin ; loftárásina á Cary Grant í North By Northwest .
Augnablik af slíkri stærðargráðu þekkja velflestir bíóáhugamenn , hér verður vettvangur fyrir óvænta glaðninga sem gerðu góða mynd betri og minnisstæðari sakir framúrskarandi uppbyggðra myndskeiða .
Sem sagt , konfektmolarnir í flottustu umbúðunum verða að mestu látnir liggja ósnertir , en rifjaður upp gómsætur keimurinn af hinum sem komu svo skemmtilega á óvart .
Af nógu er að taka og ábendingar vel þegnar því flest eigum við okkar uppáhaldssenur úr ólíklegustu myndum .
Nú verða rifjaðar upp nokkrar , sín úr hverri áttinni .
28 Days Later ( 2002 ) Danny Boyle ( Slumdog Millionaire ) er í hópi fjölhæfustu og eftirtektarverðustu leikstjóra samtímans .
Myndir hans fjalla um óskyldustu efni , ein sú besta er tryllirinn 28 Days Later .
Hún er mikið til samsett úr dæmalaust góðum atriðum en upphafið er líklega minnisstæðast .
Sendill ( Cilian Murphy ) vaknar úr dái inni á sjúkrahúsi og heldur út á götu .
Það sem við blasir er ægileg sjón ; gjörsamlega líflaus Lundúnaborg , þakin illa förnum hræjum manna og dýra og hreyfingarlaus ökutæki eins og hráviði um allt .
Bráðdrepandi veirusjúkdómur hefur farið eins og eldur í sinu um landið og áhorfandinn stendur frammi fyrir heimsendi .
Því má bæta við að um sólsetur fara afskræmdar , glorsoltnar náætur , fórnarlömb veirunnar á stjá í matarleit – og verða ekki sakaðar um matvendni .
Svipaðar hugmyndir hafa skotið upp kollinum áður en ekki jafn listilega útfærðar og ógnvekjandi og hjá Boyle .
Duel ( 1971 ) Steven Spielberg sýndi hvers hann var megnugur , reynslulaus og með lítið fé á milli handanna í sínu fyrsta leikstjóraverkefni , sjónvarpsmyndinni The Duel , sem þótti það mögnuð að henni var dreift í kvikmyndahús utan Norður-Ameríku ( þ.ám .
Laugarásbíó ) .
Dennis Weaver leikur sölumann á kraftlausri Plymouth-pútu , sem verður fyrir barðinu á geggjuðum bílstjóra á risavöxnum flutningabíl á fáförnum , varasömum vegi .
Ekillinn reynir allt til að drepa sölumanninn með því að bola honum út af veginum en hápunkturinn gerist inni á áningarstað vörubílstjóra sem Weaver fer inn á því hann veit að einn gestanna er kvalari hans – en þekkir hann ekki í sjón .
Being There ( 1979 ) Í klassískri kvikmyndagerð háðsádeilu Kosinskis er því lýst hvernig Chance ( Peter Sellers ) , vangefinn garðyrkjumaður , fetar sig með misskilning einan að vopni upp metorðastigann .
Eftirlætis tómstundaiðja hans er að " horfa á " sjónvarpið .
Þegar eiginkona ( Shirley McLaine ) velgjörðarmanns hans reynir allt hvað hún getur til að koma Chance til við sig eru einu viðbrögð hans : " Ég vil horfa á .
" ( " I like to watch .
" ) saebjorn@heimsnet.is Sæbjörn Valdimarsson 