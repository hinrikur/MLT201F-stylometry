Helgin mín hefst á skemmtikvöldi með mínum frábæru vinnufélögum á Höfuðborgarstofu á föstudagskvöldið þar sem við höldum upp á velheppnaða tiltekt , Operation Guli Hanskinn .
Við , eins og aðrir starfsmenn borgarinnar , erum nefnilega um þessar mundir að taka til bæði innan dyra og utan .
Ég vona nú að ég vakni samt ofurhress á laugardagsmorguninn og drífi mig í Hreyfingu , en þar er gott að svitna , hvort sem er í tíma hjá Guðbjörgu eða ein og sjálf með i-podinn í tækjasalnum .
Svo má dekra við auma vöðva í gufunni eða pottunum og spjalla við skemmtilegt fólk .
Eftir svona púl er venjan að fara heim og njóta samvista við fjölskylduna yfir letilegum hádegismat , en það verður ekkert venjulegt við þessa helgi því Barnamenningarhátíð í Reykjavík verður haldin í næstu viku og þar með er ekkert sem heitir helgarfrí .
Hátíðin hefst kl. 10 á mánudagsmorgun með litríkri skrúðgöngu 1.500 fjórðubekkinga í miðborginni og þar á eftir mun borgarstjóri setja hátíðina .
Eftir það rekur hver viðburðurinn annan þar til hátíðinni lýkur á stórskemmtilegum Vísnabókartónleikum í Fjölskyldu- og húsdýragarðinum sunnudaginn 25. apríl , – þannig að ég veit líka hvað ég geri þá helgi ! En sem betur fer er fátt skemmtilegra en að undirbúa hátíð svo að helgin verður vafalaust viðburðarík og skemmtileg , og svo reikna ég líka með að minn góði sambýlismaður eldi einn af sínum undursamlegu kjúklingaréttum á sunnudagskvöldið .
Helginni lýkur svo með Söru Lund að sjálfsögðu , vinkonu minni á RÚV , sem er svo klár að upplýsa glæpi , en svo vonlaus í mannlegum samskiptum .
