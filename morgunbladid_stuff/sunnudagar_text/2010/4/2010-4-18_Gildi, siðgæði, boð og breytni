Nú hefur áhugi á siðgæðisumræðu vaxið , og kallað er eftir gömlu gildunum .
Einatt virðist samt sem að litið sé á siðfræði sem eitthvað sem stendur utan við okkur , markmið sem maður getur tileinkað sér og notað ef svo býður við að horfa , siðgæði sé eitthvað sem er utan okkar en ekki innra með okkur .
En það er einmitt þar sem við verðum að leita svara við hinum siðferðislegu spurningum og álitamálum sem leita á , innra með okkur , í hjarta manns og samvisku .
Siðareglur geta aldrei náð yfir allar siðlausar ákvarðanir .
Siðuð manneskja veit sig bera ábyrgð .
Manneskjan er sköpuð af Guði og til samfélags við Guð og náungann , og við berum ábyrgð á hvert öðru og lífinu gagnvart Guði .
Siðgæðið gengur út frá því að við séum samferða , saman í því að takast á við vandkvæðin og viðfangsefnin , saman í því að komast upp og út úr vandkvæðum og áfram til góðs fyrir lífið og heiminn .
Við verðum því að sjá siðgæðislega ábyrgð okkar , spurningarnar um gott og illt , rétt og rangt , frá tveimur sjónarhornum : núsins og eilífðar .
Guð talar til manneskjunnar ekki í eitt skipti fyrir öll , heldur í samtali og samverkan sköpunarinnar sem endurnýjar , ummyndar , endurskapar .
Hann minnir okkur enn og aftur á kröfuna um að trúa á Guð og elska náungann eins og sjálfan sig .
Jesús kom ekki til að afnema lögmálið heldur uppfylla það , eftir því sem hann segir sjálfur ( Matt .
5.17 ) .
Í og með Jesú erum við meðvituð um hina ströngu kröfu lögmálsins og að við höfum syndgað og erum í þörf fyrir náð og hjálpræði .
Við erum öll týndir synir og dætur föðurins á himnum sem elskar og virðir , og fyrirgefur þeim sem snúa sér til hans .
Þótt syndin setji enn mark sitt á mannlegt allt og dauðinn sé óhjákvæmilegur þá ber okkur samt að berjast gegn afleiðingum syndarinnar og efla það sem lífið eflir í opinberu og einkalífi í þeim fjölmörgu smáu og stóru siðrænu ákvörðunum sem við tökum frá degi til dags .
Sagan um syndafallið ( 1 .
Mós .
3 ) varpar ljósi á að við höfum misst fótanna á hinni siðgæðislegu braut sem skaparinn hefur markað okkur .
Við erum ráðvillt og ringluð andspænis því sem sál og samviska býður , og ótal raddir , áhrif og áreiti laða og kalla .
Þess vegna þurfum við á leiðsögn að halda , leiðarkorti og áttavita til að finna veginn heim .
Það er að finna í orðinu , bæn og trú .
Boðskapur Biblíunnar um náð Guðs og hjálp er eilífur , sígildur , og verður því að boða , kenna og bera áfram .
Hann er umfram allt fluttur með sögum , dæmisögum , táknum og vísunum sem við verðum að túlka í ljósi tímans , aðstæðna og krafna dagsins .
Að endurtaka í sífellu einstakar ritningargreinar Gamla og Nýja testamentisins í breytilegum aðstæðum merkir ekki endilega að boðorð kærleikans er í heiðri haft .
Það er hægt að skaða og spilla og eyða og deyða með orðinu .
Það sýnir freistingasagan í Matt .
4. berlega .
Djöfullinn var iðinn við að vitna í orðið : " ...
því að ritað er : ...
" Við verðum ætíð að spyrja hvað kærleikurinn til náungans krefst í þessum eða hinum aðstæðunum .
Og líta til fordæmis Jesú Krists , sem túlkar ritninguna , varpar ljósi á kröfur hennar og boð .
