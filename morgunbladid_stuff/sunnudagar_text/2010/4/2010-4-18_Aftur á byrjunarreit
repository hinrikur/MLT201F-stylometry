Í Laxárdal í Þingeyjarsýslu komst einn helsti frömuður Íslendinga til andlegs þroska og menningarlegrar auðlegðar : Benedikt á Auðnum sem Sveinn Skorri Höskuldsson reisti verðugan bautastein með ævisögu árið 1993 .
Benedikt las bækur , hitti erlenda ferðamenn , skrifaðist á við vini nær og fjær , tók þátt í fundum og félagslífi á svæðinu ofan úr Mývatnssveit , út á Húsavík , suður í Kinn og fram í Bárðardal , og átti dótturina Huldu sem varð ástsælasta skáld þjóðarinnar með verðlaunaljóði lýðveldisins : Hver á sér fegra föðurland .
Faðir þessa andlega auðmanns , Jón Jóakimsson , lærði trésmíði í Reykjavík og kynntist þar Jónasi Hallgrímssyni og Sigurði Breiðfjörð .
Á Þverá í Laxárdal byggði Jón bæ og kirkju sem standa enn og voru umgjörð um stofnfund Kaupfélags Þingeyinga árið 1882 .
Þegar Benedikt fluttist á hjáleigu Þverár , Auðnir , árið 1874 réð hann smiði til starfa – en var sjálfur svo hagur við smíðar að hann smíðaði hestajárn og veiðistangir .
Á Auðnum bjó áður Skarða-Gísli , um skeið eigandi Melsteðs Eddu sem nú er kjörgripur í Árnasafni , og sonur hans Arngrímur málari .
Hjá Arngrími gekk Benedikt til tónlistarnáms sem dugði honum til að verða einn merkasti heimildarmaður Bjarna Þorsteinssonar við söfnun þjóðlaga .
Konu sinni , Guðnýju Halldórsdóttur , trúlofaðist Benedikt í fermingarundirbúningi á Grenjaðarstað vorið 1860 – og hélt sú trúlofun þrátt fyrir harða samkeppni frá dóttursyni Byrons lávarðar sem hafði vetursetu á Grenjaðarstað 1861-62 og reyndi hvað hann gat að fá unga heitkonu Benedikts til fylgilags við sig í kastala- og farandlífi enskra jarla .
Sjarmi og aðdráttarafl hins andlega aðalsmanns ofan úr Laxárdal hafa verið á heimsmælikvarða .
Auðæfa Benedikts sér ekki síst stað í tungutaki hans og því bókasafni sem hann hafði forystu um að draga saman og er nú varðveitt , hliðstætt safni Árna Magnússonar , í Safnahúsinu á Húsavík , " súrdeigið í daglegu brauði Þingeyinga " sagði Halldór Kiljan Laxness : Einstæð heimild um baráttuþrek og fróðleiksþorsta frá blómaskeiði Þingeyinga , sem Þorsteinn Gylfason líkti við Aþenu á dögum Sókratesar , Flórens endurreisnarinnar og gullöld Vínarborgar .
Bókasafninu stýrði Benedikt til dauðadags árið 1939 og valdi á þeim efstu árum bækur ofan í lesþyrsta unglinga , þ.ám .
Dostójevskí fyrir Thor Vilhjálmsson .
Þegar lið úr þessum jarðvegi er sent til spurningakeppni utan héraðs eru ljótu hálfvitarnir dregnir fram til að tryggja jafnræði .
" Fyrst svona er aumasti húskarlinn hans , hvílíkur mun hann þá sjálfur ? " orti Jón Helgason .
Hægt er að láta greipar sópa um arfleifð Benedikts í ævisögu Sveins Skorra .
Hún er full af tilvitnunum í Benedikt , m.a. í grein um málrækt sem birtist í Skírni árið 1911 ( epr .
í Þjóð og tungu 2006 ) .
Skorri hefur hrifist svo af stílkynngi Þingeyinga að hann lætur heimildirnar oft tala óáreittar og miðlar þannig rannsóknum sínum af stakri gjafmildi .
Auðmagnið sem þarna er í umferð eyðist ekki þótt af sé tekið heldur ávaxtast pund Benedikts við lesturinn .
Með í kaupunum kynnumst við framsýni og baráttuþreki ungra hjóna sem horfa á eftir grönnum til nýrra landa í Ameríku og troða skaflana harðindasumarið 1882 með dætrahjörð í hlaði .
Í stað þess að gefast upp og flýja land eða bíða eftir náðargjöfum valdstjórnarinnar stofna þau verslunarsamtök og flytja inn vörur framhjá kaupmönnum og yfirvöldum sem kaupfélagsmenn sökuðu um klíkuskap og mútur ; spillingarmál sem fjaraði út eftir að yfirvaldið hafði látið mútugreiðslurnar ganga til baka , enda höfðu þær verið lagðar inn á reikning án þess vitundar .
Sama gerðist þegar kaupfélagsmenn töldu yfirvaldið hylma yfir með sauðaþjófi vegna persónulegra vensla .
Þrátt fyrir misheppnaðar tilraunir hinna ungu byltingarmanna til að fletta ofan af eðli yfirvalda og þeirra sem betur mega hljóta það að hafa verið sigursæl hjón sem eyddu síðustu áratugunum á Húsavík þar sem kaupfélaginu hafði sannarlega vaxið fiskur um hrygg , landi og lýð til heilla , og Bókasafn S-Þingeyinga dafnaði .
Andleg auðlegð þeirra er sá gullfótur sem sjálfsmynd okkar og tungutak standa á .
