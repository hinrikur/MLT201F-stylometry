Þegar gos hófst á Fimmvörðuhálsi var því tekið fagnandi .
Það var kallað túristagos og menn ruku til að heilsa upp á það eins og hvert annað fagnaðarundur .
Menn jafnvel gengu og gerðu tilraun til að aka á hrauni sem komið var með þunna skel ofan á glóðina .
Allt fór þetta betur en gat orðið .
Flugbann náttúrunnar Og nú hefur Eyjafjallajökull sjálfur gosið úr hábungu sinni og það fer ekki framhjá neinum .
Flugumferð hefur lamast á þeim svæðum sem hún er hvað mest , svo sem á Bretlandseyjum og Norður- og Austur-Evrópu .
Það hefur haft mikil áhrif um aðrar álfur .
Bretar lýsa þessu flugbanni náttúrunnar sem algjörlega einstæðum atburði .
Áhrifin séu þannig miklu meiri en varð eftir hryðjuverkaárásina í Bandaríkjunum í september 2001 .
Forsíður blaða eru prýddar stórbrotnum myndum af gosinu og kosningabaráttan sem er að ná hámarki þar í landi er tengd gosinu í umsögnum og myndskreytingum .
Yfirvöld flugmála í Evrópu hafa lýst því á fundum að þau hafi fyrir skömmu haldið æfingu , þar sem brugðist var við eldgosi í Eyjafjallajökli .
Slík æfing hafi komið að gagni nú , segja sömu yfirvöld , en bæta því við að veruleikinn sé þó ætíð allt annað viðfangsefni en æfingar af þessu tagi , þótt góðar séu .
Þær raddir heyrast að flugbannið hafi verið allt of afgerandi og takmarkalaust og fréttamenn furða sig á að Keflavíkurflugvöllur í tíu mínútna flugfjarlægð frá eldgosinu hafi verið opinn fyrir umferð á meðan öll Evrópa sé lokuð og hundruð þúsunda ferðamanna í vandræðum þar .
En raunveruleikinn birtist mönnum brátt aftur þegar fréttist , að finnskar herþotur hefðu snúið aftur til sinna flugvalla með skemmda hreyfla eftir flug inn í ský mettuð ösku , þótt ástand í lofti þar hafi þá enn ekki verið talið orðið alvarlegt .
Eyjafjallajökull og hryðjuverkalög Og margir skrifarar í bresk blöð setja gosið í samband við Icesave-málið og önnur ágreiningsmál við Breta .
Þannig segir dálkahöfundur í The Daily Telegraph að Ísland hafi loks komið fram hefndum gagnvart Bretlandi fyrir hlut þess í hruni íslenska efnahagslífsins .
Bretar hafi beitt hryðjuverkalögum til að frysta inneignir ( íslenskra banka ) þar í landi og nú noti Íslendingar spúandi eldfjöll til að setja flugumferð í Bretlandi í helfrost .
Og gosið í Eyjafjallajökli ratar lengra en þetta í hinu þekkta dagblaði .
Það fær sérstakan stuttan leiðara um sig .
Leiðarinn heitir " Undir eldfjallinu " .
Leiðarinn fjallar þó ekki fyrst og fremst um ösku , flóð og aurburð , heldur ekki síst um framburð .
Þar segir að eldfjöll minni í athyglissýki sinni á tveggja ára börn , þótt hundruð tonna af ösku sem hent er upp í loftið séu auðvitað tilþrifameiri en þegar krakki hendir bangsanum sínum úr grindinni til að ná athygli .
En svo segir í leiðaranum að eitt helsta vandamál við þetta gos í Eyjafjallajökli sé þó framburðurinn , það er á nafninu á fjallinu .
Verði mönnum fótaskortur á tungunni við að fást við hann .
Blaðið leiðbeinir lesendum sínum til rétts framburðar á nafni þessa órólega og athyglissjúka fjalls , sem gert hafi Bretum og Evrópubúum þessa skráveifu svo : Nafnið eigi að bera fram sem " AYV-atLOW-cutl .
" Verði fréttaþulum að góðu .
Umræða um skýrslu Rannsóknarskýrslan sem Alþingi bað um fyrir rúmu ári var nýlunda , og hafði á sér dálítið yfirbragð eldsumbrota og goss .
Ólíkt eldgosum var upphafspunkturinn fyrirsjáanlegur enda settur með lögum , reyndar fremur tvennum en einum .
Og stóðst ekki samt .
Upphafsumræðan um skýrsluna fór í fyrirsjáanlegan farveg hjá sumum fjölmiðlum sem sýndu tilburði til að sveigja útkomuna að fyrir fram gefnum niðurstöðum .
Slíkan leik má leika á meðan fólk hefur ekki í raunhæft tækifæri eða tíma til að kynna sér skýrsluna af eigin rammleik .
Skýrsla upp á þúsundir síðna er ekki áhlaupaverk , þótt okkar ofurmannlegu álitsgjafar hafi farið létt með það .
Því hefði verið æskilegt að umræðan hefði haldið áfram og almenningur hefði getað nálgast niðurstöðu án spunans sem fór af stað í byrjun .
Hinn " athyglissjúki " Eyjafjallajökull kemur vonandi ekki í veg fyrir að Íslendingar nái að nýta sér efni skýrslunnar .
Þar er mikill efniviður , þótt hann sé að vísu misjafn að gæðum eins og gengur .
Hafa menn enn ekkert lært ? Og þótt á Bretlandi gantist fjölmiðlar með Icesave-málið er margt sem bendir til að íslenska ríkisstjórnin hafi ekki enn skilið það mál , hvorki í gamni né alvöru .
Þó hefur þjóðin og þingið ítrekað reynt að koma vitinu fyrir hana í málinu .
Eftir því sem Morgunblaðið kemst næst þegar þetta er skrifað hafa forystumenn ríkisstjórnarinnar ritað undir yfirlýsingu til Alþjóðagjaldeyrissjóðsins , þar sem þjóðaratkvæðagreiðslunni er gefið langt nef og ekkert gert með hina afgerandi niðurstöðu hennar .
Blaðið vonar sjaldnast að þær upplýsingar sem það hefur séu rangar , en það gerir það svo sannarlega í þessu tilviki .
Í rauninni ætti að vera óhugsandi að ríkisstjórnin skrifi undir yfirlýsingu af þessu tagi án þess að bera hana fyrst undir forystumenn allra flokka á Alþingi .
Þjóðaratkvæðagreiðslan annars vegar og óskir ráðherra hins vegar um að stjórnarandstaðan komi beint að samningum um Icesave kallar á ný vinnubrögð og opið samráð við þing og þjóð .
Sú aðferð sem ríkisstjórnin hefur tamið sér og einkennist annars vegar af pukri og leynimakki og hins vegar af því að láta sinn eigin þingmeirihluta og stjórnarandstöðu jafnan standa frammi fyrir gerðum hlutum hefur ekki reynst vel .
Og niðurstaða þjóðaratkvæðagreiðslunnar gerir þá kröfu einnig að þau mál sem hún fjallaði um séu undirbúin og rædd fyrir opnum tjöldum áður en ráðherrar skuldbinda sig með undirskriftum .
Núverandi ríkisstjórn ýtti úr vör undir því merki að gegnsæi og opin umræða myndi leggja grunn að sérhverri gjörð hennar .
Reynslan fram til þessa er allt önnur .
Íslensk stjórnsýsla hefur aldrei verið jafn undirlögð af pukri og leynimakki og í tíð núverandi ríkisstjórnar .
Það er að minnsta kosti gegnsætt .
Það er alkunna að núverandi stjórnarforysta er mjög sveigjanleg gagnvart stefnumálum sínum og kosningaloforðum og ekki þarf að koma á óvart að orð í stjórnarsáttmála lúta þeim sömu lögmálum .
Því þarf engum að bregða þótt stjórnarflokkarnir geri ekkert með hástemmdar yfirlýsingar sínar um gegnsæi og opna og aðgengilega stjórnsýslu .
En hitt hlýtur að koma á óvart að ríkisstjórnin hafi ekkert lært .
Henni ætti að vera orðið fulljóst nú að pukrið og leynimakkið hefur reynst henni sjálfri verst .
Það hefur ýtt undir tortryggni og vantraust .
Það hefur skaðað mjög samheldni í flokkunum sem að stjórninni standa .
Og það hefur einnig orðið til þess að stjórnarandstaðan getur ekki tekið neitt mark á fagurgala um að raunverulegur vilji sé til þess að hafa samráð við hana um mál sem varða þjóðina miklu .
Forystumenn ríkisstjórnarflokkanna töluðu af yfirlæti og hroka um þjóðaratkvæðagreiðsluna í aðdraganda hennar .
Þjóðin veitti þeim ráðningu vegna þeirrar óskiljanlegu og óskynsamlegu framkomu .
Ráðherrarnir höfðu það að yfirvarpi fyrir þeirri framgöngu sinni að " góður samningur um Icesave lægi nú á borðinu .
" Því væri atkvæðagreiðslan " fáránleg markleysa " .
Hefur einhver séð þennan samning ? Hefur einhver séð þetta borð ? Vinsamlegast svipist um .
Fundarlaunum heitið .
