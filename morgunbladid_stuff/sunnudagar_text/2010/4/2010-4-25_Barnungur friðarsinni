Kæra Samantha , [ ...
] Ég býð þér , með leyfi foreldra þinna , til lands okkar , helst í sumar .
Þá geturðu kynnt þér landið , hitt jafnaldra þína , heimsótt alþjóðlegar sumarbúðir – " Artek " – á hafi úti .
Þá muntu komast að því af eigin raun að í Sovétríkjunum þrá allir frið og vináttu manna í millum .
Þakka þér fyrir bréfið .
Ég óska þér alls hins besta í framtíðinni .
– Y. Andropov .
" Svohljóðandi er niðurlag bréfs sem Samantha Smith , tíu ára gömul stúlka í bænum Manchester í Maine í Bandaríkjunum , fékk frá Júríj Andropov , leiðtoga Sovétríkjanna , á þessum degi fyrir 27 árum .
Bréf Andropovs var svar við bréfi sem Samantha litla hafði skrifað honum nokkrum mánuðum fyrr .
Það hljóðaði svo : " Kæri herra Andropov .
Ég heiti Samantha Smith og er tíu ára gömul .
Til hamingju með nýja starfið þitt .
Ég hef haft áhyggjur af því að Rússland og Bandaríkin séu á leið í kjarnorkustríð .
Munt þú kjósa með eða á móti stríði ? Ef þú ert á móti stríði vertu þá svo vinsamlegur að segja mér hvernig þú ætlar að leggja þig fram um að koma í veg fyrir það .
Þú þarft ekki að svara þessari spurningu , en mig langar að vita hvers vegna þú ætlar að leggja heiminn undir þig , að minnsta kosti mitt land .
Guð skapaði heiminn svo við gætum lifað í sátt og samlyndi en ekki til að berjast .
Virðingarfyllst , Samantha Smith .
" Þegar Andropov tók við af Leóníd Breshnev sem leiðtogi Sovétríkjanna í nóvember 1982 drógu bandarískir fjölmiðlar upp mjög neikvæða mynd af honum en vígbúnaðarkapphlaupið var í algleymingi á þessum tíma .
" Fyrst allir eru svona hræddir við hann , hvers vegna skifar ekki einhver honum bréf og spyr hvort hann ætli í stríð ? " spurði Samantha Smith móður sína .
" Hvers vegna gerir þú það ekki ? " svaraði móðirin .
Sú stutta tók hana á orðinu .
Málið vakti heimsathygli og menn á borð við Ted Koppel og Johnny Carson tóku viðtöl við Samönthu .
Hún flaug í júlí 1983 til Moskvu og dvaldist þar í góðu yfirlæti ásamt foreldrum sínum í tvær vikur í boði Andropovs .
Sjálfur hafði leiðtoginn ekki tök á að hitta hinn unga gest sinn en ræddi við hann í síma .
Síðar kom í ljós að Andropov var orðinn alvarlega veikur og hvarf hann fljótlega af sjónarsviðinu .
Hann andaðist í febrúar 1984 .
Sovéskir fjölmiðlar fylgdu Samönthu hvert fótmál og umfjöllun um hana var yfirleitt vinsamleg .
Viðbrögðin voru blendin heima fyrir , flestir Bandaríkjamenn litu heimsókn hennar í austurveg jákvæðum augum en sumir voru sannfærðir um að hún væri bara tannhjól í áróðursmaskínu Sovétmanna .
Eigi að síður jukust vinsældir Samönthu hratt og var hún kölluð " yngsti sendiherra Bandaríkjanna " .
Í desember 1983 var henni boðið til Japans , þar sem hún hitti Yasuhiro Nakasone forsætisráðherra að máli .
Á ráðstefnu í þeirri ferð lagði Samantha til að leiðtogar Bandaríkjanna og Sovétríkjanna skiptust á barnabörnum í tvær vikur á hverju ári með þeim rökum að menn myndu ekki sprengja land , þar sem barnabarn þeirra væri niðurkomið .
Auk þess að skrifa bók um ferð sína til Sovétríkjanna stjórnaði Samantha barnaþætti í sjónvarpi og lék með Robert Wagner í sjónvarpsþáttunum Lime Street .
Lífi Samönthu Smith lauk með sviplegum hætti 25. ágúst 1985 þegar hún fórst í flugslysi ásamt föður sínum og sex öðrum .
Flugvélinni hlekktist á í aðflugi að Auburn-flugvelli í Maine .
Ásakanir þess efnis að um samsæri væri að ræða komu fram í kjölfarið , einkum í Sovétríkjunum , en opinber rannsókn á slysinu leiddi ekkert óeðlilegt í ljós .
Samantha Smith var þrettán ára þegar hún lést .
orri@mbl.is 