Hver er hin eina sanna Cindy Sherman ? Vonsvikin leikkona , dreymin ungmeyja , grótesk klámstjarna eða uppstrílaður þóttafullur listunnandi ? Ásjónur listakonunnar eru svo margbreytilegar í verkum hennar ; konurnar sem hún leikur eru ýmist svo dapurlegar , sjálfhverfar eða furðulegar að glaðvær og venjuleg röddin í símanum kemur eiginlega á óvart .
Sherman er forvitin að fá fréttir frá Íslandi , af eldgosum og veðurfari .
Hún er nefnilega væntanleg til landsins um miðjan maí en þá verður kunnasta myndröð hennar , Untitled Film Stills , ljósmyndir frá árunum 1977 til 1980 , sýnd í Listasafni Íslands á Listahátíð .
Allar 69 myndirnar .
Einhverjar kunnustu ( og verðmætustu ) ljósmyndir samtímans .
" Mér finnast þetta vera orðnar nokkuð gamlar myndir , " segir Cindy Sherman og hlær þegar ég bið hana að stíga aftur á bak í tímann og hugsa um þessa fyrstu myndröð sína .
" Nú lít ég aftur og hugsa um það hvar ég bjó á þessum tíma , um myndirnar sem voru teknar af ættingjum og vinum sem eru ýmist ekki lengur á meðal okkar eða ég er ekki lengur í sambandi við .
Frekar en að ég geti tengt mig við myndirnar sjálfar , þá hugsa ég um það sem fór fram þegar ég var að skapa þessi verk .
" Untitled Film Stills eru svarthvítar ljósmyndir , 20 x 25 cm að stærð , teknar í anda kvikmynda frá því um og upp úr miðri síðustu öld .
Allar sýna þær Sherman í hlutverkum ónafngreindra leikkvenna .
Hún hafði nýlokið námi þegar fyrstu myndirnar urðu til .
" Í listaskólanum hafði ég verið að taka sjálfsmyndir sem ég stækkaði upp og klippti út eins og dúkkulísur .
Ég stillti þeim síðan upp í hópum þar sem persónurnar áttu samskipti og tengdust .
Ég hafði gert þetta um hríð en var orðin leið á því hvað þetta var erfitt að klippa allar þessar myndir út .
Þegar ég flutti síðan til New York vildi ég finna leið til að segja sögu í stökum myndum sem ég væri ein á .
Ein , alltaf ein .
Ég kýs alltaf að vinna ein .
" Á námsárunum og eftir að hún flutti til New York , var Cindy Sherman undir meiri áhrifum frá kvikmyndum en því sem var efst á baugi í myndlistarheiminum .
" Ég horfði mikið á gamlar bíómyndir og alls kyns tilraunakvikmyndir .
Einn vinur minn var hönnuður á tímariti sem birti einskonar ljósmyndafrásagnir í anda gömlu svarthvítu kvikmyndanna og á vinnustofu hans sá ég talsvert af slíku myndefni .
Þaðan fékk ég hugmyndir um að reyna að skálda senur sem minntu á kynningarmyndir kvikmynda .
Þannig byrjaði þetta .
" Þannig byrjaði þetta og Sherman tók að sanka að sér eins mörgum bókum með myndefni úr kvikmyndum og hún gat fundið .
" En ég stældi ekki neitt .
Það var frekar að ákveðnir karakterar í myndunum hefðu áhrif á mig , eins og Sophia Loren í Tveimur konum .
Ég dróst meira að andanum í evrópskum myndum og Hitchcock-myndum .
Ég vildi styðjast við raunsæislega túlkun á konum , eins og í túlkun evrópskra leikkvenna á borð við Ana Magniani eða Simone Signoret ...
" Dáðist að þessum konum sem áttu að vera fallegar Myndröðin þróaðist þannig að Sherman skapaði nokkrar týpur að vinna með í myndunum .
" Fyrstu sex myndirnar voru allar teknar á sömu filmuna , áður en ég ákvað að gera þetta að stórri myndaröð .
Þessar fyrstu myndir áttu að sýna sömu ljóshærðu leikkonuna á ólíkum tímum .
Á einni reyndi ég að sýnast yngri en ég var en á annarri reyndi ég að vera eins og eldri kona sem væri að reyna að líta út fyrir að vera yngri en hún var í raun .
Ég framkallaði þessa fyrstu filmu meðvitað í of heitum framkallara þannig að filman sprakk upp og kornin eru mun grófari en í myndunum sem á eftir komu .
Ég vildi að þessar myndir litu út fyrir að vera ódýrar og unnar í flýti , eins og myndir sem mætti finna í bunka inni í einhverri verslun og kaupa nokkrar saman á fimmtíukall .
Eftir að ég gerði þessar fyrstu myndir útvegaði ég mér fleiri hárkollur og gerði tilraunir með fleiri karaktera .
" Allar götur síðan Untitled Film Series- myndirnar voru fyrst sýndar hefur verið gríðarmikið um þær fjallað .
Talað hefur verið um myndröðina sem eitt af lykilverkum póstmódernískrar hugmyndafræði , þar sem áherslan er á endurvinnslu úr eldri sköpun .
Stakar myndir sjást líka iðulega birtast í ólíkustu fræðiritum , sem staðfesting á kenningum eða sem deiluefni , þar sem umfjöllunarefnin eru æði víðfeðm : femínísk listrýni , sálfræðirannsóknir , rannsóknir á dæmisögum , nýir straumar í ljósmyndum .
Það virðist hægt að nálgast þessi verk Sherman frá afar ólíkum sjónarhornum .
Hún segist meðvituð um að margt í myndunum megi lesa sem komment á samfélagið og um ímyndir og hlutverk kvenna .
" Það var samt ekki eins og ég væri með fullmótaðar fræðikenningar í huga þegar ég var að móta þessi verk , fjarri því , " segir hún .
" Ég lét eðlisávísunina ráða ferðinni .
Ég ætlaði mér ekki að hlaða verkin djúpum femínískum pælingum .
En ég hafði sterka tilfinningu fyrir þessum kvenímyndum , fyrir þessum konum sem ég hafði dáðst að í bernsku .
Þegar ég var að vinna myndirnar átti allt að vera svo náttúrulegt ; konur áttu ekki að mála sig eða reyna að koma til dyranna öðruvísi en þær voru klæddar .
Mér þótti það hinsvegar forvitnilegur tími í lífi mínu þegar ég var unglingur og dáðist að þessum konum sem klæddust magabeltum og oddhvössum brjóstahöldurum , og sváfu með rúllur í hárinu .
Konurnar lögðu þetta á sig til að vera fallegar og heilla karlmenn .
Ég hafði áhuga á þessu , frekar sem persónulegri rannsókn en útleggingu á femínískri hugmyndafræði .
" Í þessari fyrstu myndröð Cindy Sherman birtust þættir sem hún hefur unnið með síðan .
Hún vinnur alltaf í myndröðum , með portrett og sjálfsmyndir , og segja má að verkin séu einskonar gjörningar eða leikþættir fyrir framan myndavélina .
" Þetta er stuttur gjörningur sem getur teygst upp í nokkrar klukkustundir því ég þarf að farða mig og fara í gervið .
Það er hluti af þessum performans .
Ég hef hins vegar í seinni tíð ekki haft neina löngun til að fara í gervi fyrir framan annað fólk .
Þegar ég var í háskóla fór ég stundum í samkvæmi eða á einhverjar uppákomur í karakter og ég gerði það líka nokkrum sinnum fyrst eftir að ég flutti til New York .
En það virkaði ekki í stórborginni , " segir hún og hlær .
" Það var nóg af klikkuðu fólki í New York og mér fannst ég falla í þann flokk þegar ég þvældist um í gervi .
" Nýjustu verk Cindy Sherman hafa vakið mikla athygli , meðal annars vegna gervanna sem hún setur þar upp .
Á flennistórum litljósmyndum birtast eldri konur , ríkmannlega klæddar í ríkmannlegu umhverfi .
Myndirnar þykja kaldhæðnar og djarfar , konurnar eru til að mynda með of stórar tennur , skorpnar og illa leiknar af árunum , sumar virðast hafa farið í illa lukkaðar lýtaaðgerðir , en minna samt einna helst á fólkið sem sækir listsýningar og menningarviðburði ; sama fólkið og kaupir verk Sherman fyrir margar milljónir króna .
Hún segist líta þannig á þessi nýju verk að persónurnar líkist meira raunverulegu fólki en persónur í verkum margra ára þar á undan .
" Að einhverju leyti eru þessar myndir afrakstur þess að mér hefur tekist að slaka á í notkun gerva og förðunar .
Ég reyndi lengi vel að gera karakterana svo ólíka mér að þeir urðu næstum því eins og teiknimyndapersónur .
Nú leyfi ég þessum konum að vera " náttúrulegri " og að vissu leyti tengjast þær Untitled Film Stills -seríunni .
Þar var ég ekki að gera öfgafullar tilraunir með gervi .
" Sherman viðurkennir engu að síður að þessi nýjustu verk séu talsvert írónísk .
Er stundum afbrýðisöm út í karlana Sýning verka Cindy Sherman á Listahátíð tengist því að sérstök áhersla er nú lögð á ljósmyndamiðilinn .
Hún hefur að mestu haldið sig við ljósmyndunina á rúmlega þriggja áratuga ferli , þótt hún hafi einnig gert eina leikna hryllingskvikmynd .
" Ég hreifst af ljósmyndatækninni því ég kýs að eyða tíma og orku í að þróa hugmyndirnar , og nota síðan myndavélina sem tæki sem grípur efniviðinn með hraði .
En ég vil gjarnan fara aftur út í kvikmyndagerð .
Fyrir nokkrum árum keypti ég mjög góða upptökuvél og markmiðið er að kanna þann heim betur .
Ég hef bara ekki vitað almennilega hvað ég ætti að gera , " segir hún .
Aftur beinist talið að ljósmyndun .
Allar myndirnar í Untitled Film Stills eru prentaðar á klassískan hátt í sömu stærð og kynningarmyndir kvikmyndahúsanna voru í á sínum tíma .
Seinni myndraðir Sherman eru hinsvegar í lit , flennistór prent .
" Þessar litmyndir eru í raun annar miðill en þær svarthvítu .
Og nú vinn ég alfarið stafrænt , sem er einnig nýr miðill .
Ég hef aldrei verið ástríðukona hvað ljósmyndamiðilinn varðar , enda er ég ekki hefðbundinn ljósmyndari .
Í upphafi ferilsins var mér í rauninni útskúfað úr ljósmyndasamfélaginu , sem var nokkuð merkilegt því myndlistarsamfélagið viðurkenndi ljósmyndaverk þá varla heldur .
Það voru áhugaverðir tímar en margar konur fóru þá út í að skapa list með ljósmyndatækninni .
Karlmenn tóku málverkið eiginlega yfir , þar var hálfgert karlrembusvæði í listinni .
" Sherman talar um að það hafi verið erfitt að vera kona í karllægum myndlistarheimi .
Henni tókst samt að brjótast gegnum múrinn og var orðin sannkölluð stjarna í myndlistinni nokkrum árum eftir að hún kom úr skóla , fyrirmynd ungara listamanna , ekki síst kvenna .
Þá tóku verk hennar strax að seljast fyrir áður óséðar upphæðir .
Stök prent úr Untitled Film Stills hafa selst á allt að 40 milljónir króna á upboðum .
" Mér fannst ég nú aldrei verða neitt sérstaklega fræg – ekki eins og Jeff Koons er frægur .
Þótt ég geti á stundum orðið afbrýðisöm út í þá sem eru það frægir , þá er ég afskaplega sátt við mína stöðu .
Ég kýs mína stöðu frekar en þá sem súperstjörnurnar eru í .
Listamenn eins og Murakami , Richard Prince og Damien Hirst séu í raun eins og maskínur sem dæla listinni út úr sér .
Ég býst við að þeir selji þessi verk og þéni vel , en ég er sátt , nýt mikillar velgengni og þarf ekki að hafa neinar áhyggjur .
Snemma á níunda áratugnum var vissulega gott að hafa góðar tekjur en það var ekkert eins og þessir karlar sem skutust út fyrir gufuhvolfið , " segir hún , hlær og bætir svo við : " Kannski verð ég svolítið afbrýðisöm þegar ég heyri verðið sem verk þeirra seljast á á uppboðum , en hvað get ég gert við því ? " Þegar ég segi að verk hennar sjálfrar seljist nú ekki fyrir neina smáaura , þá hlær hún aftur og segir : " Nei , ég get svo sannarlega ekki kvartað .
" Hlakkar mikið til Íslandsferðar Cindy Sherman er á vinnustofu sinni þegar við tölum saman , hún er að undirbúa nýja myndröð .
Hún segir að þegar hún hafi lokið hverri myndröð sé hún eins og tæmd blaðra og viti ekkert hvað hún eigi að gera næst .
" Fyrir mánuði var ég að byrja að verða örvæntingarfull yfir því hvernig hlutirnir voru að þróast hjá mér en allt í einu áttaði ég mig á því hvað ég þyrfti að gera .
Venjulega mótast hver myndröð þannig að þráður myndast á milli karaktera eða mynda .
Ég legg mikla orku í verkið og held áfram þangað til ég kemst ekki lengra , er komin með efnivið í sýningu eða finnst að ég sé að byrja að endurtaka mig .
Þá fer ég að sinna úrvinnslu verkanna .
Ég er ekki listamaður sem fer á vinnustofuna og tekur nýja mynd á hverjum degi .
Það er of orkufrekt .
Þegar ég er í þeim fasa að mynda þarf ég að afboða alla fundi og einangra mig .
Ég þarf að halda fókus allan daginn , vinna og vinna , finna til leikmuni og skipuleggja verkin .
" Sherman segist hlakka mikið til Íslandsferðar og geti í raun varla beðið .
Sambýlismaður hennar er einnig með sýningu á ljósmyndum á Listahátíð , tónlistarmaðurinn kunni David Byrne , en hann sýnir í Hafnarhúsinu .
" Ætli eldgosið verði ennþá í gangi ? " spyr hún að lokum .
" Það væri forvitnilegt að sjá það .
" Einn áhrifamesti listamaður samtímans Cindy Sherman fæddist árið 1954 á Long Island .
Hún lagði stund á listnám í Buffalo State College , fyrst sem málari en sneri sér síðan að ljósmyndun og hefur síðan unnið í þann miðil .
Auk þess leikstýrði hún kvikmynd , Office Killer ( 1997 ) .
Fyrsta myndröð Sherman , Untitled Film Stills , er hennar kunnasta , unnin árin 1977 til 1980 .
Öll verkin 69 verða sýnd í Listasafni Íslands á Listahátíð .
Hafa myndir úr seríunni verið seldar á allt að 40 milljónir króna , en hvert verk er í þremur tölusettum eintökum , auk tveggja sýningareintaka .
Sherman vinnur ætíð í myndröðum þar sem hún er oftast fyrirsætan í sviðsettum verkunum .
Samkvæmt Artfacts er Sherman sjötti áhrifamesti myndlistarmaður samtímans .
