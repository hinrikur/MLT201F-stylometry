Það voru ekki til margir geisladiskar á heimilinu þegar komið var heim með fyrsta geislaspilarann úr fríhöfninni fyrir um 18 árum .
Einn diskur var með frá byrjum og var það Greatest Hits með ofurhljómsveitinni Queen .
Fáar hljómsveitir hafa sent frá sér jafnmarga smelli á jafn stuttum tíma og Queen gerði .
Á árunum 1973 til 1981 , þegar Greatest Hits kom út , komst hver rokksmellurinn á fætur öðrum á topp vinsældalista í heiminum .
Sendu þeir félagar Freddie Mercury , Brian May , John Deacon og Roger Taylor frá sér alls tíu plötur á þessum árum .
Diskurinn var ósjaldan spilaður í gegn á stóra svarta Sony-spilaranum og oft sungið með hástöfum .
Þessi endurtekna spilun hefur síðar gert það að verkum að þegar hlustað er á diskinn núna þá er textinn raulaður með í nánast hverju einasta lagi .
Þegar rennt ef yfir lagalistann á þessari miklu safnplötu fer ekki á milli mála að hér er þungavikt á ferðinni , svoleiðis yfirfull af smellum .
" Another One Bites the Dust , " " Killer Queen , " " Crazy Little Thing Called Love " og " Don ' t Stop Me Now , " eru bara nokkrir þeirra smella sem finna má á plötunni og ekki má gleyma lokalaginu " We Are The Champions , " sem er orðið þjóðsöngur sigurvegara í íþróttum um allan heim .
Það fór mikið fyrir söngvaranum Freddie Mercury í laga- og textasmíðum á plötunni , því af þeim 17 lögum sem komust á plötuna er Mercury skrifaður fyrir tíu þeirra .
Hin eru eftir þá félaga Brian May og John Deacon .
Ekki nóg með það að platan var hátt í 500 vikur á metsölulistum í Bretlandi , heldur er þessi fyrsta safnplata sveitarinnar líka söluhæsta safnplata fyrr og síðar á Bretlandseyjum .
Óhætt að segja að meðlimir Queen hafi í raun verið konungarnir .
Hvernig getur plata sem byrjar á " Bohemian Rhapsody " og endar á " We Are The Champions , " lögum sem hvert mannsbarn kann utan að , verið annað en klassík ? Matthías Árni Ingimarsson 