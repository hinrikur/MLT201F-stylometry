Chileski rithöfundurinn Roberto Bolaño sló rækilega í gegn eftir andlát sitt , en hann lést í Barcelona 2003 eftir langvarandi veikindi .
Lokaverk hans , 2666 , kom út á þarsíðasta ári og er með umtöluðustu bókum síðustu ára og í kjölfarið keppast menn við að gefa út allt það sem tiltækt er .
Nú síðast kom út bókin Antwerp , sem hefur að geyma 56 stemningar eða skissur þar sem sögumaðurinn Roberto Bolaño segir frá því sem ber fyrir augu í Barcelona á níunda áratugnum .
2666 var það síðasta sem Bolaño skrifaði og hann sá fyrir sér að verkið kæmi út í fimm hlutum og yrði einskonar lífeyrir fjölskyldu hans , enda vissi hann að hverju stefndi vegna veikinda sinna .
Svo fór þó að bókin kom út í tveimur bindum , en fyrir stuttu fundu rannsakendur handrit að sjötta hluta hennar og verður það væntanlega gefið út á næsta ári .
Það fannst þó fleira í sömu leit því þar voru handrit að þremur óútgefnum skáldsögum Bolaños til viðbótar .
