Í dagrenningu fimmtudaginn 11. apríl 1996 fór lítil eins hreyfils og fjögurra sæta Cessna-flugvél í loftið frá flugvellinum í Cheyenne í Wyoming-ríki í Bandaríkjunum í úrhellisrigningu og hagléli .
Það væri svo sem ekki í frásögur færandi nema fyrir þær sakir að við stjórnvölinn var sjö ára gömul stúlka , Jessica Dubroff að nafni , en hún hugðist freista þess að verða yngsti flugmaðurinn í sögunni til að fljúga milli stranda í Bandaríkjunum .
Metið átti Tony nokkur Aliengena sem flaug níu ára milli stranda árið 1988 .
Jessica hóf flugnám fimm mánuðum fyrr og hafði 33 flugtíma að baki .
Til þess að sjá upp fyrir mælaborðið sat hún á sessu og smíða varð framlengingu á fótstigin svo hún gæti beitt hliðarstýrum .
Mettilraunin hófst sólarhring áður í San Francisco og stóð til að Jessica stjórnaði vélinni alla leiðina en formlega var flugkennarinn , Joe Reid , flugstjóri ferðarinnar .
Uppátækið hafði vakið gríðarlega athygli fjölmiðla og fjöldi fólks fylgdist með flugtaki vélarinnar þennan örlagaríka morgun .
Jessicu litlu varð ekki að ósk sinni en nokkrum mínútum eftir flugtak frá Cheyenne missti vélin hæð og steyptist til jarðar í íbúðahverfi með þeim afleiðingum að Jessica , faðir hennar Lloyd Dubroff og flugkennarinn létust öll samstundis .
Sjónarvottur sagði flugvélina hafa spunnið í jörðina .
Engan sakaði á jörðu niðri .
Niðurstaða rannsóknarnefndar flugslysa var á þann veg að Reid hefði gert mistök með því að fara í loftið við ört versnandi veðurskilyrði en þrumveður var í aðsigi .
Nefndin harmaði að flugstjórinn hefði tekið þessa ákvörðun til að halda óhóflega metnaðarfulla ferðaáætlun , að hluta til vegna þrýstings frá fjölmiðlum .
Að vonum vakti málið heimsathygli og sérfræðingar í flugmálum drógu strax í efa skynsemi metflugstilrauna af þessu tagi .
Skömmu síðar var sett löggjöf sem kemur í veg fyrir að fólk sem ekki hefur lokið einkaflugmannsprófi geti stjórnað loftfari í þeim tilgangi að slá met eða taka þátt í flugkeppni .
Samkvæmt lögum vestra fær enginn flugskírteini fyrr en við sextán ára aldur .
Hver var hvatinn að fluginu ? En hvers vegna leyfðu foreldrar Jessicu litlu henni að tefla lífi sínu í hættu með þessum hætti ? Sumum þótti peningalykt af málinu .
Faðir hennar varð gjaldþrota þremur árum áður og móðir hennar , Lisa Blair Hathaway , hafði á tímabili neyðst til að búa í yfirgefnu húsi ásamt þremur börnum sínum og þiggja ölmusu .
Þau Dubroff giftust aldrei og hann bjó með annarri konu þegar hann lést .
Eitthvað hefur Lloyd Dubroff verið farinn að hressast fjárhagslega , alltént hafði hann efni á því að greiða fyrir flugtíma Jessicu og Joe Reid fyrir flugið sjálft , alls 15 þúsund Bandaríkjadali , þ.e. tæpar tvær milljónir króna á núvirði .
Kunnugir halda því fram að hann hafi ætlað að standa straum af kostnaði við ævintýrið með því að skrifa um það bók .
Það kom síðar í hlut Hathaway eftir slysið .
Jessica gekk ekki í skóla og Dubroff lét hafa eftir sér í viðtali skömmu fyrir slysið að flugið væri upplögð leið fyrir hana til að læra stærðfræði , landafræði og eðlisfræði , auk þess að spá um veðrið .
" Þetta er ódýrara en einkaskóli , " sagði Dubroff við blaðið The Examiner .
Í viðtalinu viðurkenndi hann að hafa átt hugmyndina að fluginu en Jessica hefði átt lokaorðið .
Við skulum rifja upp að hún var aðeins sjö ára .
Ýmsum þótti nóg um markaðsstarf Dubroffs í kringum flug dóttur sinnar .
Hann setti sig í samband við Hvíta húsið og bauð Bill Clinton , þáverandi Bandaríkjaforseta , að sitja í vélinni með Jessicu , hnippti í Heimsmetabók Guinness og bauð ABC-sjónvarpsstöðinni að setja upp myndavél í stjórnklefa flugvélarinnar .
Minjagripir á borð við derhúfur og boli voru framleiddir í massavís .
Móðir Jessicu auglýsti kinnroðalaust reikningsnúmer fyrir þá sem vildu leggja verkefninu lið og ætlaði að skipuleggja dag , þar sem áhugasamir áttu að fá tækifæri til að hitta Jessicu .
Ekki varð af honum .
orri@mbl.is 