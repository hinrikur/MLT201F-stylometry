Núverandi forsætisráðherra flutti furðuræðu á dögunum .
Er raunar nánast sama hvar niður er borið , undarlegar lýsingar á hinni stjórnmálalegu tilveru eru þar um allt .
Undarlegast var þó að heyra forsætisráðherrann lýsa ástandi eigin stjórnarmeirihluta .
Villuráfandi valhoppandi hjörð var matið á þeim stuðningsmönnum sem stuðst er við til að stjórna landinu .
Samanburður sögunnar Sjá menn Ólaf Thors , Bjarna heitinn Benediktsson eða Ólaf Jóhannesson tala þannig um sitt fólk í stjórnarliði ? Sá síðasttaldi var stundum ósáttur við sundurlyndi stjórnarþingmanna vinstristjórnar á árunum 1978-1979 enda sprakk sú stjórn ársgömul .
En hann var grandvar og gætti sín þótt hann lægi ekki á skoðunum sínum .
Hermann Jónasson virtist í líkastri stöðu árið 1958 og Jóhanna Sigurðardóttir nú .
Hann sagði hreinskilnislega að ekki væri sátt meðal stjórnarliða um nauðsynlegar aðgerðir .
Því hlyti hann að segja af sér .
Hann tók hagsmuni fólksins í landinu fram yfir sína eigin og síns flokks .
Framangreindir menn gerðu sér allir grein fyrir því að forsætisráðherraembættið gerir ríkar kröfur um ábyrgð og leiðsögn og þess hlutur hlýtur að vera mestur við lausnir á viðkvæmustu málum á örlagatímum .
Skiptir þá engu undir hvaða ráðherra málaflokkur er að formi til færður .
Nú virðist það flokkast undir fíflskap og spé hvort það er stjórnarhæfur meirihluti í landinu eða ekki , þegar mestu varðar að festa og forysta sé í fyrirrúmi .
Þegar þannig er haldið á málum fýkur allt traust út í veður og vind .
En ef einn þáttur getur öllu skipt um þessar mundir þá er það traust .
Fundir ráðherra hjá AGS Tveir ráðherrar héldu vestur um haf á fund í Alþjóðagjaldeyrissjóðnum , húsbænda okkar og umsjónarmanna .
Þetta voru fjármálaráðherrann og viðskiptaráðherrann .
( Sá fyrrnefndi sagði um þann síðarnefnda í vikunni að sá væri kominn á uppsagnarfrest .
Hann heyrði það í útvarpinu eins og við hin ) .
En heimkomnir voru tvímenningarnir brattir .
Strauss-Kahn , forstjóri AGS , hefði fullvissað þá félaga um að " endurskoðun " AGS væri komin á beinu brautina .
Það þótti heimamönnum ekki verra að heyra .
En varla höfðu fyrirmennin lokið sínum huggunarríka boðskap en Kahn sagði þetta sennilega verulega orðum aukið því það vantaði stuðning við " endurskoðunina " í stjórn AGS .
Steingrímur J. var óðara mættur aftur opinmynntur í útvarpið til að segja mönnum að hafa ekki áhyggjur .
Þeir félagar hefðu í viðræðum vestra tryggt sér stuðning bæði valdamikilla ríkja og samanlagðan meirihluta í stjórninni og " þá væri hefð fyrir því í AGS að minnihlutinn léti í minnipokann " í stjórninni .
Þarna var sem sagt fengin enn ein " glæsileg " niðurstaða .
Steingrímur þarf ekki nema tvo daga til að smala saman meirihluta í stjórn AGS .
Það er allt annað að eiga við þetta erlenda kattakyn en þá Brand og Brúsa uppi á Íslandi .
Fréttamaður RÚV spurði varlega hvaða þjóðir þetta væru aðallega sem hefðu heitið þeim Steingrími og Gylfa sterkum stuðningi .
Það sagðist Steingrímur ekki vilja segja honum og sá fréttamaðurinn strax eftir að hafa spurt svona erfiðra spurninga .
Hann hefði átt að vita að þetta gætu til dæmis verið sömu þjóðirnar og tryggðu okkur ríflegan meirihluta í kosningum til Öryggisráðsins í sama mánuði og bankarnir voru að hrynja á Íslandi , sællar minningar .
En hvernig skyldi standa á því að ekki má segja frá því hvaða þjóðir hafa heitið Íslandi stuðningi í stjórn AGS ? Bréfritara þykir einsýnt að á því sé aðeins ein skýring og hún svo dapurleg að ekki sé ástæða til að ræða hana frekar .
Prófessor Johnson gefur einkunnir Enginn þessara atburða er líklegur til að auka trúverðugleika eða efla traust manna .
Paul Johnson er kunnur breskur sagnfræðingur og höfundur margra áhugaverðra bóka .
Honum er tamara en flestum öðrum að setja fram sagnfræðilegan fróðleik eða stjórnmálalegar ádrepur á grípandi hátt .
Stíll hans er leikandi og læsilegur , þótt hvergi sé slakað á kröfum um góðan texta .
Um miðjan síðasta mánuð skrifaði Paul Johnson grein í tímaritið Forbes , undir heitinu " The Sickness of the West .
" Þar segir hann m.a. í lauslegri þýðingu : " Heimurinn stynur nú þungan undan fjallháum skuldum .
Samt er það ekki hinn raunverulegi vandi sem við er að fást .
Sagan hefur ítrekað sýnt að skuldir má greiða hratt niður um leið og traust og tiltrú hefur fengist á ný og viljasterkir karlar og konur hafa verið sett til verka .
En forsenda þess að slíkt geti gerst er að við höfum traust og trú á leiðtogum okkar .
Slíkt traust vantar .
Við treystum ekki , og ekki að ástæðulausu , hvorki okkar kjörnu leiðtogum né forystumönnum atvinnulífsins , eðlilegri forystusveit hvers þjóðfélags .
Í nútímasögu er fátítt að finna slíkt vantraust , sem nú jaðrar við fyrirlitningu , svo djúpstætt , útbreitt og skiljanlegt sem það er .
" Johnson nefnir helstu leiðtoga vestrænna ríkja til sögunnar sem hann telur dapurlegan hóp gallaðra miðlungsmanna .
Nokkrum þeirra gefur hann sérstakar einkunnir og skefur ekki af .
Sjálfsagt er þar ekki endilega allrar sanngirni gætt .
Til að lýsa Obama Bandaríkjaforseta vitnar hann til orða Benjamins Disraelis .
Obama sé : " Yfirborðsfágaður málskrafsmaður , svífandi sem í gleðivímu yfir eigin mælgi og orðfimi .
" Bara að hann talaði minna og hugsaði meira .
Angelu Merkel , kanslara Þýskalands , sér hann fyrir sér sem " velmeinandi húsmóður með stálvilja borðtuskunnar " .
Og Sarkozy , forseti Frakklands , sé " stjórnandi sem sé snjall í að fást við allt annað en það sem skipti máli " .
Og Íslandsvinurinn Gordon Brown fær þá einkunn að þar " fari pólitískt vélmenni með úrbrædda vél " .
Og forsætisráðherra Ítalíu Berlusconi sé " stórgóð auglýsing fyrir viagra og uppátæki hans gætu haft verulegt skemmtanagildi á bærilegum tímum " .
Paul Johnson segir svo að þessi forystukreppa sé stóralvarleg og sú staðreynd sé fallin til að auka skaða hennar enn að í helstu seðlabönkum heims séu " fyrirsvarsmenn lítt kunnir , í litlum metum og njóti lítils trausts " .
Vandinn ekki bundinn við stjórnmálin Í grein sinni lýsir höfundur ennfremur þeim mikla álitshnekki sem forystumenn í fjármálaheimi hafi orðið fyrir .
Nú séu þeir í huga almennings " órjúfanlega tengdir hömlulausri græðgi , áhættufíkn og faglegri vanhæfni " .
Stétt sem áður hafi notið virðingar og jafnvel aðdáunar .
Ekki þarf að skrifa undir hvert orð sem þessi beitti penni lætur frá sér fara .
Einkunnagjöf hans kann þannig að vera óvarfærin og jafnvel ósanngjörn .
En hvað sem því líður geta menn horft til hennar og hugsað til þess upplits sem íslensku þjóðinni var nýlega boðið upp á af stjórnmálaflokki sem mætti til flokksráðsfundar .
Má þakka fyrir að Paul Johnson skyldi ekki þurfa að sitja í sæti prófdómara á þeim fundi .
