...
og fuglinn syngur , og kýrnar leika við hvurn sinn fingur .
Þannig segir í ljóðinu um betri tíð sem bráðum kemur með blóm í haga , sæta langa sumardaga .
Og það er ekki laust við að kuldakramdir Íslendingar horfi með tilhlökkun til sumarsins : Hlýrri daga og bjartari nátta .
Það er vel til fundið að láta ískaldan dag um miðjan apríl heita sumardaginn fyrsta , það styttir svo mikið vorið svala , en ekki síst léttir það lundina .
Þetta sést best á því að fólk lætur sig hafa það að fara út í skrúðgöngu og viðhafa annan utandyrafagnað þennan dag .
Og allir láta eins og veðrið sé gott , sumir skella sér jafnvel í stuttbuxur með gæsahúð á lærum , aðrir setja upp sólgleraugu og derhúfur .
Hungrið eftir sumri er svo mikið að nánast öllum tekst að blekkja sjálfa sig og aðra og trúa því að víst sé sumarið komið .
Íslenska sumarið hefur þessa dásamlegu áhrif á fólk sem hefur þurft að þreyja þorrann , það nánast tryllist af gleði .
Mannskepnan íslenska hagar sér þá ekki ólíkt kúnum sem hleypt er út úr fjósi á sumrin : Fólk skvettir upp hölunum og kann sér ekki læti .
Allir ætla sko sannarlega að njóta þessa stutta tíma sem árstíðin hlýja staldrar við .
Fólk skríður út úr holum sínum og fækkar fötum í gríð og erg .
Og víst gleður það augu margra karla ( og væntanlega líka kvenna ) að sjá konur á öllum aldri spranga um á sumarkjólum eða öðrum klæðum þar sem útlimir eru beraðir og sólin fær að skína á skyrhvítt hörund handleggja eða ganglima , svo ekki sé nú talað um dúandi barma upp úr hálsmáli fleginna sumarbola .
Til að gleðja konur þessa lands þá flagga karlar sínum kálfum í stuttbuxum og margir svipta líka af sér ofanmittis-flíkum .
Bera á sér bringu , bak og axlir , þessi dásamlegu svæði karllíkamans .
Ungu mennirnir njóta þess margir að teygja sig eins og ógeltir kettir þar sem þeir flatmaga berir að ofan , í kippum ( með bjórkippur sér við hlið ) í grængresinu á Austurvelli .
Þeim finnst ekkert leiðinlegt að láta horfa á sig , svona líka yfirhlaðnir af kynorku .
Svo er þetta er líka ágætis beita fyrir þá þeirra sem eru á veiðum eftir læðum .
Fáum trúi ég að leiðist að hafa bert hold fyrir augum og því breikkar fáklæði sumarsins bros margra , bæði karla og kvenna .
Allri þessari sumargleði , sókn út í náttúruna , útilegubrjálæði og tjaldævintýrum , fylgir sá kærkomni spriklandi fiskur sem kallast sjóðheitur sumarfiðringur .
Ekki aðeins vaknar sálin af svefni , heldur hver taug í mannsins líkam .
Fólk finnur fyrir örari slætti hjartans í brjóstinu og óslökkvandi ástarþorsti sækir stíft á marga .
Þetta heitir á mannamáli svakaleg sumargredda .
Hún er ekki ólík þeirri sem heltekur stóðhestana sem þrútna út á sumrin og fylja hverja hryssuna á fætur annarri .
Fólk fær loksins tækifæri til að njóta ásta úti í guðsgrænni náttúrunni , og það vekur upp frummanninn í mörgum .
Bjartar sumarnætur nánast biðja um að vera nýttar til ástarfunda og holdsins leikja .
Ef þig langar að njóta þíns lífs , eru lífsins stundir að renna upp núna , segir í góðu kvæði .
Ekki bíða eftir næsta sumri .
