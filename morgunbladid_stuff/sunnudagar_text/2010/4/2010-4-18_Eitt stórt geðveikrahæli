Bandaríska skáldið og módernistinn Ezra Pound þóttist hafa himin höndum tekið á þessum degi fyrir 52 árum þegar honum var sleppt eftir tólf ára dvöl á geðdeild sjúkrahúss í Washington .
Pound hafði verið fluttur nauðugur til Bandaríkjanna frá Ítalíu í stríðslok sakaður um landráð og var ekki lengi að drífa sig til Ítalíu aftur .
Við komuna til Napólí var hinn 73 ára gamli Pound spurður hvort hann hefði ekki verið feginn að losna af geðdeildinni nokkrum vikum áður .
" Nei , vegna þess að ég var ennþá í Bandaríkjunum og Bandaríkin eru eitt stórt geðveikrahæli .
" Synd væri að segja að Ezra Pound hafi skipað sér á bekk með helstu þjóðernissinum í Bandaríkjunum á tímum seinna stríðs .
Hann var borinn og barnfæddur vestra en hafði um þær mundir búið í tvo áratugi á Ítalíu og um langt skeið verið dyggur aðdáandi Benitos Mussolinis , forsætisráðherra landsins , og þeirrar umdeildu stefnu sem hann stóð fyrir – fasisma .
Þegar Bandaríkjamenn stigu inn í seinni heimsstyrjöldina eftir árásina á Perluhöfn í desember 1941 var Pound gróflega misboðið .
Hann hafði þátttöku landa sinna í hildarleiknum á hornum sér og jós úr skálum reiði sinnar í útvarpsþáttum sem hann stjórnaði á Ítalíu og í greinum í dagblöðum .
Eins og skálds er von og vísa gagnrýndi hann þjóð sína með mergjuðu orðfæri .
Var það bjargföst trú Pounds að efnahagsmál væru rótin að styrjöldinni og óprúttnir fjármálamenn hefðu hrifsað völdin af kjörnum fulltrúum almennings .
Kunnuglegt ? Margt í máli Pounds benti líka til þess að hann væri ekki hliðhollur gyðingum .
" Að mínum dómi var hann gagntekinn af ítalska líkaninu af fasisma .
Hann virtist hvorki sérstaklega hallur undir nasisma né andsnúinn Rússum , hann var fyrst og fremst knúinn áfram af hatri á Bretlandi , Bandaríkjunum og gyðingum , " sagði rithöfundurinn George Orwell um Pound .
Dæmdur fyrir landráð Eftirrit af útvarpsþáttum Pounds voru afhent bandarískum stjórnvöldum og var skáldið að því fjarstöddu dæmt fyrir landráð árið 1943 .
Það var þó ekki fyrr en í maí 1945 , þegar Mussolini var endanlega ýtt frá völdum , að bandaríski herinn hafði hendur í hári Pounds .
Var hann fluttur í fangabúðir hersins norður af Pisa , þar sem hann var látinn dúsa í búri í tæpan mánuð .
Við þá meðferð mun Pound hafa fengið taugaáfall .
Skáldið var flutt nauðugt til Bandaríkjanna , þar sem sérskipaður dómur komst að þeirri niðurstöðu að það væri ekki í ástandi til að koma fyrir sakadóm vegna geðveilu .
Þess í stað var Pound vistaður á geðdeild spítala heilagrar Elísabetar í Washington .
Menn hefur allar götur greint á um þessa niðurstöðu , þar sem ekkert í skrifum Pounds á stríðsárunum bendir til þess að hann hafi verið veill á geði .
Orðrómur hefur verið um það að þessi leið hafi verið farin til að forða Pound frá fangavist en hann var sextugur þegar hann sneri aftur til föðurlandsins .
Það var afar umdeilt þegar Pound hlaut hin virtu Bollingen-verðlaun fyrstur manna árið 1949 .
Tvennum sögum fer af aðbúnaði Pounds á geðdeildinni .
Sumir halda því fram að hann hafi fengið sérþjónustu en aðrir að hann hafi verið látinn sæta sömu meðferð og hinir sjúklingarnir .
Þó liggur fyrir að Pound sinnti ritstörfum meðan á spítaladvölinni stóð og fékk reglulega heimsóknir frá ýmsum andans mönnum .
Listmálarinn René Laubies , sem heimsótti Pound reglulega , spurði hann einhverju sinni hvort honum liði ekki illa á spítalanum .
" Alls ekki , " svaraði Pound , " hér hef ég félagsskap af einu almennilegu Bandaríkjamönnunum .
" Pound var vistaður í tólf ár á geðdeild en látinn laus í kjölfar kröftugra mótmæla listamanna með skáldin Robert Frost og Archibald McLeish í broddi fylkingar .
Hann bar beinin á Ítalíu fjórtán árum síðar , 87 ára .
orri@mbl.is 