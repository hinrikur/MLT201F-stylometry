Hinn 23. nóvember 2008 , einum og hálfum mánuði eftir bankahrun , birtist í sunnudagsblaði Morgunblaðsins fréttaskýring eftir mig , undir fyrirsögninni Sjónarspil og sýndarleikir Glitnis og FL. Í greininni , sem var byggð á hluta af lánabók Glitnis frá 31. janúar 2008 , var baktjaldamakk í Glitni rakið , þar sem tugir milljarða króna voru lánaðir úr bankanum til handvalinna Baugstengdra aðila , sem svo vitanlega töpuðust allir .
Það var Jón Ásgeir Jóhannesson sem sá um valið .
Morgunblaðið var varla komið úr prentvélinni laugardaginn 22. nóvember þegar Jón Ásgeir hafði brugðist harkalega við fréttaskýringu minni .
Hann fékk birta svargrein eftir sig í Fréttablaðinu á leiðaraopnu sunnudaginn 23. nóvember ( sama dag og greinin birtist í Mogganum ) og símleiðis hótaði Jón Ásgeir mér málsókn .
Jón Ásgeir fór mikinn í grein sinni sem birtist undir fyrirsögninni Órökstuddar dylgjur .
Hér eru nokkrar orðréttar tilvitnanir í grein Jóns Ásgeirs : " Morgunblaðið heldur áfram að ráðast að mér og tengdum félögum .
Nú birtir Agnes Bragadóttir upplýsingar um stöðu einstakra viðskiptamanna við Glitni hinn 31. janúar 2008 .
Á grunni þeirra upplýsinga treystir Morgunblaðið sér til að slá upp fjögurra dálka svörtum kassa á forsíðu þar sem fullyrt er : " Helstu stjórnendur Glitnis ásamt fulltrúum stærsta hluthafans , FL Group , brutu allar verklagsreglur við lánveitingar " og að líklegt sé " talið að krafist verði opinberrar rannsóknar á viðskiptunum " , " segir Jón Ásgeir m.a. í grein sinni .
Síðar segir hann : " Morgunblaðið er væntanlega að reyna að sá þeirri hugmynd að stærstu eigendur Glitnis , félög tengd mér , hafi gengið um sjóði Glitnis eins og þeir ættu þá ...
Tilgangurinn helgar meðalið Það stendur ekki steinn yfir steini í svikabrigslum Agnesar .
Það er líklega vegna þess að hún hefur ákveðið fyrirfram , eins og hirðin sem hún tilheyrir , að allt sem tengist mér og mínum félögum sé tóm spilling og svikamylla .
Hugsanlega veit Agnes betur , en tilgangurinn helgar meðalið .
Ég get skilið að venjulegt fólk , sem hefur því miður orðið fyrir barðinu á hruni íslensks efnahagslífs , sé reitt og leiti skýringa , jafnvel sökudólga .
Það ríkir mikil tortryggni og andúð í garð bankanna , fjárfestingafélaganna og ekki síst þeirra einstaklinga í viðskiptalífinu sem mest hefur borið á .
Ég mun standa skil á því sem að mér snýr og vík mér ekki undan þeirri ábyrgð sem ég ber .
Ég veit að ég hef ekki aðhafst neitt ólöglegt og neita því að sitja undir ítrekuðum ásökunum á borð við þær sem Agnes ber á borð , í trausti þess að fólk geri ekki kröfur um að svikabrigslin séu rökstudd .
Hvað gengur Morgunblaðinu til ? Hverra erinda gengur blaðið ? Af hverju hafa órökstuddar ávirðingar í nýlegum greinaskrifum einstaklinga ratað í þrígang á forsíðu blaðsins ? Af hverju er Agnes Bragadóttir með mig og tengd félög á heilanum , en fjallar lítið sem ekkert um aðra banka eða eigendur blaðsins ? Af hverju eyðir seðlabankastjóri stórum hluta ræðu sinnar hjá Viðskiptaráði í ósannindi um að ég stjórni öllum fjölmiðlum í landinu og að ég skuldi þúsund milljarða ? Það er sjálfsagt og eðlilegt að fjallað sé með gagnrýnum hætti um viðskiptalífið ...
en sú gagnrýni verður að byggjast á staðreyndum og rökum , ekki síendurteknum ósannindum , dylgjum og slúðri .
" Þótt lygin sé endurtekin út í eitt verður hún ekki sönn .
Jón Ásgeir og félög honum tengd skulda 5,74 milljónir evra , eða tæpa þúsund milljarða króna , samkvæmt skýrslu rannsóknarnefndar Alþingis .
Lánveitingar Glitnis sem ég fjallaði um eru til rannsóknar hjá sérstökum saksóknara .
Ekkert af þessu er " ósannindi , dylgjur og slúður " .
