Eltingaleikur fjölmiðla við Gervimann útlönd hefur staðið yfir þessa viku , en hann skýtur upp kollinum í skýrslu Rannsóknarnefndar Alþingis og er þar " samheiti yfir 14 kennitölur yfir óþekkta aðila erlendis " .
Þar er birtur listi yfir Gervimenn frá fjórtán heimshornum og íslenskar kennitölur þeirra .
Þær eru reyndar níu stafir í skýrslunni , en það skýrist væntanlega af því , að þær séu afritaðar úr reikniforriti , en þá fellur fremsta núllið niður .
Í skýrslunni er listi yfir 410 félög , sem kennitölur Gervimanna eru bendlaðar við yfir 10% eignarhlut í , á árunum 2006 , 2007 og 2008 .
Þá er listi yfir arðgreiðslur til Gervimanns , þar sem hann er skráður eigandi , og nær hann til 64 fyrirtækja .
Hæstu arðgreiðslurnar koma frá Kaupþingi eða um milljarður fyrstu tvö árin og tæpir tveir milljarðar þriðja árið .
Er nema von að menn spyrji sig hver Gervimaður með stórum staf geti verið ? Uppruni árið 1930 Það vakti forvitni blaðamanns þegar leitin hófst að Gervimaður Færeyjar hélt úti nafnlausu bloggi á Mbl.is .
Hann spurðist fyrir um tildrög þess , sem varð til þess að blogginu var snarlega lokað .
En til þess að stofna bloggsíðu þarf gilda kennitölu , því þær eru sjálfkrafa bornar saman við þjóðskrá .
Það lá því beint við að knýja þar dyra .
" Þetta er alveg makalaust , " sagði Skúli Guðmundsson , skrifstofustjóri Þjóðskrár , við blaðamann og áttaði sig engan veginn á því hvernig Gervimennirnir hefðu náð að gera sig gildandi í íslensku viðskiptalífi , hvað þá af hverju það gerðist árið 2006 .
" Það er skrýtið , því byrjað var að nota kennitölurnar fyrir meira en 25 árum og til að taka af allan vafa um að þær bæru með sér lögráða aldur , þá hefjast þær allar á 010130 .
Gervimennirnir eru því komnir á níræðisaldur .
" Og Gervimennirnir eru í raun gervimenn .
Ástæðan fyrir því að þessar kennitölur voru búnar til er sú , að þegar ólögráða börn fóru til útlanda varð að vera hægt að tengja þau kennitölu lögráða einstaklings á þeim stað .
" Íslenska þjóðskrárkerfið er þannig úr garði gert , að það verður að tengja ólögráða einstakling einhverjum lögráða einstaklingi .
Og þegar ólögráða barn flytur til útlanda , til einhvers sem ekki er skráður í okkar kerfi , var þetta niðurstaðan á sínum tíma , svo hægt væri að halda utan um réttindi viðkomandi barns áfram .
Annars hefði ekki verið hægt að lýsa þeirri staðreynd , að barnið væri flutt úr landi .
" Þetta átti til dæmis við ef barnið átti íslenskt foreldri hér á landi , en fór út til erlends foreldris , sem ekki átti kennitölu í þjóðskrárkerfinu .
" Þá þurftum við að halda börnunum áfram í kerfinu , en gátum ekki tengt þau einum eða neinum , öðrum en svokölluðum Gervimanni , " segir Skúli .
" Því hitt foreldrið , sem barnið dvaldist hjá , var ekki með neina kennitölu á Íslandi .
Lengi vel var aðeins ein kennitala , Gervimaður útlönd , en árið 1992 var ákveðið að stofna nýja kennitölu á Norðurlöndin og álfurnar og helstu ríki , til þess að lýsa nánar hvar börn í reynd voru .
Flest börn fara til Norðurlanda , síðan komu helstu álfurnar og að síðustu er gervimaður útlönd safnheiti þeirra sem eftir standa .
Þetta eru því kennitölur sem enginn notar í raun og veru og sem einungis er ætlað að sýna að barn sé í ákveðnu landi .
Og allt í einu eru þessar kennitölur orðnar áhrifaafl í viðskiptum á Ísland .
" Hann þagnar .
" Þetta er alveg með endemum .
Í ljósi alls þessa , er spurning hvort Þjóðskrá sé ekki tilneydd til að breyta heiti þessa fyrirbæris , svo Gervimaðurinn ljúki sínu einkennilega hlutverki í íslensku viðskiptalífi .
" Ekki utangarðsskrá Enn átti þó eftir að rekja spor Gervimanna inn í viðskiptalífið .
Þegar spurst var fyrir hjá fyrirtækjaskrá ríkisskattstjóra , sem býr til kennitölur fyrirtækja , þá kom starfsfólk þar af fjöllum , því hvorki fannst tangur né tetur af Gervimanninum í gögnum þar .
Fyrirtækjaskrá hefur upplýsingar um fjölda fyrirtækja á hverjum tíma , rekstrarform og atvinnugreinaflokkun þeirra , einnig stjórnarsetu , framkvæmdastjóra , prókúruhafa og endurskoðendur .
En þar er ekki að finna upplýsingar um eignarhald fyrirtækja .
" Við erum með sérstaka utangarðsskrá fyrirtækja , en þar eru eingöngu félög sem skráð eru erlendis , " sagði Skúli Jónsson , forstöðumaður Fyrirtækjaskrár .
" Við úthlutum þessum aðilum kennitölum , en eingöngu vegna bankaviðskipta eða viðskipta við fjármálastofnanir .
Til að komast í þá skrá þurfa fyrirtækin að leggja fram vottorð frá skráningarstofu erlendis , sem má ekki vera eldra en þriggja mánaða .
Þar að auki höfum við gert kröfu um , sem hljómar kannski hlægilegt núna , að umsóknirnar fari í gegnum bankana .
Það var til þess að skoðað yrði hvort þau tengdust peningaþvætti eða einhverri vafasamri starfsemi .
" Sambærileg utangarðsskrá , nema fyrir einstaklinga , er gefin út af þjóðskrá .
Þá er kennitalan ekki fullgild , heldur einungis hægt að nota hana í viðskiptum og þá á nafni viðkomandi .
En Gervimaður í útlöndum var ekki með gervikennitölu , heldur fullgilda kennitölu í Þjóðskrá .
Og hvernig gat staðið á því ? Á misskilningi byggt " Þetta er allt á misskilningi byggt , " sagði Þorvarður Gunnarsson , framkvæmdastjóri Deloitte , þegar leitað var álits hjá honum .
" Maður lítur yfir þennan lista og þar er mikið um erlend fyrirtæki , sem halda úti starfsemi hér á landi .
Í sumum tilfellum hafa þau fengið kennitölu hérlendis , en sumum ekki .
Margt af þessu sýnist mér ekki standast skoðun .
Ég sé á listanum mörg dótturfélög og jafnvel útibú stórra erlendra fyrirtækja , sem eru með starfsemi hérna , og nákvæmlega ekkert óeðlilegt við það .
Þarna er verið að vinna úr gögnum hjá ríkisskattstjóra og einhverra hluta vegna skilgreinir hann þetta svona .
Ég skil það ekki .
Þarna fær listi af fyrirtækjum þann stimpil að vera Gervimaður í útlöndum .
" – Og fleiri en fjórtán kennitölur ? " Já , ég get ekki séð annað af listanum .
Þetta er fullt af fyrirtækjum .
" Hann vísar svo á Völu Valtýsdóttur lögfræðing , sem hafði kynnt sér málið , og sagðist vita um að minnsta kosti fjögur fyrirtæki á listanum , sem hefðu verið stofnuð fyrir árið 2006 .
" Eitt er stofnað árið 1999 , " segir hún .
" Þannig að ég veit ekki að hverju er verið að ýja með því að nefna ártalið 2006 .
" Hún segir öll fyrirtækin á listanum að einhverju leyti í eigu erlendra aðila .
" Það er auðvitað ekkert ljótt við það .
" Óþekktir aðilar En málið skýrist þegar leitað er í smiðju Skúla Eggerts Þórðarsonar ríkisskattstjóra .
" Þetta er það sem kallað er gervikennitölur , " segir hann .
" Við höfum notað þær til að koma ákveðnum frumskrám inn í vöruhús gagna .
Upplýsingarnar voru afhentar rannsóknarnefnd Alþingis úr þessu vöruhúsi gagna og eru í sjálfu sér alveg réttar , en þó þannig að skattyfirvöld búa yfir ítarlegri upplýsingum um hluta af þessum hópi .
Við höfum ekki kennitölur á þennan hóp og þar af leiðandi þurfum við að fara aftur í frumgögnin til að sækja upplýsingar , en þar má finna nöfn og heimilisföng sumra af þessum aðilum .
En síðan vitum við ekkert um aðra .
Það er ástæðan fyrir því að nefndin birtir töfluna , að við höfum engar haldbærar upplýsingar um þá eigendur .
" Ástæðan fyrir því að Gervimaður útlönd " stígur fram á sjónarsviðið 2006 og er þá orðinn skráður eigandi íslenskra fyrirtækja " er að þá var formi upplýsinga í kerfi ríkisskattstjóra breytt .
Í skýrslunni kemur raunar fram að á þessum tíma " voru skil á hlutafjármiðum gerð að fullu rafræn og því ekki lengur hægt að skila inn auðum kennitölum eða kennitölum sem eru ekki til á hlutafjármiðum " .
Þegar farið var að flytja upplýsingar um kennitölulausa hlutafjáreigendur úr gamla gagnakerfinu yfir í nýja launamiðakerfið hjá ríkisskattstjóra varð að einkenna gögnin með kennitölu sem stóðst vartöluprófun , en það hafði ekki þurft í eldra kerfinu .
Þá var gripið til þess ráðs að nota kennitölu gervimanns í útlöndum fyrir þau gögn sem ekki áttu kennitölu .
Það mun vera skýringin á skyndilegum umsvifum svokallaðra Gervimanna í viðskiptalífinu .
Eftir stendur að Gervimenn í viðskiptalífinu eru kennitölulausir hlutafjáreigendur , sem skráðir eru erlendis og hefur verið gert að skila tilbúnu einkenni , svonefndri gervikennitölu , en þá er einnig skráð nafn viðkomandi , heimilisfang erlendis o.s.frv. Þannig eru margir þeirra auðkenndir og hefði verið hægt að vinsa þá út af listanum , sem rannsóknarnefnd Alþingis birtir , en þetta á þó ekki við um alla á listanum .
Sumir leynast undir huliðshjálmi , eins og síðar greinir .
Einn viðmælenda bendir á , að betra hefði verið að fá nákvæmari lista og notast við skilgreininguna " óþekktir aðilar " .
Það hefði ekki verið eins villandi og Gervimenn í útlöndum með stórum staf og kennitölum .
Undir huliðshjálmi " En það er alveg rétt sem nefndin segir , að auðvitað er þarna verulegt vandamál hjá yfirvöldum , að eiga við aðila sem eru skráðir erlendis , " segir Skúli Eggert .
" Eitt er að halda utan um upplýsingarnar , en oft er stærra vandamál að verða sér úti um þær .
Þá er huliðshjálmur yfir eignarhaldinu og ekki vitað um hvern ræðir , eins og kemur fram í skýrslu rannsóknarnefndarinnar .
Í alltof mörgum tilfellum er rökstuddur grunur um að verið sé að leyna þessum upplýsingum vísvitandi .
Það getur til dæmis verið út af samkeppnissjónarmiðum , aðstæðum á fjármálamarkaði eða til að fela eitthvað fyrir kröfuhöfum .
Sú skýring er raunar knýjandi núna , þegar fyrirtæki eiga í vandræðum .
Og að lokum er þetta gert til að leyna hagnaði og komast hjá skattgreiðslum .
" Hann segist ekki sjá í fljótu bragði , hvernig leysa megi Gervimannsvandamálið .
" Ég hef ekki lausnina á því .
Ef menn eru staðráðnir í því að heimila án takmarkana það að útlendingar eigi í félögum hér á landi , þá er það bara pólitísk ákvörðun .
" – Felst það ekki í frjálsum fjármagnsflutningum á Evrópska efnahagssvæðinu ? " Það var pólitísk ákvörðun að fara þangað inn .
Og þá er spurning hvernig upplýsingagjöf er háttað til skattyfirvalda .
Það er ekkert vandamál þegar eiga þarf við ríki sem við höfum gert tvísköttunarsamninga við .
Vandamálin felast fyrst og fremst í því , þegar átt er við fyrirtæki sem skráð eru á aflandssvæðum .
Þar er sífellt vandamál að fá upplýsingar um raunverulega eigendur .
Oft eru það gervieigendur , en við viljum upplýsingar um þá sem eiga raunverulega fyrirtækin .
Ein áhrifin sem þetta hefur er að erfitt er að takmarka krosseignatengsl .
Þessu er vel lýst í 9. bindi skýrslunnar og í raun sláandi að sjá hversu alvarlegt ástandið er .
Rannsóknarnefndin hefur til dæmis bent á að til séu félög , sem enginn virðist eiga nema þau sjálf .
" – Og bankarnir tóku þátt í þessu ? " Já , það verður ekki annað séð , " segir Skúli .
" Allir stóru bankarnir ráku fjármálamiðstöð í Lúxemborg .
Einn var þó áberandi stærstur og starfrækti félagaþjónustu , þar sem stofnuð voru félög og flutt í skattaparadísir eða aflandsfélög .
Ég á ekki svörin , en ég velti því upp hvers vegna menn voru að þessu .
Flestir viðskiptavina voru Íslendingar .
Við létum greina eignarhaldið í Lúxemborg , fengum mann til að fara í gegnum alla hlutafélagaskrána þar í landi , og hann skilaði okkur ítarlegri skýrslu , þar sem raktar voru vísbendingar um íslensk félög .
Þá var horft til nafnsins , hvort hlutafé væri í íslenskum krónum , hvort heimilið væri skráð þar sem við vissum að Íslendingar hefðu aðsetur eða lögmenn þeirra .
Það leiddi í ljós misfellur í upplýsingagjöf til skattayfirvalda .
" Átta kynslóðir eigenda Þar kom meðal annars í ljós að verulega vantaði upp á , að hægt væri að þekkja alla eigendur , þannig að fullnægjandi gæti talist .
" Greiningin leiddi í ljós , að það þurfti oft að fara aftur um átta kynslóðir eigenda til að finna endanlegan eiganda og í eitt skipti voru kynslóðirnar níu .
" – Ekki var gefið upp nafn á félögunum í þeirri greiningu , þegar hún birtist í Tíund , nema að hluta .
" Ástæðan er sú að byggt er á upplýsingum af framtölum og ekki má birta þær , en hægt er að birta nöfn upprunalegra eigenda , því það eru opinber gögn .
" Hann segir marga hafa tengst fjármálastarfsemi í Lúxemborg og farið þaðan til aflandssvæðis .
" Auðvitað er grunur um það , að í sumum tilfellum hafi menn verið að þvo söluhagnað eða tekjur eða að leyna skattayfirvöld upplýsingum .
Í sumum tilvikum kann starfsemin að hafa verið réttmæt , en ég dreg mjög í efa að þannig hafi það verið í hvívetna .
Ég tek þó fram , að í sjálfu sér er þó ekkert ólöglegt við að eiga hlutafé í erlendu félagi .
" Margt áhugavert " Mér finnst skýrslan mjög merkilegt verk , " segir Skúli Eggert Þórðarson , ríkisskattstjóri .
" Það hefur greinilega verið lögð mikil vinna og alúð í það .
Ég ætla ekkert að tjá mig um efnislegt innihald , en þarna er gríðarlegt magn upplýsinga á einum stað .
Og fyrir skattayfirvöld er margt mjög áhugavert .
Við erum komin með fólk í það að fara yfir þessa skýrslu lið fyrir lið .
" Hann segir mikilvægt að í skýrslunni megi finna upplýsingar frá bönkunum , til viðbótar við þær upplýsingar sem skattayfirvöld hafa .
" Það hefur þurft að ganga mjög langt til að fá upplýsingar úr bankakerfinu , standa í málarekstri og þess háttar .
En nú förum við yfir þessar upplýsingar og ef við höfum ekki fengið þær áður , þá gæti það verið grunnur að frekari vinnu .
" 