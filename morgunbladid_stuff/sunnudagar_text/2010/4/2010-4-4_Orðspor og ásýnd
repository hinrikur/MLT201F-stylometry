Snemma í febrúar fyrir rúmu ári , á dimmum dögum í lífi íslenzku þjóðarinnar í kjölfar bankahrunsins , sat ég á tónleikum Sinfóníuhljómsveitar Íslands og hlustaði á flutning á nýju verki , Píanókonsert , eftir ungan mann , Daníel Bjarnason .
Hann stjórnaði hljómsveitinni sjálfur í fyrsta sinn þetta kvöld og annar ungur maður , Víkingur Heiðar Ólafsson , var einleikari í konsertinum .
Þar sem ég sat og horfði á og hlustaði á þessa tvo ungu menn varð mér ljóst , að þarna á sviðinu í Háskólabíói var að finna svarið við þeim óförum , sem þjóð okkar hafði lent í og leiðina út úr þeim ógöngum , sem hún var komin í .
Þarna var þessi glæsilega hljómsveit , sem hefur verið byggð upp með blóði , svita og tárum á sextíu árum , svo gripið sé til orða Churchills af allt öðru tilefni .
Þarna voru tveir ungir menn , frábærir fulltrúar bezt menntuðu kynslóðar , sem Ísland hefur alið .
Í Háskólabíói þetta kvöld mátti sjá hina hliðina á Íslandi , betri hliðina , ef við viljum orða það svo .
Nokkrum vikum seinna , á sama stað , hlýddi ég á flutning Sinfóníuhljómsveitarinnar á 6. sinfóníu Atla Heimis Sveinssonar , sem einkenndist af þeim ótrúlega krafti , sem oft fylgir verkum hans um leið og hann kemur áheyrendum alltaf á óvart , jafnvel þeim , sem hafa þekkt hann frá æskudögum .
Og þá varð mér ljóst , að það er ekki bara unga kynslóðin , sem getur komið að endurreisn Íslands .
Sú eldri getur líka komið þar við sögu .
Menningarlífið er ótrúlega frjótt um þessar mundir .
Það gerist stundum í kreppu að önnur öfl brjótast fram , þegar allt virðist hrunið .
Við eigum fjölmennan hóp frábærra tónlistarmanna .
Þeir hafa sprottið upp úr þeim jarðvegi , sem skapaður var fyrir , um og upp úr síðari heimsstyrjöld með merkilegu starfi erlendra og innlendra tónlistarmanna .
Við þurfum að halda sögu þeirra til haga .
Sú kynslóð leikara , sem nú stendur á sviði , hlýtur að hafa fengið afburða menntun .
Þeir eru svo góðir í sínu fagi .
Þetta má sjá í hverju leikverkinu á fætur öðru og ekki síður í nýjum íslenzkum kvikmyndum eins og Kóngavegi Valdísar Óskarsdóttur ( sem á yngri árum starfaði á ljósmyndadeild Morgunblaðsins í Aðalstræti ) , sem hefur sterk áhrif á þá , sem hana sjá .
Þeir verða líka að vera góðir til þess að standa jafnfætis þeim , sem á undan þeim hafa gengið á þessari braut .
Gunnar Eyjólfsson , leikari flutti erindi um glímu sína við Galdra-Loft á málþingi Leikfélags Reykjavíkur um Jóhann Sigurjónsson og verk hans fyrir nokkrum vikum .
Viðstaddir urðu vitni að listaverki í sköpun .
Ræðan var listaverk .
Ég hef aldrei áður upplifað ræðu sem listaverk .
Slík var dýptin í máli Gunnars og þær nýju víddir , sem hann opnaði áheyrendum sínum .
Kannski er gróskan mest í myndlist .
" List getur aldrei verið annað en einhvers konar endurspeglun samfélagsins , " segir Björn Th. Björnsson í umfjöllun um myndlist á miðöldum í Sögu Íslands ( V. bindi ) .
Ef marka má fjölbreytnina í íslenzkri myndlist um þessar mundir er " Nýja Ísland " á fleygiferð upp á yfirborðið .
Við höfum ekki eignazt nýtt nóbelsskáld en við eigum býsna fjölmennan hóp rithöfunda , sem hafa náð til lesenda í öðrum löndum og með því fylgt fast í fótspor Halldórs Laxness , Gunnars Gunnarssonar og Kristmanns Guðmundssonar .
Og við eigum fræðimenn , sem standa engum að baki í rannsóknum á sögu og menningu þjóða í okkar heimshluta .
Í stuttu máli sagt : hin menningarlega staða okkar er mjög sterk .
Þótt fjármálasnillin hafi reynzt á sandi byggð er menningin byggð á traustri þúsund ára arfleifð .
Nú eigum við að nýta hana til þess að endurreisa sjálfstraust okkar , byggja sjálfsmynd okkar upp á nýtt og endurheimta virðingu annarra þjóða .
Við eigum að hefja markvissan og skipulegan útflutning á menningu okkar með ýmsum hætti og í ýmsum myndum .
Það kostar einhverja peninga og þótt við höfum ekki ráð á miklu höfum við ráð á einhverju .
Og þeir eiga að koma úr almannasjóðum .
Sinfóníuhljómsveit Íslands í tónleikaferð um Norðurlönd til þess að minna frændur okkar á hverjir við erum , sem flestir þeirra virðast hafa gleymt .
Verk Atla Heimis á að flytja í tónlistarsölum þýzkumælandi þjóða ekki sízt , en þangað sótti hann menntun sína .
Víkingur Heiðar sem er efni í stórstjörnu vegna hæfni og persónuleika á að leika í helztu tónleikasölum heims .
Kristinn Sigmundsson , hógværastur allra íslenzkra listamanna en söngvari á heimsmælikvarða á að kynna íslenzka tónlistarhefð .
Íslenzkir leikhópar eiga að sýna klassísk íslenzk verk í Konunglega leikhúsinu í Kaupmannahöfn ( en þangað leituðu frumherjar íslenzkrar leiklistar fyrirmyndar fyrir hundrað árum ) og í öðrum leikhúsum nálægra landa .
Og myndlistin og bókmenntirnar í kjölfarið .
Þetta er ekki bara kostnaður .
Það er ekki til betri aðferð til að selja íslenzkan fisk og aðrar útflutningsafurðir okkar en slík markaðssetning á menningu okkar .
Menningin sjálf gæti orðið að meiri útflutningsvöru en við gerum okkur grein fyrir nú .
En fyrst og fremst er þó slík markviss menningarleg útrás bezta og áhrifamesta aðgerðin , sem við getum gripið til í því skyni að endurreisa orðspor okkar og ásýnd í augum annarra þjóða .
Íslendingar verða ekki sáttir við tilveru sína nema það verði gert .
Við viljum ekki láta tala til okkar og um okkur eins og gert hefur verið af nokkrum hroka á undanförnum misserum .
Menningarlífið mundi áreiðanlega taka slíku tækifæri til að leggja sitt af mörkum til endurreisnar Íslands fagnandi .
Þetta er verðugt verkefni fyrir hinn kornunga menntamálaráðherra , Katrínu Jakobsdóttur .
