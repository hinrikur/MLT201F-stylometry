Safnið er tíu ára í júní og þessi viðurkenning er besta afmælisgjöf sem við gátum fengið , " segir Bera Nordal forstöðumaður Nordiska Akvarellmuseet , Norræna vatnslitasafnsins , en það var í liðinni viku útnefnt " Besta safn Svíþjóðar árið 2010 " .
Safnasamtökin í Svíþjóð og alþjóðlegu safnasamtökin ICOM standa að tilnefningunni .
Í úrskurði dómnefndar kemur fram að safnið hafi náð framúrskarandi árangri í að vekja athygli almennings á þeirri breidd og gæðum sem finna megi í vandaðri vatnslitalist , auk þess að það hafi náð að viðhalda miklum vinsældum meðal gesta .
Þá er safnið sagt búa til og setja upp sýningar sem eru á heimsmælikvarða og sé til fyrirmyndar hvað varðar samþættingu sýninga , rannsókna og menntunar .
Með starfinu í safninu hafi tekist að umbreyta nærsamfélaginu .
" Vitaskuld erum við mjög ánægð með þetta álit , " segir Bera , sem hefur nú stýrt Nordiska Akvarellmuseet í nær sjö ár .
Áður starfaði hún sem forstöðumaður Listasafns Íslands og stýrði hinum kunna sýningarstað Malmö Konsthall .
" Það er ánægjulegt að fá viðurkenningu fyrir að vera með sýningar á heimsmælikvarða en ekki síður fyrir safnfræðsluna , menntun og rannsóknir , sem við höfum lagt sífellt meiri áherslu á , " segir hún .
" Vissulega höfum við breytt þessum litla bæ .
Umheimurinn á erindi hingað .
" Í fyrra heimsóttu 235.000 gestir þetta fallega safn við hafið á eynni Tjörn norðan við Gautaborg .
Bera segir það vissulega vera afar góð aðsókn , jafnvel þótt miðað sé við listasafnið í Gautaborg eða söfnin í Stokkhólmi .
" Við erum hér úti á eyju ; staðsetningin við hafið er mjög sérstök .
Ég féll fyrir þessum stað strax þegar ég sá hann , áður en ég var ráðin hingað .
Náttúran og safnið mynda sterka heild .
Taka þarf tillit til hvors tveggja – það er ekki hægt að sýna lélega list í þessu safni .
Náttúran er það áhrifamikil .
" Upplifunin af hverri sýningu komi á óvart Nordiska Akvarellmuseet er sjálfseignarstofnun .
Bera segir að ekki hafi verið auðvelt að koma rekstrinum af stað en nú sé hann kominn með sterkar stoðir .
" Við höfum notið mikils stuðnings , bæði frá sýslunni og sveitarfélaginu , og ríkið kemur einnig að þessu , í minna mæli þó , " segir hún .
" Þetta litla sveitarfélag veitir safninu tvær milljónir sænskra króna á ári .
Það er aðdáunarvert hvað fólkið hér hefur sýnt mikinn skilning á starfseminni .
Það hefur líka verið mikilvægt fyrir okkur að því finnst þetta vera þess safn .
" Þetta er sérhæft safn sem sýnir og safnar eingöngu verkum sem byggjast á vatni og litarefnum .
" Þessi sérhæfing er styrkur .
Enginn annar er að vinna á þessu sviði .
Grunnurinn í sýningarstefnunni eru vatnslitaverk á pappír , í samtímamyndlist og klassík .
Akrílmyndir tengjast oft vatnslitum .
Við höfum ekki verið mjög stíf í þessum skilgreiningum , sérstaklega ekki innan samtímalistarinnar .
Í stað þess reynum við að skapa spennu .
" Bera segir safnið sýna norræna listamenn og alþjóðlega í bland .
" Hrynjandin í sýningunum skiptir miklu máli , að setja ekki upp sýningu sem er lík þeirri sem var á undan .
Upplifunin af hverri sýningu þarf að koma gestum á óvart .
Sumarsýningar eru klassískari en á vorin og haustin sýnum við yfirleitt samtímalist , alþjóðlega eða norræna .
" Sem dæmi nefnir hún að nú standi yfir sýning finnsku listakonunnar Elina Merenmies en í haust verður opnuð sýning Louise Bourgeois sem er 98 ára gömul , án efa einn allra kunnasti og virtasti myndlistamaður samtímans .
" Bourgeois er einstök , " segir Bera .
" Ég setti á sínum tíma upp mjög umfangsmikla sýningu á verkum hennar í Malmö Konsthall en þetta verður allt öðruvísi sýning .
Þetta eru verk sem hún hefur gert á síðustu árum , gvassmyndir á pappír sem fjalla um móðurina og barnið .
Faðirinn er alveg horfinn úr verkum hennar .
Hún er farin að upplifa sig sem barn , eins og kemur fram í þessum ótrúlegu verkum .
" Kröfur til safna hafa gjörbreyst Bera segist þurfa að fylgjast vel með í myndlist samtímans , sem og klassískri , fara um og skoða , en vatnslitaverk eru ekki það sem sést mest af á sýningum þó það hafi aukist á síðustu árum .
" Ég þarf oft að spyrja listamenn að því hvort þeir vinni í vatnslit og á pappír .
Sumir hafa hreinlega farið út í að vinna verk fyrir mig .
" Fyrir nokkrum árum setti hún upp sýningu með verkum Georgs Guðna og vatnslitamyndum eftir Ásgrím Jónsson , úr eigu Listasafns Íslands .
Hún segir þá sýningu hafa fengið frábærar móttökur og aðsóknina hafa verið góða .
Einnig hefur hún sýnt verk eftir Gunnlaug Scheving .
" Við búum allar okkar sýningar til sjálf .
Ég tek ekki inn sýningar sem aðrir hafa gert , það þarf þá að vera samvinna frá upphafi .
Ég þarf að vera í þessu ferli frá því hugmyndin verður til og þar til hún verður að veruleika .
Það er lífsnauðsynlegt fyrir mig .
Við setjum alltaf upp þrjár stórar sýningar á ári og oft þá fjórðu .
Svo sýnum við verk úr safneigninni .
Safnið er ekki það stórt að við getum haft sér sal fyrir safneignina .
Við nýtum því oft fyrirlestrasalinn , sem er mjög stór , til að sýna safnið á sumrin .
En um háveturinn þegar aðsóknin er minnst þá sýnum við safneignina í sýningarsölunum .
Nú erum við að safna fé til að byggja stóran sýningasal sem mun lengja safnið um 20 metra " Frá stofnun safnsins hefur mikil áhersla verið lögð á safnfræðslu , fyrir skólabörn sem fullorðna gesti .
Þannig eru gerðar heimildarkvikmyndir fyrir hverja sýningu og nemendur fá ekki bara leiðsögn , heldur eru teknir á námskeið .
Hver sýning í safninu hefur sitt þema og nemendur undirbúa sig fyrst í skólanum , eru síðan á námskeiði í safninu í nokkrar klukkustundir og vinna oft áfram með efnið þegar þeir koma aftur í skólann .
Bera segir að í söfnum eigi að fara fram símenntun .
" Það er nauðsynlegt .
Í dag er myndin í raun orðin mikilvægari en textinn og það þarf að kenna fólki hvernig á að túlka myndir og skilja .
Fólk misskilur svo oft myndir og skilur ekki boðskap þeirra .
Það hefur ekki lykilinn að þeim .
Auglýsingaiðnaðurinn tekur til dæmis mikið af táknum beint úr myndlistinni eða er með beinar tilvitnanir í eldri myndlist sem fólk þekkir ekki til .
Þessi menntun hefur því aldrei verið mikilvægari en í dag og það þarf að taka hana alvarlega , ekki einungis af okkur sem vinnum við þetta heldur einnig af menntakerfinu sem hefur því miður mjög takmarkaðan skilning á mikilvægi myndlistarinnar .
Einnig hefur allt viðhorf til safna gjörbreyst á síðustu árum og kröfurnar eru miklu meiri í dag en voru áður .
Þegar fólk kemur inn á safn í dag , má ekki gera ráð fyrir að það geti einfaldlega farið inn og horft á einhverja mynd á vegg .
Það þarf að undirbúa gesti , þeir verða að hafa aðgang að textum , skrám , heimildaefni og ýmiskonar öðrum upplýsingum .
" Mikil orka fer þannig bæði í að setja saman sýningarnar og miðla þeim .
" Við gerum umfangsmikla sýningarskrá fyrir hverja sýningu og dreifum þeim vel .
Enda standa þær eftir sem heimildir um sýninguna og vinnu listamannanna .
Útgáfan auglýsir einnig safnið.Við leggjum líka mikla áherslu á listfræðirannsóknir .
Unnum til dæmis í samvinnu við Gautaborgarháskóla umfangsmikið verkefni þar sem sex fræðimenn skrifuðu um verk í safninu og um vatnslitamiðilinn .
Þá höfum við staðið fyrir rannsóknum á safnfræðslu , safnmenntun og hvernig staðan er á Norðurlöndum .
Á síðasta ári gáfum við út bók með niðurstöðum slíkra rannsókna .
Einnig höfum við staðið fyrir rannsókn á mikilvægi safns í samfélaginu .
Niðurstöðurnar sýndu að fyrir hverja krónu sem samfélagið leggur safninu til fær það til baka tuttugufalt .
" Ástríðufullur áhugi Á ferli sínum hefur Bera Nordal stýrt þremur myndlistarstofnunum sem hún segir afar ólíkar .
Konsthallen í Málmey er ekki safn heldur hreinn sýningarsalur , með stórt og spennandi sýningarými .
" Það var stórkostleg lífsreynsla að starfa þar , ég lærði mikið á það hvað hægt er að gera með listaverk í rýminu , " segir hún .
" Hér í Nordiska Akvarellmuseet erum við í spennandi uppbyggingarstarfi .
Varðveisluskyldan var í forgrunni í Listasafni Íslands , enda aldargamalt safn með sterka listaverkaeign , miðstöð myndlistar og rannsókna í landinu .
Því fylgir annarskonar ábyrgð .
Hér er ég miklu frjálsari og möguleikarnir eru óendanlegir .
Ég hef samt sömu markmið og ég hef alltaf haft , að stofnunin og sýningarnar verði sífellt betri .
Allir þessir staðir hafa verið mér ástríða ; þetta eru í raun einskonar ástarsambönd enda mikilvægt í skapandi vinnu að hafa ástríðufullan áhuga á starfinu .
" Áhersla á sýningar , fræðslu og rannsóknir Nordiska Akvarellmuseet , Norræna vatnslitasafnið sem Bera Nordal stýrir , er á eynni Tjörn um 70 kílómetra fyrir norðan Gautaborg .
Safnið er sjálfseignarstofnun og var opnað fyrir áratug í byggingu á mörkum lands og hafs sem dönsku arkitektarnir Niels Bruun og Henrik Corfitsen teiknuðu .
Safnið hefur notið mikilla vinsælda allt frá stofnun .
Í fyrra voru gestir 235.000 talsins .
Stefna Nordiska Akvarellmuseet er að setja upp og sýna bæði verk framúrskarandi fulltrúa samtímalistamanna , sem vinna með vatnslitamiðilinn ; verk sem byggjast á vatni og litarefnum , sem og verk eftir klassíska listamenn .
Mikil áhersla er lögð á fræðslu gesta , meðal annars með útgáfu sýningaskráa , kvikmynda um listamennina sem sýna í safninu og leiðsögn ásamt brautryðjendastarfi á sviði myndmenntunar .
Einnig stendur safnið fyrir umfangsmiklum rannsóknum sem unnar eru í samvinnu við norræna háskóla .
Safnið hlaut á dögunum viðurkenningu sem Safn ársins 2010 í Svíþjóð fyrir alla þessa þætti .
