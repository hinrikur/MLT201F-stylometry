Grikkland hefur nú í raun lýst sig í greiðsluþroti .
Það hefur formlega óskað eftir að ESB og AGS taki yfir vandamál landsins og þar með raunverulega stjórn efnahagsmála þess .
Þetta átti ekki að geta gerst .
Grikkland er í Evrópusambandinu og með töfragjaldmiðilinn evru í stað síns eigin .
Nú er talið að þessi tvö atriði hafi ráðið mestu um hvernig komið er .
Eftir að evran varð gjaldmiðill Grikkja treystu menn á þá mýtu að vaxtastig hlyti að verða eitt og hið sama hjá þeim og öðrum bundnum við þann gjaldmiðil .
Og þannig varð það um hríð og reyndar of lengi .
Lánaframboð til Grikklands og lánskjör voru hvorugt miðað við efnahagsástand og greiðslugetu landsins sjálfs .
Því var trúað að viðmiðun við efnahagsveldið Þýskaland væri jafn góð , enda nytu bæði löndin sömu myntar .
Reynslan sýnir að ógrynni lánsfjár á lágum vöxtum er freisting sem fólk og fyrirtæki eiga bágt með að standast .
Skilaboðin í þeirri gósentíð eru : " Gakk þú í sjóðinn og sæktu þér hnefa , unz sál þín er mettuð og barmafull .
Það er ókeypis allt , og með ánægju falt – og ekkert að þakka , því gullið er valt .
" Og menn létu ekki segja sér þetta tvisvar .
Sú saga er einnig þekkt hér á landi .
En í Grikklandi var hún verri , því vegna evrunnar héldu gírugir að áhættan væri nánast engin .
Og þegar allt var komið í óefni áttuðu stjórnvöld í Aþenu sig á að önnur hlið var á peningnum evrunni engu betri .
Þegar brostin ríki þurfa að bjarga sér tekur myntin ekkert tillit til þeirra .
Gengi hennar lýtur þeim efnahagslögmálum sem eru til staðar í Þýskalandi og Frakklandi en ekki í smáríki í vandræðum .
Þeir búa ekki við mynt sem lagar sig að þeirri efnahagslegu stöðu sem upp er komin .
Hugsum okkur það til gamans að Reykjavík og Ísafjörður byggju við sama slökkvilið .
Meðan allt væri með felldu gæti Ísafjörður haldið því fram að það hefði aldrei í sögu sinni búið við jafn öflugt slökkvilið .
Átta stóra slökkvibíla og tvo risastigabíla .
Ekkert smátt slökkvilið byggi við annað eins .
En þegar bruninn mikili varð í bænum kom í ljós að aldrei stóð til að liðið færi út úr borginni , slangan náði ekki vestur og ekkert vatn að fá .
Lítið hafa menn lært Á meðan hinir föllnu bankar og stórfyrirtækin sem áttu þá og átu þá réðu öllu í Samtökum atvinnulífsins var gefin dagskipun um að nú skyldi berjast fyrir inngöngu í ESB og upptöku evru .
Útrásarsnillinga skorti enn meira lausafé .
Ísland var of lítið fyrir þá var stefið sem kyrjað var .
Íslandsstimpillinn var að sliga þá var hitt slagorð mannanna sem áttu eftir að stimpla sitt eigið land sem unaðsland óreiðumanna .
Þegar búið var að skrapa bankana inn í skelina þá sneru þeir sér að lífeyrissparnaði landsmanna .
Og þar var undanlátsemin ótrúleg .
Lán voru veitt út á bréf sem iðulega höfðu ekki aðrar tryggingar en ímyndaðan styrk fyrirtækja mannanna sem öllu sigldu í þrot .
Aðrir lánveitendur gættu sín betur og hlóðu veðlánum á fyrirtækin svo lítið sem ekkert stóð eftir til að mæta skuldunum við lífeyrissjóðina .
Fólkið í landinu á rétt á að forystumenn Samtaka atvinnulífsins og launþegahreyfingarinnar láti óháða aðila fara í gegnum þessi mál öll .
Lífeyriskerfi landsmanna er eitt af því sem við Íslendingar höfum verið stoltastir af .
Þar hafa menn fengið að vaða um síðustu árin á skítugum skónum .
Í skýrslu Rannsóknarnefndarinnar má ráða að stjórnendur lífeyrissjóða telja sig hafa verið beittir beinum og óbeinum hótunum til að knýja fram lán og þeir hafi ekki haft þrek til annars en að láta undan slíkum þvingunum .
Ekki þarf að undirstrika hina miklu alvöru þessa máls og nauðsyn þess að það verði gert upp af einurð og hreinskilni .
Þótt aðeins hafi örlað á að Samtök atvinnulífsins hafi á síðasta fundi sínum sýnt skilning á að þau þurfi að gera hreint fyrir sínum dyrum vantar þar enn mikið upp á og sumar áherslur þeirra voru með óþægilegan fortíðarfnyk .
Umræðan réttist af Skýrsla Rannsóknarnefndar Alþingis er auðvitað fjarri því að vera gallalaus .
En hún hlaut að rétta nokkuð af ruglaða umræðu sem hangið hefur býsna lengi í þjóðfélaginu .
Þar hafa fjölmiðlar langstærsta vanskilamanns landsins auðvitað lagt línuna .
En lengi hefur sætt furðu hve ríkisfjölmiðlarnir hafa dyggilega látið toga sig í þeirri línu .
Sjálfsagt hafa alkunnar stjórnmálaáherslur á þeim bæ ráðið mestu um að svo hefur farið .
Í rannsóknarskýrslunni og tengslum við umræðu um hana hafa margvíslegar játningar fallið .
Þá er ekki átt við þær skrítnu afsökunarbeiðnir sem ímyndarfræðingar hafa soðið saman handa skjólstæðingum sínum og ekki hafa orðið þeim til minnsta framdráttar .
Önnur atriði eru mun áhugaverðari .
Ingibjörg Sólrún Gísladóttir fyrrverandi formaður Samfylkingar hefur afhjúpað tvo helstu gasprara í hagfræðingastétt , svo þeir standa berrassaðir eftir .
Þeir sömu höfðu reynt að skapa af sér mynd eftir hrun sem stangaðist á við allt sem menn þekktu til hegðunar þeirra fyrir hrun .
Meira að segja þarfir leigupennar Baugs og bankakerfis settu sig á háan hest og fengu til þess hjálp úr óvæntum áttum og þóttust allt hafa séð fyrir um fjármálakreppu en verið eins og rödd hrópandans í eyðimörkinni .
Athyglisverðasta játningin En önnur nýleg játning er raunar enn athyglisverðari .
Það er yfirlýsing Össurar Skarphéðinssonar að hugsanlegt sé að harka Samfylkingarinnar gegn fjölmiðlafrumvarpinu fræga hafi verið tilkomin vegna mögulegra tengsla við Baug .
Og hann bætir því við að Samfylkingin hafi gert mistök með afstöðu sinni í fjölmiðlamálinu .
Frétt Morgunblaðsins um málið hinn 15. apríl s.l. er merkileg .
Þar segir um það m.a. : " Tilefnið var umræða um aðdraganda hrunsins þar sem Sigmundur Davíð Gunnlaugsson , formaður Framsóknarflokksins , beindi því að Össuri að skoða þyrfti allt stjórnmálasviðið árin fyrir hrun og vakti í því sambandi m.a. máls á viðbrögðum Samfylkingar við fjölmiðlafrumvarpinu á sínum tíma .
" Getur hæstvirtur ráðherra viðurkennt að það hafi verið stórkostleg mistök hjá Samfylkingu að beita sér af hörku gegn fjölmiðlafrumvarpinu á sínum tíma og hvort það kunni að vera vegna þess að sú viðskiptablokk sem taldi að helst væri að sér vegið með lögunum tengdist , ekki hæstvirtum ráðherra , en hugsanlega einhverjum í Samfylkingunni sem flokki ? " spurði Sigmundur Davíð .
Í andsvari sínu sagðist Össur ekki vilja segja afdráttarlaust já við fyrri spurningu Sigmundar að það hefðu verið gríðarleg mistök .
" Að því er lýtur að seinni spurningunni þá segi ég að það sé hugsanlegt , " sagði Össur og bætti því við að sér hefði orðið " tíðhugsað um þetta " .
Í rauninni er ekki hægt að ætlast til að Össur Skarphéðsinsson gangi lengra í játningu sinni en þetta .
Eins er það athyglisvert að hin þarfa spurning formanns Framsóknarflokksins er ekki eina tilefni játningarinnar .
Málið hefur sótt mjög á ráðherrann áður en hann fékk spurninguna .
Honum hefur orðið " tíðhugsað um þetta " .
En með svari sínu skilur Össur Skarphéðinsson aðra spurningu eftir hangandi í loftinu .
Hvaða " einhver " var það í Samfylkingunni sem annars vegar var svo tengdur eða háður Baugi að vilja vinna það til að ganga þvert á stefnu Samfylkingar í fjölmiðlamálum og hins vegar hafði afl og stöðu til að fá allan flokkinn með sér í þá vegferð ? Ekki er víst að lesendum verði " tíðhugsað " um þá spurningu .
Liggur svarið ekki í augum uppi ? 