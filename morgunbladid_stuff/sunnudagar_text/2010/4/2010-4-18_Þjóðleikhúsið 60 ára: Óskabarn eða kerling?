Stundum er – og þá helst á tyllidögum – talað um Þjóðleikhúsið sem óskabarnið sem þjóðin ól á fyrstu dögum lýðveldisins , reyndar eftir eina lengstu meðgöngu sem sögur fara af .
Stofnun Þjóðleikhúss var auðvitað ákveðin yfirlýsing um að hér byggi þjóð sem væri alvöru .
En að líkja Þjóðleikhúsinu við barn og allt tal um slit á barnskóm , svo og tal um erfið unglingsár og síðan um brokkgengan þroska sem endalaust má bíða eftir er hjóm eitt .
Í raun öfugmæli .
Guðmundur S. Brynjólfsson gummimux@simnet.is Þjóðleikhúsið fór af stað eins og kerling sem að eigin sögn " á ekkert til " en heldur samt veislu ; skóflar fram tertum og flatkökum með hangiketi , upprúlluðum pönnukökum , ástarpungum og heimabökuðu brauði með þykku lagi af heimagerðri kæfu .
Ber fram lútsterkt kaffi og sparar ekki í það rjómann fyrir þá sem slíkt vilja hafa .
Kerling sem hvetur gestina frekar en letur að " gera sætt " – því nógur sé kandísinn .
Kerling sem heldur með úrtölum dásamlegt kaffiboð – " jú þar er snurðan " – það var meiningin að þetta yrði matarboð .
Við opnun Þjóðleikhússins var lítið til – af leikritum , íslenskum .
Því var brugðið á það ráð að taka það sem best var til af þjóðlegu leikhæfu bakkelsi ; Fjalla-Eyvind og Nýársnóttina og slengja því fram af krafti en á sömu rómantísku rósóttu diskunum og áður .
Svo var hrært í leikgerð ; Íslandsklukkuna .
Þetta þótti allgott – enda er það gott – á sínum stað á sínum tíma .
Og kannski alltaf ? Ágæt Íslandsklukka Lárusar Pálssonar gaf tóninn um það sem koma skyldi ; leikgerðaskriðan var runnin af stað .
Þann flaum hefði mátt stilla annað veifið og hlífa þannig á stundum bæði skáldskap og mönnum .
Þarna strax í árdaga leikhússins birtist feimni við erlenda meistara , líkt og kerlingin treysti sér ekki í framandi rétti þrátt fyrir að vera kannski bæði húsmæðraskólagengin og sigld .
Þó brá fyrir tilþrifum í verkefnavali og feimnin við klassískar hetjur var ekkert meiri þá – merkilegt nokk – en nú en hún smárann þó af ; Shakespeare og Moliére birtust fljótlega og Ibsen og Tsjekov og Miller og Shaw .
Það var þá .
Kerlingin stóð sig bara nokkuð vel , þá .
Hún mætti gjarna rifja upp kynnin við þessa meistara oftar og af meiri dirfsku , nú .
En Þjóðleikhúsið á ekki bara að vera kerling með svuntu sem raðar tertum á borð .
Hlutverk þess á líka að vera það að hlúa að æskunni bæði með því að " gefa börnum brauð " í listrænum skilningi og eins með því að gefa ungu listafólki tækifæri til að þroskast og vaxa í skjóli .
Líkt og kynslóðirnar hafa vaxið fram hlémegin við ömmur allra tíma ; gamlar konur sem vernda og rækta og gauka nýbökuðu að þeim sem sitja í hlýjunni .
Sem betur fer hefur Þjóðleikhúsið oft verið sú kerling og ekki síst nú á síðustu misserum .
Það ber að þakka .
Þjóðleikhúsið á líka að vera kerlingin sem bankar í gluggann þegar þjóðin er hálfvitlaus úti í garði að sparka upp rósunum sem plantað hefur verið með erfiðismunum í norðanroki og sjávarseltu .
Skammir leikhússins þurfa að heyrast þó svo ekki nokkur maður fari eftir þeim fyrr en seinna ; eftir uppvaskið kannski , eða á síðustu stundu framan við hið Gullna hlið .
Gamla konan Þjóðleikhúsið á einnig að vera til staðar þegar þjóðlífið liggur dautt og í dróma ; þá á hún að hvetja og kalla fólk saman til verka .
Þá á leikhúsið að efla anda framfara líkt og lagt var upp með forðum þegar mönnum datt þetta í hug til að byrja með : Að lítil þjóð þyrfti leikhús , Þjóðarleikhús .
Og þegar sálin er meidd .
Þegar svolar samfélagsins hafa skandalíserað á þorrablótinu og gráta skömmustulegir , daginn eftir , slagsmálin við dyravörðinn og uppköstin yfir bringukollana á hlaðborði kvenfélagsins .
– Þá á að vera til leikhús sem sansar , eins og blíð amma , ólátabelgina ( kannski má færa að því rök að þetta sé úrelt sjónarmið ; hafi dáið þegar menn hættu að kunna að skammast sín ) .
Hvað um það , huggandi kerling sem gerir gott úr er nauðsyn hverjum breyskum manni .
Hið ljúfa áminnandi leikhús nauðsyn hverri þjóð .
Á þennan flöt leikhússins reynir mjög um þessar mundir .
Sumt er þar að takast vel en annað miður , eins og gengur .
Margir leita gleðinnar í leikhúsinu , vilja einvörðungu ærsl og hlátur , grín og trúðskap .
Um það er ekkert nema gott eitt að segja , því allt er þetta mannbætandi þungri þjóð .
Hlýleg kerling gleðst með glöðum og hlær dátt þegar færi gefst af því að hún þekkir af langri ævi græðandi mátt gleðinnar .
Þessum þætti hefur Þjóðleikhúsið alltaf sinnt ágætlega þótt verkefnavalið mætti stundum vera metnaðarfyllra og klassísk fyndni meira áberandi .
Þó svo að maður gangi nú undir manns hönd við það að telja þjóðinni trú um að hún sé ekki þjóð heldur eitthvað annað – kannski samfélag gleymdra þurfamanna – eða kannski enn frekar bandalag siðblindra þjófsnauta – þá breytir það ekki því að við erum samt þjóð og þurfum nú sem aldrei fyrr okkar Þjóðleikhús að styrkja þau bönd sem gera eina þjóð að Þjóð .
Núna og nákvæmlega núna þurfum við Þjóðleikhús sem fer í öll hlutverk kerlingar sem að ofan eru talin .
Þegar hugmyndinni um óskabarnið sleppti tók við hin um musterið ; musteri íslenskrar tungu .
Kannski áttu þær jafnvel að vinna hver með annarri , þessar hugmyndir ? Það gildir einu , báðar eru jafn fráleitar .
Ef eitthvað hefur staðið orðspori , virkni og alþýðleik hins íslenska Þjóðleikhúss fyrir þrifum þá er það þessi undarlega musterishugmynd .
Allar þær uppskrúfuðu stellingar sem hún hefur kallað fram bæði hjá lærðum og leikum hafa bara verið til tjóns .
Okkur Íslendingum passa ekki musteri því við erum alin upp í skoti hjá kerlingum sem þurftu ekki slíkt ; kerlingum sem höfðu yfir gott og elskuðu móðurmálið , kenndu vers og vísur .
Kerlingum sem túlkuðu íslenskuna með blæbrigðum sem duga – ef rétt eru eftir höfð og eðlilega tamin – á hvaða Shakespeare og Sófókles sem er .
Að lokum er spurt : Hefur sú gamla dugað ? Að minnsta kosti þykir mér vænt um þessa kerlingu sem Þjóðleikhúsið varð fyrir aldur fram ; hún hefur svo oft verið svo dæmalaust góð við mig og allt mitt fólk .
Þjóðina .
Það er því af hlýhug , einlægni og virðingu sem ég óska Þjóðleikhúsinu til hamingju með afmælið – það lengi lifi ! 