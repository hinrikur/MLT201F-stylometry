Þetta er svona með starf leikstjórans – hann er ekki eins heppinn og forstjóri Fjármálaeftirlitsins .
Hann getur ekki sagt : " Ég sagði leikurunum að leika betur ! " Ef hann býður áhorfendum upp á sýningu sem ekki virkar er það engum öðrum að kenna nema honum sjálfum og ef hann sá það ekki fyrir eru það hans mistök .
Ef hann sá það fyrir átti hann að stoppa .
" Þótt Benedikt Erlingsson leikstjóri sitji efst á áhorfendabekkjunum í stóra salnum í Þjóðleikhúsinu segist hann vera " í angistardalnum miðjum " .
Það er rétt vika í frumsýningu á höfuðverki Halldórs Laxness , Íslandsklukkunni , sem hann bæði leikstýrir og skrifar leikgerðina að og enn eru margir endar sem eftir á að hnýta .
Umgjörðin er stóra sviðið og tilefnið er 60 ára afmæli leikhússins svo það er mikið undir .
Verkið er heldur engin smásmíði – tekur um þrjá tíma í flutningi fyrir utan tvö hlé .
" Þetta er Íslandsklukkan og við þurfum á henni allri að halda , " segir leikstjórinn .
Yfir sviðinu hangir gríðarstór bjalla , táknmynd verksins sem Benedikt leggst " á höggstokkinn " fyrir að þessu sinni .
" Okkur hér í leikhúsinu finnst eiginlega óhugnanlegt hvað þessi texti er æpandi í okkar samhengi í dag , " segir hann .
" Hjartað í skáldsögunni og leikgerðinni er fórnin – fórn hins einstaka fyrir hið almenna .
Að fórna sjálfum sér , sinni persónulegu heill og ástinni sinni fyrir stærra samhengi hlutanna ; fyrir bækurnar , fyrir arfinn , fyrir réttlætið , fyrir framtíð landsins .
Þetta er náttúrlega stórhættuleg hugmyndafræði en skáldsagan kemur fram þegar við erum nýtt lýðveldi .
Það er svo sterk tilfinning fyrir draumnum um Ísland og sterkar hugmyndir um hvernig samfélag við ætlum að búa til á þessari eyju – fyrir hvað við ætlum að standa .
Það er draumur um réttlátt og menningarlegt samfélag þar sem er pláss fyrir ástina og mannúð .
Í því samhengi hefur mikið áunnist , þótt vandamálið nú sé það sama og þá .
Það er hin innlenda valdastétt í góðu bandalagi við erlenda einokara sem eru óvinirnir .
" Það fer því ekki á milli mála í huga Benedikts að Íslandsklukkan á erindi við þegnana í dag .
" Mínar tilraunir til að tengja þetta sérstaklega við samtímann með einhverjum leikhússtælum virka nánast tilgerðarlegar .
Ég hef verið að slást við sjálfan mig og skera svoleiðis niður því verkið sér um sig sjálft að mestu leyti .
Stundum getur það fjarlægt okkur frá því að spegla okkur í hlutunum þegar þeir eru gerðir of augljósir .
Ég sá Rómeó og Júlíu sýningu í Frakklandi sem palestínskur og ísraelskur leikhópur hafði sameinast um .
Palestínumennirnir voru Montagar , Ísraelarnir voru Kapúlettar og þeir léku bæði á hebresku og arabísku .
Þeir vönduðu sig sérstaklega að leika samkvæmt hefðinni og láta verkið gerast á sínum tíma því annars hefði verið svo hættulegt að fara yfir strikið .
Það þurfti ekki gaddavír til að tengja okkur við samtímann og það gildir líka með Íslandsklukkuna – það þarf engan gaddavír .
" Í vandræðum með töfrabrögðin Benedikt gefur ekki mikið fyrir það titlatog að vera skrifaður fyrir leikgerð verksins .
" Það er mikill uppbelgingur í orðinu leikgerð , " segir hann .
" Leikgerð er eitthvað sem allir leikstjórar verða að búa til þegar þeir ganga til verks .
Það er einfaldlega í starfsskyldum hans og þótt hann byrji að æfa leikgerð eftir annan endar hann alltaf með nýja .
Ég held að á sínum tíma hafi það verið kjarabaráttumál hjá leikstjórum að aðgreina þetta , enda fá þeir sérstaklega borgað fyrir leikgerðina séu þeir skrifaðir fyrir henni .
" Hann segist ekki víkjast undan því að vera höfundur leikgerðarinnar , enda hafi hann unnið lengi að henni , sem leiðir að þeirri spurningu hvernig maður nálgast verk eins og Íslandsklukkuna ? " Einfaldlega með því að ganga út frá því sem kveikir í manni og því sem maður sér fyrir sér .
Ég las gömlu leikgerð Halldórs Laxness og Lárusar Pálssonar og fannst svo mikill kærleikur í verkinu , einhver undarleg tilfinning .
Ég er ekki leikhúsmaður sem sækist alltaf eftir því að stuða fólk .
Nú hef ég meiri löngun til að faðma .
Kannski er ég svona melódramatískur .
Á hinn bóginn fannst mér þetta verk óyfirstíganlegt og stórt og mikið og hættulegt – og það er ákveðin spenna í því .
" Leikgerðin hefur lengi verið í mótun og þegar vika er eftir af æfingartímanum er allt á fullu hjá þeim sem standa að sýningunni .
Mitt í viðtalinu hringir síminn og Benedikt svarar , enda sér hann á númerabirtinum að einn aðalleikari sýningarinnar er á hinum enda línunnar og rennsli að byrja eftir stutta stund .
Erindið er ekki forföll heldur áríðandi hugmyndaflæði varðandi búninga og leikmuni .
" Jú , þetta gæti verið lausnin , " segir leikstjórinn áður en hann leggur á og snýr sér aftur að viðtalinu .
" Þetta er hrikalega skrýtinn tími , " segir hann , " það er svo margt að gerast og smella saman .
Þetta er allt öðruvísi en að vinna í litlu rými þar sem er þegjandi samkomulag milli leikara og áhorfenda um að láta allt virka .
Ég finn hins vegar fyrir vanmætti mínum þegar ég fer inn í svona töfrabox þar sem allt er mögulegt .
Það er eiginlega mitt vandamál – ég held ég hafi hugsað þessa leikgerð fyrir Landnámssetrið eða viðlíka stað og er svo í hálfgerðum vandræðum með öll töfrabrögðin sem þetta leikhús býður upp á .
En ég get ekki sagt annað en að ég sé með einvalalið með mér og það mun eflaust sjá til þess að þetta virki .
" Íslandsklukkan er þó ekki fyrsta stóra verkið sem Benedikt setur upp á fullbúnu leiksviði .
Áður hefur hann t.a.m. glímt við Draumleik Strindbergs og Ófögru veröld á stóra sviði Borgarleikhússins sem og Sólarleik í Þjóðleikhúsinu .
" En á einhvern hátt hefur mér ekki fundist stóra sviðið vera mitt " forté " heldur hefur mér fundist frjómagnið í leikhúsinu vera í kassa eða á minna sviði .
Ég hef hins vegar lent í því upp á síðkastið að búa til þessar risaeðlur og vinna við þetta form , sem á vissan hátt er laskað vegna kvikmyndarinnar .
Áhorfendurnir sitja í bíóbrekku og eru með stóran flöt fyrir framan sig en það er ekki hægt að klippa í nærmynd .
Það er hins vegar mögulegt á minna leiksviði .
" Líkingin við kvikmyndirnar er nærtæk , því undanfarin misseri hefur Benedikt snúið sér æ meira að kvikmynda- og sjónvarpsvinnu .
Stuttmyndir hans Takk fyrir hjálpið og Naglinn hafa farið víða og fengið góðar viðtökur á kvikmyndahátíðum .
" Ég bíð spenntur eftir að sjónvarpið sýni Naglann sem það keypti .
Myndin á mjög vel við núna því hún fjallar um forsætisráðherra sem fær gat á höfuðið .
" Sjálfur hefur Benedikt leikið " eitthvert smotterí " í kvikmyndum og sjónvarpi auk þess að hafa verið að " performera uppi í sveit " eins og hann orðar það .
" Ég á stundum erfitt með að skilgreina mig ; hvort ég er leikari , höfundur , kvikmyndagerðarmaður eða leikstjóri .
En ef rannsóknarnefndin yrði sett á mig og inn- og útflæðið skoðað þá tek ég sennilega megnið af tekjum mínum inn sem leikstjóri í leikhúsum .
" Verðlaun eins og utanípiss Hvort sem Benedikt hefur troðið upp sem leikari , leikstjóri eða kvikmyndagerðarmaður getur hann varla kvartað undan viðtökunum því að honum streyma viðurkenningar og verðlaun fyrir frammistöðu sína .
Undanfarin ár hefur hann t.a.m. verið fastagestur uppi á sviði við afhendingu Grímuverðlaunanna , stuttmyndir hans hafa unnið til verðlauna á erlendum kvikmyndahátíðum og fyrir skömmu hlaut hann Menningarverðlaun DV fyrir sýninguna Jesú litla .
Þó er ljóst á Benedikt að sínum augum lítur hver silfrið .
" Ef ekki eru peningar í verðlaunum líkt og felst í orðinu : að það sé verið að launa mann með einhverju verði – þá eru verðlaun ekkert annað en utanípiss .
Þau tengjast kannski mest þeim sem veitir verðlaunin og vill skreyta sig með verðlaunahafanum á einhvern hátt .
Auðvitað er ég hrokafullur að segja þetta en við skulum ekki gleyma því að verðlaun eru tískufyrirbæri sem urðu svona áberandi og mikilvæg á Íslandi með fjármálabólunni .
Þau eru ákveðin aðferð til að neytendamerkja hlutina á sama hátt og gagnrýnendur gefa stjörnur til að stimpla hlutina fyrir kaupendur .
" Það vakti athygli að Benedikt tileinkaði Menningarverðlaun DV ungum blaðamanni , sem hafði nýverið verið sagt upp störfum á blaðinu , og var það gert í mótmælaskyni við það sem Benedikt kallar " mannorðsmorð " ritstjóra blaðsins á blaðamanninum .
Hann segist þó gera ákveðinn greinarmun á verðlaunum .
" Gríman er bransinn .
Þar eru kollegarnir að gefa klapp á öxlina og benda á að eitthvað er vel gert .
Það er annað með gagnrýnendaverðlaun á borð við Menningarverðlaun DV .
Með því að þiggja verðlaun frá gagnrýnendum gefur maður þeim ákveðið vald yfir sér og er í rauninni að gera lögmætan á einhvern hátt þeirra dóm yfir sér .
Ef ég er tilbúinn að taka við hrósi þeirra hlýt ég líka að taka mark á gagnrýninni .
En vegna þess að mig langaði svo að nota þetta tækifæri til að benda á berrassaðan keisara ákvað ég að taka við verðlaununum með því fororði að ég áskildi mér rétt til að lýsa frati á skoðanir þessara gagnrýnenda ef þær væru mér ekki að skapi .
En þakkaði þeim samt kærlega fyrir hólið og lít ekki svo á að þessi tileinkun mín á þessum verðlaunum sé dónaleg á nokkurn hátt gagnvart þessum gagnrýnendum .
" Benedikt kemst í ham við að ræða þessi mál enda segir hann mikilvægt að vera samkvæmur sjálfum sér .
" Hlutverk mitt í leikhúsinu er að benda og ég get ekki bara bent í leikhúsinu og brosað svo framan í myndavélarnar þegar það hentar einhverjum .
Við verðum að segja sannleikann .
Ef nágranni okkar er ofbeldismaður sem lemur börnin sín og konuna svo við heyrum hljóðin í þeim og hann býður okkur svo alltaf í grill á sumrin – hvað eigum við að gera ? Eigum við að fara brosandi til hans eins og ekkert sé ? Við berum ábyrgð gagnvart hinu almenna siðferði og ef við samþykkjum svona hluti vörpum við rýrð á það .
En það getur verið flókið að fylgja því eftir .
Þegar ég fer núna í viðtal við Morgunblaðið er ég þá ekki bara að skrifa upp á að blaðið sé með virðulegan ritstjóra sem ég get verið í blaðaviðtali hjá ? Svarið við því er í spurningarformi : Við hvaða fjölmiðil get ég talað ef ég ætla að vera svo prinsippfastur ? " Eins og Benedikt kemur inn á hefur leikstjórnin orðið æ ríkari hluti af hans starfi síðustu ár svo það liggur beint við að spyrja hvað það sé sem dragi hann aftur og aftur í stjórnunarstólinn ? Svarið kemur eftir stutta umhugsun : " Ég var dálítið erfiður sem ungur leikari því ég var með svo mikinn stein í maganum og hélt að ég ætti einhvern veginn að ráðskast með ferlið .
Ég vissi eiginlega ekki hvernig ég ætti að vinna sem leikari fyrr en ég varð leikstjóri .
Þá fattaði ég að ég var bara verkfæri til að framleiða efni sem maðurinn úti í sal valdi úr .
Það var óskaplegur léttir að átta sig á því .
Sem leikstjóri hef ég mest völd til að hafa áhrif á og búa til verkið en því fylgir líka ábyrgð .
Ég veit að ef mér mistekst núna lækkar gengi mitt sem leikstjóri og ég mun hafa minna að gera sem slíkur í framtíðinni .
Ef mér gengur hins vegar sæmilega fæ ég kannski áfram vinnu við þetta .
Það er einfaldlega þannig .
" Hann segir þó misjafnt eftir sýningum hversu mikla ábyrgð hann ber á þeim .
" Valdaskiptingin er mjög skýr í uppsetningu eins og Íslandsklukkunni en í öðrum sýningum , eins og t.d. Jesú litla , ríkir miklu meira lýðræði .
Þá erum við öll sem komum að verkinu höfundar þess en ég fæ sem leikstjóri að velja úr í lokin og raða saman myndinni .
Hér á stóra sviði Þjóðleikhússins ber leikstjórinn hins vegar ábyrgðina og það ótrúlegt hvað vinnan er öguð og fagleg .
Það þýðir samt ekki að leikararnir séu ófrávíkjanlega hlýðnir .
Þeir kunna að gera tilboð eða uppreisn og það fara fram mikil skoðanaskipti .
Þeir eru sannir meðskapendur og það er þeirra framlag sem ræður úrslitum að lokum .
Þeir vita hins vegar að reglan er sú að þeir verða að gefa sig að lokum ef þeim tekst ekki að sannfæra leikstjórann .
Og það er svo fallegt að þó að þeir séu ósammála fara þeir þá leið sem leikstjórinn ákveður og leggja sig alveg hundrað prósent fram .
" Einn þeirra er Erlingur Gíslason , pabbi Benedikts , en þetta er í fyrsta sinn sem hann beygir sig undir leikstjórn sonar síns .
" Það hefur verið lærdómsríkt og ánægjulegt og mjög sérstakt fyrir okkur feðga að hittast á þessum vettvangi .
Hann sýnir af sér heraga og leyfir mér að vera hershöfðinginn þessar fáu vikur sem við erum að vinna saman .
Kannski nær hann sér niðri á mér eftir frumsýningu , " segir hann hlæjandi .
Stælunum rutt í burtu Aðspurður hvernig Íslandsklukku áhorfendur eiga eftir að sjá á fjölum Þjóðleikhússins á fimmtudag segist hann ekki vita það .
" Ekki á þessari stundu .
Það kemur mér eiginlega á óvart hvað krafturinn í skáldskapnum og ástarsögunni er mikill .
Núna er hann svolítið að ryðja stælunum í burt og ég held að flestir verði ánægðir með það .
En ég veit ekki hvar jafnvægið fellur .
" Hann bætir því við að útgáfur Íslandsklukkunnar séu jafn margar höfðum þeirra sem hafa lesið bókina og því sé erfitt að spá fyrir um það hvort hún muni uppfylla væntingar áhorfenda .
" Ég held að framsækið leikhúsfólk verði mjög skúffað yfir því hvað þetta er mikið " múseum " .
Og svo verða íhaldssamir áhorfendur svolítið pirraðir á stælunum .
En það er engin nútímavæðing í gangi ; menn fá barrokkhárkollur , Snæfríður verður í fullt af flottum kjólum og Jón Hreggviðsson í lörfum .
Hins vegar eru engir sauðskinnsskór í sýningunni .
" Frekari uppljóstranir bíða fimmtudagsins þegar hulunni verður lyft af Íslandsklukku Benedikts Erlingssonar .
Þar með er hans aðkomu að verkinu lokið í bili .
" Þá þarf ég að leita mér að vinnu því ég sé fram á einhverja tekjulausa mánuði en svo ætla ég að vinna með Fóstbræðrum að sýningu snemma árs 2011 .
Annars ætla ég að fara að vinna að frumsaminni kvikmynd minni sem heitir Hross um oss og er um manninn í hestinum og hestinn í manninum .
Það er stór mynd í fullri lengd sem er framleidd af Friðriki Þór Friðrikssyni , Guðrúnu Eddu Þórhannesdóttur og David Pitt .
Já , ætli ég verði ekki á fullum launum við það það sem eftir er árs .
" Um ranglæti og réttlæti Sjálfstæði og sjálfsmynd lítillar þjóðar er í forgrunni í Íslandsklukkunni sem Halldór Laxness skrifaði á þeim tímum sem hið fyrrnefnda var að verða að langþráðum veruleika á Fróni .
Sagan kom út í þremur hlutum á árunum 1943 til 1946 og hefur löngum þótt vera ein af höfuðskáldsögum Íslendinga .
Það er því ekki að ástæðulausu að Þjóðleikhúsið ákveður að ráðast í uppsetningu á nýrri leikgerð verksins .
Tilefnið er 60 ára afmæli leikhússins en eins og Benedikt bendir á hefur boðskapurinn sjaldan átt eins æpandi erindi og nú , á þeim umbrotatímum sem uppi eru í íslensku samfélagi .
Eða eins og segir í kynningu á sýningunni : " Íslandsklukkan gerist á miklu niðurlægingarskeiði í sögu íslensku þjóðarinnar ; alþýðan býr við fátækt og skort , þarf að þola hörku og vægðarleysi yfirvalda og landið logar af deilum valdamikilla hagsmunaaðila .
En , eins og alltaf , þá elskar fólk og á sér vonir og drauma .
" Þá er minnt á fræga setningu Jóns Hreggviðssonar : " Vont er þeirra ranglæti , verra þeirra réttlæti " sem snertir sennilega við einhverjum strengjum um þessar mundir .
Einvalalið leikara tekur þátt í uppfærslunni : með hlutverk Jóns Hreggviðssonar fer Ingvar E. Sigurðsson en Snæfríði Íslandssól leikur Lilja Nótt Þórarinsdóttir .
Aðrir leikendur eru Anna Kristín Arngrímsdóttir , Arnar Jónsson , Björn Hlynur Haraldsson , Björn Thors , Edda Arnljótsdóttir , Elva Ósk Ólafsdóttir , Erlingur Gíslason , Guðrún Snæfríður Gísladóttir , Herdís Þorvaldsdóttir , Ilmur Kristjánsdóttir , Jón Páll Eyjólfsson , Kjartan Guðjónsson , Ólafur Darri Ólafsson , Stefán Hallur Stefánsson og Þórunn Lárusdóttir .
Tónlistin er í höndum Eiríks Stephensen og Hjörleifs Hjartarsonar , leikmynd gerir Finnur Arnar Arnarson , Helga Björnsson sér um búninga og ljósameistarar eru Halldór Örn Óskarsson og Lárus Björnsson .
