Óheft aðgengi að góðri rokktónlist kann að skilja milli feigs og ófeigs á þessari skeggöld sem nú virðist ríkja .
Órjúfanleg tengsl eru á milli gæðarokks og James gamla Osterbergs .
Osterberg er best þekktur undir nafninu Iggy Pop og önnur sólóplata hans , Lust for Life , skothelt safn af frábæru rokki sem ætti að vera skyldueign á öllum heimilum með menningarlegan metnað .
Eins og sjá má á plötumslaginu var Iggy fullur af lífsþrótti og æskuþrótti , ímynd æsku og heilbrigðis , þegar platan var tekin upp árið 1977 .
Flestir ættu að kannast við titillag plötunnar en það var meðal annars notað í kvikmyndinni Trainspotting , sem fjallar um nokkra skoska táninga sem gengur erfiðlega að fóta sig .
Einnig eru lögin The Passenger og Tonight vel þekkt .
En þar með er ekki öll sagan sögð enda eru bestu lög plötunnar ótalin .
Þriðja lag plötunnar , Some Weird Sin , er hugsanlega eitt besta rokklag mannkynsögunnar og fara gítarleikarnir Ricky Gardiner og Carlos Alomar hamförum í þeirri upptöku .
Lögin Success , Neighborhood Threat og Fall in Love with me eru ekki mikið síðari .
Í laginu Turn Blue sýnir Iggy á sér viðkvæma hlið þegar ljóðmælandinn staldar við og ávarpar almættið : " Jesus ...
this is Iggy .
" Um er að ræða eitt kynngimagnaðasta andartak rokksögunnar .
Þrátt fyrir að æskuþróttur og tápmikið fjör Iggy Pop sé fyrirferðarmikið á plötunni svífur andi Davids Bowie yfir vötnum í öllum lögunum .
Hann framleiddi plötuna og samdi öll lögin nema tvö .
Þetta þýðir þó ekki að Iggy eigi engan heiður skilinn enda er það flutningur hans á rokkinu sem gerir verkið ódauðlegt .
Lust for Life er því sígildur óður um allskonar vitleysu sem fylgir lífinu og í ljósi þess að hún er tekin upp seint á áttunda áratugnum , tíma atvinnuleysis , efnahagslægðar , niðursveiflu og verðbólgu á Vesturlöndum , er fyllsta ástæða til þess að dusta af henni rykið og búa sig undir mikið fjör við fóninn .
Örn Arnarson 