Við vorum að fjallabaki í kolbrjáluðu veðri þegar gosið á Fimmvörðuhálsi hófst , " segir Benedikt Bragason , sem rekur ferðaþjónustu í Sólheimahjáleigu ásamt Andrínu Guðrúnu Erlingsdóttur , eiginkonu sinni .
Þau eru með gistingu og veitingaaðstöðu á bænum en mest hefur verið að gera í vélsleðaferðum eftir að gosið byrjaði .
Þetta kvöld fara bæði á gosstöðvarnar , hann á fjallajeppa og hún með hóp á vélsleðum .
Leiðin liggur á miðjan Mýrdalsjökul , upp á Goðabungu og svo eftir Fimmvörðuhálsinum .
" Þetta er ekki leiðin sem var algengust um síðustu helgi , " segir Benedikt .
" Þá æddi fólk yfir sigketilinn , sem myndaðist 1999 , og yfir mesta sprungusvæðið , langsum eftir hyldjúpum sprungum .
Það var bara að stytta sér leið .
Og svo myndast för , sem aðrir elta .
Ég sá allar sprungurnar í haust og held mig frá þeim .
" En alla jafna er allt í lagi með ferðafólkið .
" Þangað til á laugardag .
Þá var þetta orðið æði skrautlegt .
Ég sá menn sem voru á tveim bílum skála í viskíi við hraunfossinn , útiborð og fylliríslæti í þeim .
Hálftíma síðar var eins og jörðin hefði gleypt þá .
Við hirtum með okkur það fólk í síðustu ferðinni , sem við sáum að var hjálparvana .
Einn kall var aleinn með barn með sér og tvo krakka í kerru aftan í sleðanum .
Við tókum þau með okkur .
Þetta var í blindu veðri og hann var ekki með staðsetningartæki eða annan slíkan búnað .
" Benedikt og Andrína eru með fjallaskála við jökulröndina , þar sem fólk býr sig fyrir sleðaferðir og fær sér nesti .
" Við höfum verið með þriggja til fjögurra tíma ferðir upp að gosstöðvum , þar sem lagt er af stað rétt fyrir sjö á kvöldin til að ná ljósaskiptunum , " segir Benedikt .
Það hefur einnig verið mikið um að þau sinni ljósmyndurum og jarðvísindamönnum á Kötluvöktum .
Og hann segist ekki missa svefn út af Kötlu .
" Það er allt í lagi .
Ef við værum hrædd við hana myndum við bara flytja .
Skipulagið er gott varðandi rýmingar og við kvörtum ekki yfir því – það er okkar líftrygging .
Að vísu höfum við stysta rýmingartímann af öllum ef gosið kemur upp á suðurhliðinni , bara fimmtán mínútur .
Þannig að maður sefur með poka undir rúminu með helstu nauðsynjum með ullarbrókum .
Við berum virðingu fyrir Kötlu gömlu og líka jöklinum , bæði gagnvart sprungum og veðráttunni , sem er önnur þar .
Það þarf að fara varlega .
Við höfum verið býsna lengi í þessu og sem betur fer hefur það gengið nokkuð óhappalaust hjá okkur .
" pebl@mbl.is 