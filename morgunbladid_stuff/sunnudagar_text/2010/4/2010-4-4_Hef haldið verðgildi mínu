Sólveig Arnarsdóttir fer með eitt aðalhlutverkið í verkinu Eilíf óhamingja sem sýnt er í Borgarleikhúsinu .
Leikritið er eftir Andra Snæ Magnason og Þorleif Örn Arnarsson , sem er bróðir Sólveigar , en hann leikstýrir jafnframt verkinu .
Í maí heldur Sólveig síðan til Þýskalands þar sem hún leikur lögreglukonu í vinsælum sjónvarpssakamálaþætti .
Sólveig er eins og kunnugt er dóttir Arnars Jónssonar leikara og Þórhildar Þorleifsdóttur leikstjóra .
" Ég heillaðist af leikhúsinu strax sem krakki , bæði af andrúmsloftinu í leikhúsinu og af því sem ég sá á sviðinu , " segir hún .
" Mér þótti svo merkileg þessi umbreyting sem varð á fólki sem ég þekkti vel þegar það fór upp á svið .
Áhugavert að leikarinn leit eins út á sviði og í raunveruleikanum , talaði með sömu rödd en var samt einhver allt annar .
Það var þetta sem heillaði mig svo mjög og gerir enn .
Ég var tiltölulega fljótt farin að leika , Mér datt svo sem aldrei mikið annað í hug en að gera leiklistina að ævistarfi .
Kannski var það skortur á ímyndunarafli .
" Út úr skugga foreldranna Foreldrar þínir eru mjög þekktir í leikhúsheiminum .
Hvarflaði aldrei að þér að það gæti orðið erfitt fyrir þig að leggja fyrir þig leiklistarstarfið vegna þess hversu margir tengja þig við foreldrana ? " Í listinni sjálfri hjálpaði það mér að eiga einmitt þessa foreldra .
Mamma og pabbi hafa bæði alla tíð verið mjög gagnrýnin og í mikilli skoðun í sinni list .
Það hafa alltaf verið miklar umræður um listir og menningu á heimilinu þar sem litið er á það sem grunnforsendu listsköpunar að hafa einhverju að miðla inn í samfélagið og inn í þann samtíma sem við lifum og hrærumst í .
Það hefur verið mikil hjálp og mjög gjöfult að vera alin upp við gagnrýna og skapandi hugsun .
En auðvitað fann ég , og finn reyndar enn , að margir tengja mig mjög sterkt við foreldra mína og telja til dæmis mjög oft að skoðanir þeirra séu skoðanir mínar .
Auðvitað er það ekki þannig .
Það var engin tilviljun að ég ákvað að fara í leiklistarnám til útlanda .
Mér fannst viss léttir í því að stíga út úr skugga foreldra minna og verða sjálfstæð .
En það var ekki eina ástæðan fyrir því að ég fór utan til náms .
Mér finnst það nánast því eiga að vera skylda Íslendinga að fara til útlanda .
Eins gott og margt er hér á landi þá er þetta bara rúmlega 300.000 manna samfélag .
Það er stórkostlegt að búa í öðru samfélagi og annarri menningu í nokkur ár .
Maður býr að því allt lífið .
Allt sem maður upplifir í öðru landi setur maður í sarpinn og tekur með sér heim .
En það er líka mikill kostur að alast upp í litlu landi eins og Ísland er .
Við kynnumst vinum okkar oft snemma á lífsleiðinni og þeir fylgja okkur í gegnum lífið sem er auðvitað dásamlegt .
Maður finnur víða erlendis að fólk upplifir ekki þessi djúpu vinasamskipti sem við búum að hér því það flytur svo ört á milli staða .
" Sjónvarpsmynd í Þýskalandi Þú lærðir leiklist í gríðarlega virtum skóla í Berlín og bjóst þar í tíu ár .
Hvernig var lífið í stórborginni ? " Ég kom tiltölulega ung og óhörðnuð úr vernduðu samfélagi til stórborgar .
Í eitt ár vann ég á börum og lærði tungumálið en komst svo inn í leiklistarskóla sem talinn er sá besti í hinum þýskumælandi heimi .
Það vissi ég ekki þegar ég fór í inntökuprófið .
Ég vissi ekki heldur að 3.000 manns væru að sækja þar um skólavist .
Ég komst inn í skólann og um leið var mér slengt inn í þá miklu og djúpstæðu menningu sem Þjóðverjar búa að .
Ég var látlaust að rekast á hindranir hjá sjálfri mér af því að það var alltaf eitthvað nýtt og spennandi sem ég þurfti að takast á við .
Fyrstu árin fannst mér tryllingslega spennandi að búa í Berlín .
Ég kom þangað tuttugu og tveggja ára , kynntist manninum mínum , Jósef Halldórssyni arkitekt , og eignaðist börnin mín .
Síðustu árin sem ég bjó þar var þessi stórborg orðin minn hvunndagur .
Hún hafði reyndar ennþá möguleika á því að koma mér á óvart en í hvunndeginum eru stórborgir gríðarlega krefjandi .
Þegar heimþráin var farin að gera vart við sig fannst mér kaldranaleiki og einmanleiki stórborgarinnar oft draga mig niður .
Það er afskaplega fátt huggulegt í Berlín .
Hún er ekki beint það sem kalla mætti kósí borg .
Þegar ég kom til Berlínar , eftir að hafa verið annars staðar , leið mér aldrei eins og ég væri að koma heim þótt ég þekkti borgina út og inn .
Þegar við hjónin fluttum svo aftur til Íslands fyrir sex árum fannst mér það stórkostlegt .
Eins og gamall bóndi sem vill fara í sinn dal fór ég aftur í mín Þingholt .
" Þér hefur gengið mjög vel í Þýskalandi og leikur þar reglulega á sviði og í sjónvarps- og kvikmyndum .
Er ekki óalgengt að útlendingur nái svo langt í leiklistar- og kvikmyndaheiminum þar í landi ? " Jú , það er það .
Það eitt og sér er að hafa lokið námi í leiklistarskólanum í Berlín hjálpaði mér mikið og svo kann ég þýskuna sem skiptir vitaskuld öllu máli .
Strax á þriðja ári í skólanum komst ég inn á eina stærstu umboðsskrifstofuna í Þýskalandi og þar hefur alltaf verið haldið vel utan um mig .
Ég hef sjálf verið mjög passasöm með það hvaða hlutverk ég tek að mér og það hefur skilað sér .
Menn vita að ég tek ekki hvaða hlutverk sem er .
Þannig má segja að ég hafi haldið verðgildi mínu .
Síðan við fjölskyldan fluttum heim hef ég leikið að meðaltali í tveimur til fjórum myndum á ári í Þýskalandi þannig að ég er í burtu tvo til fjóra mánuði á ári .
Það er ekki auðvelt og stundum finnst mér það leiðinlegt en annað eins lifir fólk nú af .
" Eru verkefni framundan í Þýskalandi ? " Ég verð í Þýskalandi í maí og júní við upptöku á tveimur sjónvarpsmyndum .
Þetta eru framhaldsmyndir sem önnur ríkisrekna sjónvarpsstöðin í Þýskalandi framleiðir og hafa verið sýndar í fimm ár við gríðarlegar vinsældir og slógu nýlega áhorfendamet .
Í þessi fimm ár hef ég verið með fast hlutverk sem lögreglukona , aðstoðarkona aðalpersónunnar .
Það hlutverk hefur verið að stækka og fengið meira vægi með árunum .
" Sársaukinn sem fer aldrei Þér hefur vegnað mjög vel í starfi en þú hefur lifað mikla sorg .
Þú misstir systur þína , það hlýtur að hafa verið skelfileg reynsla .
" Við systkinin vorum fimm : Ég , Þorleifur Örn , Oddný , Jón Magnús og Guðrún Helga , sem var elst .
Guðrún Helga greindist mjög ung með krabbamein , 29 ára gömul , og svo aftur sex árum síðar .
Það var samt aldrei beint á henni Guðrúnu Helgu að sjá að hún væri sérstaklega veik .
Alla tíð stafaði frá henni ótrúlegum krafti , jákvæðni og lífsgleði .
Við vorum miklar vinkonur , þótt hún væri níu árum eldri en ég .
Fyrir alla fjölskylduna var dauði hennar gríðarlegt reiðarslag .
Og það er mjög erfitt að horfa upp á foreldra sína missa barnið sitt .
Nú eru sex ár liðin frá því Guðrún Helga dó .
Ég skrifaði á sínum tíma minningargrein um hana þar sem ég sagði að vonandi kæmi sá tími að minningar um hana kölluðu ekki bara fram skelfilegan stingandi sársauka .
Nú hefur það gerst að minningarnar ylja og verma .
Hún hefði orðið 45 ára í fyrrasumar og þá héldu pabbi og mamma mikið boð og buðu gömlum vinum hennar .
Þetta var sami hópur sem hafði sex árum fyrr verið saman kominn í erfidrykkju þar sem fólk var lamað af sorg .
Í þessu boðið féllu nokkur tár en fólk gat minnst Guðrúnar Helgu með gleði og það var hægt að rifja upp minningar og hlæja .
Þegar maður er í áfallinu miðju er engin setning sem manni finnst meira óþolandi en að tíminn lækni öll sár .
Og auðvitað er ekkert sem læknar sárin .
Sársaukinn fer aldrei en maður lærir að lifa með honum og getur umgengist sorgina á annan hátt en sem lamandi afl .
En þetta var skelfilegt og mér finnst þetta ennþá skelfilegt .
Stundum stend ég mig að því að þykja fullkomlega fáránlegt að hún hafi farið og að ég muni ekki hitta hana aftur .
" Trúi rðu því ekki að það sé líf eftir dauðann ? " Þegar ég sá Guðrúnu Helgu rétt eftir að hún dó varð ég í eina skiptið á ævinni algjörlega sannfærð um að það væri eitthvað annað eftir þetta líf .
Þessi líkami sem þarna lá var bara hylki sem hafði nákvæmlega ekkert með systur mína að gera .
Það þarf enginn að segja mér að allur sá kraftur og það mikla líf og gleði sem fylgdi Guðrúnu Helgu hafi þyrlast út í loftið og horfið .
Sú orka hlýtur að vera einhvers staðar , annað finnst mér fullkomlega fáránlegt .
En hvar hún er , það veit ég ekki .
" Spennandi að leika á brúninni Þú hefur leikið á móti föður þínum og undir leikstjórn móður þinnar og Þorleifs , bróður þíns .
Er ekkert erfitt að vinna svo náið með fjölskyldu sinni ? " Það að við þekkjumst svona vel hefur mér frekar fundist hjálpa heldur en hitt .
Það er ekki eins og verið sé að gefa einhvern afslátt .
Þarna er fólk sem þekkir mig vel og veit hvenær ég er að reyna að fara auðveldari leiðina í stað þess að takast á við einstigið .
Þegar leikarar eru óöruggir fara þeir að fikra sig nær landi þar sem þeir telja sig örugga því þeir vilja ekki detta ofan í vökina .
Góður leikstjóri styður hins vegar leikarana út á ísinn og dregur þá upp úr skyldu þeir hrasa .
Yfirleitt er leiklistin ekki mjög spennandi nema þegar leikið er á brúninni .
Mér finnst líka mjög mikilvægt að ákveðinn heiðarleiki ríki í leikhúsinu .
Stundum erum við leikhúsfólkið að gera okkur of erfitt fyrir og tökum inn í vinnuna of mikla stæla , kaldhæðni eða áhugaleysi .
Oft til að hylma yfir óöryggi eða stress .
Til að móta sýningu þarf gríðarlega einlægni og þá þurfa menn að horfast í augu við sjálfa sig og horfa inn á við .
Einlægnin skipti miklu máli svo menn þori að leggja út á dýpið .
" Heldurðu að leiklistin verði þitt ævistarf ? " Það gæti alveg verið að mér dytti í hug að gera eitthvað allt annað .
Fólk virðist ekki endast sérlega vel í leikarastarfinu .
Ef maður ætlar að sinna þessu starfi af ástríðu þarf maður að fara inn í sál sína og það gerir að verkum að maður verður berskjaldaður .
Í starfi eins og þessu getur verið erfitt að halda utan um sjálfan sig alla ævi .
" 