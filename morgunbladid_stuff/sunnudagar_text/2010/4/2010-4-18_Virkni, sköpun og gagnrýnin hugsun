Umfangsmiklar breytingar á námskrá Menntaskólans á Akureyri voru kynntar í vikunni .
Námskráin nýja er þróunarverkefni , sem unnið hefur verið að í nokkur ár , en hægt var að láta til skarar skríða þegar ný framhaldsskólalög öðluðust gildi sumarið 2008 .
" Við vildum hafa áhrif á námsskrána okkar frekar en taka á móti henni ofan frá , " segir Árný Helga Reynisdóttir , námsbrautarstjóri málabrautar , í samtali við Morgunblaðið .
Árný og Valgerður S. Bjarnadóttir , verkefnastjóri námskrárvinnu , segja lýðræðið hafa svifið yfir vötnum ; allir kennarar skólans og fulltrúar núverandi nemenda hafi komið að vinnu við breytingarnar , auk þess má nefna sem dæmi að gerð var könnun meðal 10 ára stúdenta í fyrra vegna fyrirhugaðra breytinga .
Einverjum gömlum MA-ingum brá í brún þegar fréttir bárust af breytingunum .
Héldu að verið væri að " rústa " þeirra gamla , góða skóla en Valgerður og Árný leggja áherslu á að svo sé alls ekki .
" Gamli rótgróni skólinn " sé enn fyrir hendi en þjóðfélagið kalli á breytingar .
" Við lifum í breyttu samfélagi .
Nú búum við nemendur undir að takast á við allt aðra hluti en fyrir 10 árum , og vitum ekki hvað bíður þeirra eftir önnur 10 .
Þess vegna leggjum við mikla áherslu á breiða , almenna menntun .
Stúdentum úr MA verða allir vegir færir ! " segir Valgerður .
Aðallega er um að ræða fjórar breytingar , róttækastar á fyrsta ári .
Þar verður svokallaður Íslandsáfangi veigamikill þáttur ; landið , þjóðin og tungan verða í forgrunni .
" Nær helmingur náms fyrsta bekkjar er helgað ársáfanganum Íslandi , sem er ætlað að skerpa sýn og auka skilning nemenda á landi sínu , þjóð og tungu .
Hann er tvískiptur ; annars vegar fléttast saman nám í sögu , félagsfræði og íslensku en hins vegar í jarðfræði , landafræði , líffræði og íslensku , " segir Árný .
Í öðru lagi verður nám í dönsku fært af fyrsta ári yfir á það þriðja .
Staðreyndin er sú að þegar nemendur koma úr grunnskóla virðist áhugi á dönsku oft lítill , en þegar nær dregur útskrift úr framhaldsskóla gera þau sér betur grein fyrir mikilvægi málsins .
Þær benda á að um helmingur þeirra sem fara utan til framhaldsnáms að loknu stúdentsprófi haldi til Norðurlandanna .
Í þriðja lagi eru velgengnisdagar ; nokkurra daga uppbrot á hefðbundinni kennslu á hverri önn .
" Á vissan hátt má segja að vinna nemenda á velgengnisdögum sé bæði tengd áherslum sem hafa verið kenndar í lífsleikni , en eigi líka rætur í þeim grunni sem lagður er með Íslandsáfanganum á fyrsta ári , " segir Valgerður .
Í fjórða lagi : hver og einn mun vinna að stóru lokaverkefni á fjórða og síðasta ári .
Það getur verið af ýmsum toga og tengst einni námsgrein eða fleiri .
Aðferðafræði skipar þar veigamikinn sess .
Leiðbeinandi starfar með nemanda í viðkomandi rannsókn og síðan fer fram nokkurs konar vörn í lokin , ámóta og tíðkast í háskóla .
Þá má geta þess að fjórðungur alls náms verður val hvers nemanda , mun meira en hingað til .
Þær nefna að nemendahópurinn hafi breyst á seinni árum .
" Þeim fer fjölgandi sem virðast eiga erfitt með að sjá tengslin milli námsins og athafna utan skólans sem og framtíðar sinnar og leiðist oft í skólanum .
Vinnubrögðin eru þá eftir því , " segir Árný .
Hún nefnir að slíku verði ekki breytt með hertum agareglum heldur með aukinni virkni nemenda .
" Íslandsáfanganum er ætlað að efla áhuga með því að færa námsefnið nær umhverfi og lífi nemendanna , byggja á verkefna- og lausnamiðuðu námi , bjóða aukið val í verkefnum og stuðla að lýðræðislegum samskiptaháttum .
" Hvað breytist ekki í MA ? Árný og Valgerður leggja áherslu á að þótt breytingar séu í vændum þurfti gamlir MA-ingar ekkert að óttast ! * Félagslíf , hefðir og skólamenning í MA verður óbreytt .
Myndin er frá busavígslu .
* Námið er skipulagt sem fjögurra ára nám en nemendur geta flýtt sér .
* Bekkjakerfið heldur sér .
Fjögur höfuðmarkmið með Íslandsáfanganum Fjögur höfuðnámsmarkmið eru sett með Íslandsáfanganum : * Nemandinn þekki stöðu sína í því umhverfi sem hann lifir og hrærist í , bæði samfélaginu og náttúrulegu umhverfi .
Geti og gert sér og öðrum grein fyrir sögulegum forsendum þessa umhverfis og þeim áhrifum sem maðurinn og umhverfið hafa hvort á annað .
* Nemandinn kunni til verka við þekkingaröflun og upplýsingaleit .
Hann beiti þeim aðferðum sem við eiga hverju sinni og yfirfæri slíka kunnáttu eftir þörfum .
Hann kunni að meta upplýsingar og vinna með þær á þann hátt að þær skili honum þekkingu og aukinni hæfni til náms .
Nemandinn styrki málvitund sína og málhæfi , skilji fjölbreytta texta og beiti einnig málinu til að miðla þekkingu sinni og viðhorfum til annarra .
* Nemandinn styrki málvitund sína og málhæfi , skilji fjölbreytta texta og beiti einnig málinu til að miðla þekkingu sinni og viðhorfum til annarra .
* Nemandinn sýni hugkvæmni við lausn verkefna , sveigjanleika í samstarfi og ábyrgð gagnvart náminu og skólanum .
