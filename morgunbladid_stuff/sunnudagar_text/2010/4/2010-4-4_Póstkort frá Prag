Fyrstu merki vorsins eru komin til Prag eftir gríðarlega langan og harðan vetur .
Hann kom víst óvenjusnemma , í lok október , og er ekki að fara fyrr en núna .
Það verður bjartara yfir öllum í borginni , eins og sólin dragi fram brosið í andliti fólks .
Sem á mun betur við hinar fallegu byggingar Pragborgar .
Pragbúar hafa sloppið gríðarlega vel út úr þeim hörmungum sem dunið hafa yfir Evrópubúa síðastliðin tvö hundruð ár .
Á meðan Varsjá var lögð í eyði í seinni heimsstyrjöldinni , nánast hvert einasta hús borgarinnar var jafnað við jörðu , þá sprakk eitt hús í Prag .
Það sem meira er að það voru Tékkarnir sjálfir sem sprengdu það .
Til að minna á að Tékkar lögðu sitt af mörkum til stríðsins hefur þetta hús ekki verið endurbyggt .
En fyrir vikið er borgin fallegt kraðak ýmissa strauma og stefna í byggingarlist .
Prag var byggð af Tékkum , Þjóðverjum og gyðingum á fimmtán hundrað árum .
Mikinn hluta þess tíma var borgin nokkurs konar höfuðborg Mið- og Norður-Evrópu .
Nokkrum sinnum urðu kóngarnir í Prag að keisurum hins heilaga rómverska veldis eða nokkurs konar yfirkóngar evrópskra kónga .
Því lá straumurinn af lista- og vísindamönnum til Prag .
Bestu þálifandi arkitektar fengu að spreyta sig .
Hér eru einhver fallegustu dæmi byggingarlistarinnar um barokkstílinn , endurreisnina og jafnvel kúbismann , allt í sömu götunni .
Enda koma fjórar til fimm milljónir túrista til borgarinnar á ári hverju .
Þótt maður vildi óska þess að það væri aðeins vegna arkitektúrsins eru uppi kenningar um að til dæmis stöðugt flóð breskra bjórdrykkjumanna yfir stræti og torg borgarinnar á sumrin hafi meira með ágæti tékknesks bjórs að gera .
Núna í byrjun vors eru síðustu stundirnar þar sem Tékkar eru í meirihluta í miðbænum því þegar sumarið kemur eru þeir vandfundnir innan um herdeildir af fullum túristum .
Á slíkum stundum kemur stundum upp tilhlökkun til vetrarins því þá endurheimta Tékkar miðborgina sína .
Börkur Gunnarsson 