Það standa nokkrir ferðbúnir fjallajeppar á hlaðinu við Sólheimahjáleigu .
Til stendur að fara á Mýrdalsjökul að fylgjast með eldgosinu á Fimmvörðuhálsi .
Í því rennir lítill blæjujeppi í hlað .
" Það var einmitt hérna sem ég lenti í rosalegu , " segir Ómar Ragnarsson og stígur út úr jeppanum .
Hann er með bindi , í Nokia-stígvélum og með sixpensara , sem hann breiðir yfir eyrun .
Og hann haltrar .
Hann fótbrotnaði nýverið og sagan segir að hann hafi átt eftir hálfan mánuð í gifsi þegar eldgosið braust út .
Er hann heyrði af því fór hann upp á spítala og lét taka gifsið af sér , þannig að hann kæmist að gosinu .
Það gefst ekki tími til að hlusta á söguna , því hersingin heldur af stað – Ómar á blæjujeppanum .
" Ég á annan betri bíl , en hann eyðir svo miklu .
" Það er sjón að sjá litla jeppann skauta yfir snjóinn , helmingi léttari en stóru trukkarnir .
" Ómar getur aldrei tekið farþega – það er svo mikið drasl í bílnum , " segir Ragnar Axelsson ljósmyndari og hlær .
Fallegt er að horfa yfir Vestmannaeyjar af Mýrdalsjökli .
Árni Johnsen fær ekki orða bundist : " Það eru hlunnindi að sjá heila heimsálfu blasa við .
" Hann situr í framsætinu , en Ragnar aftast , og þeir skiptast á um að segja sögur hvor af öðrum .
Benedikt Bragason er við stýrið og bölvar jeppa , sem ekur utanvega og ekki 50 sm slóð ofan á .
" Það er nóg af vitleysingum að þvælast , " segir Breki Árnason , sem lendir á forsíðu daginn eftir .
" Já , síðasta fíflið er ekki mætt , " segir Ragnar .
Þegar jeppinn spólar í þurrum snjónum í brekkunni fer Benedikt út til að hleypa úr dekkjunum .
" Það er bara ferðin sem dugar í þetta helvíti , " segir hann og stígur aftur upp í bílinn .
Í þeim orðum siglir Ómar fram úr .
Það gengur á ýmsu .
Í mestu látunum fer hosa í túrbínunni .
" Nú er ég eins og gamall kall með staf , " kvartar Benedikt .
En áfram skröltir hann þó .
Annað en segja má um Econoline sem er fastur uppi á jökli , eftir að millikassinn fór .
Heiðskírt .
Og stórkostleg fjallasýn að fjallabaki .
Stjörnubjart .
Eldtungurnar teygja sig upp í himinhvelfinguna .
Logn .
En ellefu stiga frost bítur fljótt .
Ekki er hægt að taka vettlinga lengi af sér í einu og fljótlega er blaðamaður kominn í tvöfalt lag af ullarsokkum .
Svo förum við að hraunfossinum niður í Hrunagil .
Þar stendur Ómar á brúninni og myndar .
Gifsið í Reykjavík .
Það kemur bólga í hraunið , eins og rofnað hafi haft .
Tilkomumikið þegar stórir hnullungar skoppa niður hlíðina .
Það rökkvar á gónhæðinni við gosstöðvarnar sjálfar .
Ólýsanleg stemmning .
Drunurnar í eldgosinu hverfa næstum því í vélardyni frá þyrlum , flugvélum , jeppum og snjósleðum .
Og hvílík ljósasýning ! " Það er ekkert mál að lenda hérna , " segir Ragnar .
Blaðamaður hristir hausinn , en Árni tekur undir : " Grjóthart hérna .
" Nánast óslitin keðja bílljósa niður af jökli um nóttina .
Svartklæddur maður birtist í bílljósunum .
Hann er í stórhættu innan um spólandi bryndreka .
Nú þarf endurskinsvesti uppi á jökli .
pebl@mbl.is 