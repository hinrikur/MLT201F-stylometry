Ég er að ljúka við bók núna sem heitir Zen & The Art of Motorcycle Maintenance eftir Robert M. Pirsig frá árinu 1974 .
Hún er að hluta til sjálfsævisöguleg og fjallar um mann sem ferðast ásamt syni sínum á mótorhjóli þvert yfir Bandaríkin .
Frásögnin er í raun tvískipt , annars vegar fylgjumst við með vélhjólaferðalaginu sjálfu og hins vegar með heimspekilegum hugrenningum ferðalangsins .
Og þessar hugrenningar eru ekki svo léttvægar því í raun er Pirsig þarna að setja fram nýtt heimspekikerfi sem hann síðan útvíkkaði enn frekar í næstu bók sinni Lila .
Þessi bók sló í gegn þegar hún kom út og seldist í milljónum eintaka en Pirsig hefur aðeins skrifað þessar tvær bækur .
Þegar ég verð búinn með " Zen og viðhald mótorhjóla " þá bíður mín bók sem heitir Eating Animals og er eftir Brooklyn-höfundinn unga Jonathan Safran-Foer sem er í talsverðu uppáhaldi hjá mér .
En þetta er reyndar ekki skáldsaga heldur er Safran-Foer í þessari bók að kanna undirheima matvælaiðnaðarins eins og er mikið í tísku þessi misserin .
Ég kem reyndar nokkuð vel undirbúinn að þessari bók því ég las nýverið bókina Omnivore ' s Dilemma eftir Michael Pollan sem vakti mikla athygli í Bandaríkjunum þegar hún kom út árið 2006 .
Hún fjallar á mjög ítarlegan hátt um matvælaiðnaðinn í Ameríku og þá brenglaðu matarmenningu sem er viðhaldið af stórfyrirtækjum og yfirvöldum þar og víða í hinum vestræna heimi .
Spurningin er hvort bók Saffran-Foer nái að breyta mér í grænmetisætu .
Ég held ég muni þó seint fúlsa við íslensku fjallalambi , krydduðu á fæti .
Eða hvað ? 