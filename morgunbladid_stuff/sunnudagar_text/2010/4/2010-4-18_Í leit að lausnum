Skýrsla rannsóknarnefndar Alþingis um aðdraganda og orsakir falls íslensku bankanna er ekki opinberun í þeim skilningi að niðurstaða hennar komi á óvart .
Hún er í einni setningu sú að meginábyrgðin er bankanna og stjórnkerfið brást með aðgerðarleysi sínu þrátt fyrir vitneskju um að allt væri komið í óefni .
Skýrslan er hins vegar mjög rækileg krufning á fallinu og þar er mikið um upplýsingar , sem ekki hafa komið fram áður .
Við því var að búast að í svo umfangsmikilli skýrslu fyndu allir eitthvað við sitt hæfi , eitthvað til að renna rökum undir sína kenningu um það hvers vegna íslenskt samfélag hefði farið á hliðina .
Umræður um skýrsluna hafa að mestu leyti snúist um fortíðina .
Spurt er hvað gerðist , hvers vegna og hver bar ábyrgðina .
Við þessum spurningum verða að fást svör , en það er einnig lykilatriði að af henni verði dreginn lærdómur .
Sú hugsun lá að baki orðum Páls Hreinssonar , formanns rannsóknarnefndarinnar , þegar hann hóf blaðamannafundinn til kynningar skýrslunni á mánudag með því að segja að nú þyrfti að bretta upp ermar og breyta því , sem breyta þyrfti .
En hverju þarf að breyta ? Auðveldar ákvarðanir um framtíðina Á meðan uppgjörið við hrunið yfirgnæfði umræðuna í fjölmiðlum hélt Borgarahreyfingin fund á fimmtudag undir yfirskriftinni " Hvað næst ? " þar sem frummælendur voru Jón Baldvin Hannibalsson , fyrrverandi stjórnmálaforingi , Sigrún Davíðsdóttir fréttamaður og Styrmir Gunnarsson , fyrrverandi ritstjóri Morgunblaðsins .
Spurningarnar á fundinum voru þrjár .
Er stjórnmálaflokkunum treystandi ? Hverra er ábyrgðin ? Er þörf á nýjum samfélagssáttmála ? Styrmir talaði tæpitungulaust á fundinum .
Íslenskt þjóðfélag væri í raun hrunið og enginn trúverðugleiki eftir í því .
Það væri gott að skýrslan " færði okkur heim sanninn um það , sem í alvörunni hefur verið að gerast hér á undanförnum árum " .
Í því væri fólgin ákveðin von um framtíðina vegna þess að nú vissi fólk almennt hvað hefði verið á ferðinni á Íslandi " og þegar sú vitneskja liggur fyrir held ég að sé miklu auðveldara að taka ákvarðanir um framtíðina " .
Sigrún Davíðsdóttir lagði áherslu á gerendurna í bönkunum og sagði að það bæri vitni gríðarlegum hroka þeirra að kvarta undan því að þeir hefðu ekki verið stöðvaðir , en einnig hefði verið ógnvekjandi að heyra því lýst hvernig ekkert hefði verið gert í stjórnkerfinu þrátt fyrir vitneskju .
Hún hafnaði því að öll þjóðin bæri ábyrgð á hruninu .
Nýtt form lagar ekki hugarfar Sigrún vildi ekki svara því hvort þörf væri á nýjum samfélagssáttmála , en kvaðst trúa á einfaldar afmarkaðar aðgerðir .
Hún talaði um kunningja- og klíkusamfélagið og kvaðst ekki vera viss um að " ný lög og nýtt hitt og þetta " breytti miklu um þau grundvallarvandamál , sem við væri að etja á Íslandi , að sumir fengju að gera hlutina og aðrir ekki samkvæmt einhverjum afstæðum kvarða .
Hún sagði að vandinn lægi í hugarfarinu , sem virtist liggja djúpt : " Það er engin allsherjarlausn að laga einhver form ef hér er einlægur brotavilji , sem glíma þarf við .
" Jón Baldvin tók undir þetta og sagði að helmingur embættisveitinga á Íslandi réðist af flokksskírteini , ekki hæfni .
Jón Baldvin sagði að margir hefðu óttast að skýrslan yrði kattarþvottur , en svo væri ekki .
Hans helsta gagnrýni var að formaður Samfylkingarinnar , Ingibjörg Sólrún Gísladóttir , hefði verið undanskilinn .
Hún hefði verið formaður annars stjórnarflokksins í ríkisstjórn Geirs H. Haarde og bæri því jafna ábyrgð og hann á verkum þeirrar stjórnar .
Nú væri að sjá hvort þingnefndin , sem fjalla á um skýrsluna , hefði manndóm í sér til að ákæra ráðherra og draga fyrir landsdóm og láta þá svara til saka , hvort sérstakur saksóknari með ábendingar í höndunum muni fylgja þeim eftir með málshöfðun .
" Það mun breyta miklu í þessu þjóðfélagi ef við getum sannfærst um að hér séu stjórnvöld , sem tryggi réttlæti , " sagði Jón Baldvin .
" Ef það bregst er fátt um fína drætti .
Ef það tekst er það skref fram á við .
" Næsta skrefið væri hins vegar stóra spurningin : Hvað við ætluðum að læra af óförum okkar : " Trúum við því að við getum gert þetta með smáskammtalækningum , skref fyrir skref , höfum við einhverja trú á því að við getum gert þetta innan stjórnmálaflokkanna eða höldum við að við þurfum að gera það eins og í Frakklandi fyrir Du Gaulle þegar fjórða lýðveldið var komið í þrot , að það þurfi að byrja upp á nýtt og byggja nýtt samfélag á nýjum grunni .
Ykkar er valið .
" Ömurlegt , verra , skítt og glatað Spurningar úr sal á fundi Borgarahreyfingarinnar á fimmtudag um hver séu næstu skref eftir skýrslu rannsóknarnefndarinnar endurspegluðu margar vantrú á íslensku valdakerfi .
Einn spyrjandi sagði að við sem þjóð fengjum það sem við kysum og í boði væri " ömurlegt , verra , skítt og glatað " .
Annar notaði garðyrkjulíkingu og spurði hvort til nokkurs væri að vökva rætur stjórnkerfisins ef tréð væri dautt .
Það á að færa þetta vald til fólksins Styrmir Gunnarsson hrósaði Borgarahreyfingunni á fundinum , sem hreyfingin hélt á fimmtudag , og þeim grasrótarhreyfingum , sem hefðu sprottið upp eftir hrunið , og spurði hver hefði komið ríkisstjórn Geirs H. Haarde frá .
Staðið hefði til að hún sæti áfram og stjórnmálaflokkarnir hefðu ekki fellt hana : " Þið , sem genguð um göturnar gerðuð það .
" Styrmir sagði að grasrótarhreyfingarnar hefðu slegið réttan tón : " Ég hef skilið tóninn sem grasrótarhreyfingarnar hafa slegið frá upphafi fyrst og fremst á einn veg , að fólkið sem mótmælti á götunum í fyrra hafi verið að gera kröfu um aukið lýðræði , um meira lýðræði og opnara og gagnsærra samfélag .
" Hann bætti við að eina leiðin út úr kreppunni væri beint lýðræði , " í staðinn fyrir að kjósa fámennan hóp á nokkurra ára fresti taki fólkið sjálft allar meginákvarðanir , alveg sama hvort það er virkjun við Kárahnjúka , auðlindagjald í sjávarútvegi eða breytingar á kvótakerfinu " .
Þegar honum var svarað með gagnrýni á beint lýðræði í Sviss stóð ekki á svari : " Pólitíska yfirstéttin á Íslandi mun alltaf finna einhverjar leiðir til að halda því fram að hið beina lýðræði sé ekki rétt aðferð .
" Hugmyndum sínum væri svarað með því að stórir aðilar gætu keypt atkvæði kjósenda eða hinn venjulegi borgari hefði hvorki menntun né þekkingu til að taka sömu ákvarðanir og 63 þingmenn , en þeir væru í grundvallaratriðum hvorki betur menntaðir né betur upplýstir en fólkið salnum og væru á engan hátt betur til þess fallnir en það og aðrir Íslendingar , sem rétt hefðu til að taka þátt í kosningum , til að taka slíkar ákvarðanir : " Þess vegna segi ég : það á að færa þetta vald til fólksins .
" 