Frumregla breytninnar sem Jesús setur fram í fjallræðunni , Matt .
7.12-13 hefur verið nefnd " gullna reglan " .
Gullna reglan þekkist reyndar um víða veröld .
Segja má að hún birti sammannlegt siðgæðisviðmið sem mannkyn þekkir og samþykkir , enda ritað á hjarta mannsins frá öndverðu .
Hugmyndir um meðfæddan hæfileika mannsins að greina milli góðs og ills og að sú meðvitund , samviska , sé studd skynsamlegum rökum , og eigi auk þess guðlegan bakhjarl , hafa verið lítilsvirtar í samtímanum .
Að mínu mati verðum við að endurheimta vitundina fyrir algildum forsendum siðferðisins .
Það er lífsnauðsyn fyrir framtíð lífs og heims .
Hér hafa helstu trúarbrögð heims mikilvægu hlutverki að gegna .
Við lifum ekki í aðskildum heimum .
Heimurinn er einn , mannkynið er eitt , á sömu jörð , undir sama himni .
Og Guð er einn , máttur hins góða , fagra og fullkomna .
Í samtíðinni er rík hneigð til þess að skipta siðgæðinu upp í aðskilin svið .
En læknavísindin , viðskiptin , lögin , stjórnmálin , heimilislífið , eru ekki aðskildir heimar sem lúta sérstökum siðaforsendum .
Lúther talaði um reglu sköpunarinnar , fjölskyldu , ríkisvald , vinnu , sem " larvae Dei " , grímur Guðs , hins hulda , lifanda Guðs .
Ekkert líf er frjálst undan þeim kröfum sem Guð leggur á okkur , kröfum sem rísa innan úr djúpum hjartans og minna á sig í návist annars fólks og atvikum og örlögum lífsins .
Allt siðgæði byggir á og á rætur að rekja til sömu reglu skaparans , eins og gullna reglan sýnir .
Regla skaparans er það sem fyrirfram er gefið og við getum þekkt aftur og reynt af mannlegri skynsemi óháð trú og guðfræði .
Lúther sagði : " Það er ekki nauðsynlegt að stjórnandinn sé helgur maður , hann þarf ekki að vera kristinn maður til að geta stjórnað , það nægir að hann sé skynsamur .
" Allir eiga með einhverjum hætti hlutdeild í stjórnmálum , fjölskyldu og efnahagslífi samfélagsins og er ætlað að leggja eitthvað til þess með því að þjóna öðrum .
Og öllum mætir sama krafa umhyggju og kærleika .
Skaparinn sem setur lögmálið er að verki í heiminum þar sem kristið fólk og guðleysingjar , múslimar og hindúar , allir menn eiga sér sameiginlegan grundvöll .
Það merkir að stjórn Guðs í þessum heimi er ekki aðeins í höndum trúaðra og það eru ekki aðeins trúaðir sem skilja og greina vilja hans , heldur eitthvað sem er öllum gefið sem hafa skynsemi og samvisku .
Enginn heimur er til þar sem Guð er dauður , engin veröld þar sem Guð er ekki að verki .
Sköpunarmáttur Guðs er að verki í heiminum , og með lögmáli sínu sem skipar málum manna hamlar hann gegn hinu illa og greiðir veg því góða .
Lögmálið er verkfæri guðlegs verks og mætir öllum mönnum þar sem þeir eru á vettvangi lífsins .
Ekkert svið lífsins er til þar sem Guð er ekki virkur í lögmálinu sem höfðar til samvisku manna .
Guð er alstaðar nálægur sem aflið sem knýr fólk , jafnvel óheiðarlegt fólk , til að gera rétt og standa gegn órétti , að vinna fyrir fjölskyldu sinni þrátt fyrir eðlislæga leti , að aðstoða náungann og sýna umhyggju þótt það sé sjálfselskt og sjálflægt .
Lífið gæti ekki haldið áfram eitt andartak ef Guð væri ekki að áminna , leiðbeina , laða og hafa áhrif á skynsemi og samvisku sérhvers manns .
Af því að lögmálið er ritað á hjörtu mannanna .
Mælikvarðinn sem lagður er á hvaða kröfur lífsins eru réttmætar og hverjar ekki og hefur Guð sem hulinn höfund sinn er hverjum manni aðgengilegur í hugmyndum um réttlæti .
Hvað er réttlæti ? Kjarni réttlætis ávallt og alls staðar er umhyggjan um náungann .
Það vald sem þarf til að greiða réttlætinu veg gegnum lögmálið er verk kærleikans í opinberu lífi .
Allt lögmálið er samandregið í boðorðið : " Þú skalt elska náunga þinn eins og sjálfan þig .
" ( Matt .
19.19 ) Lög eru réttlát þegar þau eru í þágu umhyggju um fólk , vernda hinn veika , standa gegn illverkum og umbuna því góða .
