Góðir hlutir gerast hægt , en slæmir hlutir koma í hvelli , " stendur á ísskápnum á meðferðarganginum í Húsi 4 á Litla-Hrauni .
Í ítarlegri fréttaskýring um fangelsismál skrifar Orri Páll Ormarsson : " Það er maraþonhlaup en ekki spretthlaup að koma lífi sínu á réttan kjöl .
" Sömu grundvallarlögmálin gilda í fangelsismálum og öðrum málum , hvað það varðar að stjórnvöldum ber að móta umhverfi , sem er líklegt til að stuðla að velferð og farsæld , þar sem fólk nýtur sín og er og auðvelda fólki að ná árangri .
Í þessu tilfelli með því að stuðla að betrun þeirra einstaklinga sem hrekjast af leið og lenda á rangri braut .
Auðvitað verður að refsa mönnum , en um leið þarf að hafa í huga að í langflestum tilvikum ganga menn aftur lausir að einhverjum tíma liðnum og það er bæði hættulegt almenningi og kostnaðarsamt fyrir samfélagið þegar brotamenn gerast síbrotamenn .
Þetta er alvarlegur vandi sem hefur vaxið mikið á undanförnum árum .
Ekki þarf annað en að skoða tölfræðina .
Það eru um 130 afplánunarpláss í landinu og tæplega 350 manns bíða eftir afplánun .
" Það eru ríflega 200 fleiri en fyrir tveimur og hálfu ári , " segir Páll Egill Winkel , forstjóri Fangelsismálastofnunar .
Biðin eftir dómi lengist því jafnt og þétt , sem er afar óþægilegt fyrir brotamenn , því fangelsisvistin markar að vissu leyti nýtt upphaf – þá er gert upp við fortíðina .
Ef langur tími er liðinn hafa menn kannski þegar séð að sér og hafið nýtt líf .
Í þeim tilvikum getur fangelsisvistin gengið gegn tilgangi sínum – í stað þess að hún sé upphaf markar hún endalok betrunarinnar .
" Við vitum af mönnum sem hafa fengið dóm fyrir nokkrum árum en bætt sitt ráð í millitíðinni , farið í nám og myndað fjölskyldur og eignast börn , " segir Páll .
" Síðan eru þeir kallaðir í afplánun .
Þetta gerist ítrekað .
Því miður er lítið við þessu að segja en auðvitað hefur maður samúð með þessum mönnum .
Á móti kemur að við verðum að raða mönnum niður eftir því hversu hættulegir þeir eru .
Það þýðir til dæmis að menn sem ekki hafa greitt sektir eru nánast alveg hættir að komast að .
Opnun fangelsisins í Bitru bætir að vísu úr því , að minnsta kosti tímabundið .
Þegar það fangelsi verður opnað áætlum við fimm pláss í fangelsum ríkisins fyrir þá sem ekki hafa borgað sektir .
Við viljum alls ekki hafa stöðuna svona .
Þetta er ein af ástæðunum fyrir því að úrbætur í fangelsismálum ríkisins þola enga bið .
Þarfagreining leiddi í ljós að við þurfum 36 ný pláss til að geta unnið á boðunarlistum og komið hlutunum í eðlilegt horf .
" Það kann að skjóta skökku við þegar mönnum bráðliggur á að komast í fangelsi .
En það er ótækt að dómskerfið standi í vegi fyrir betrun brotamanna .
Það er gömul saga og ný að æskilegt er að refsingin fylgi brotinu , annars nær hún ekki markmiði sínu .
Það er of seint að grípa inn í þegar maraþonhlaupið er hafið að bættu lífi .
