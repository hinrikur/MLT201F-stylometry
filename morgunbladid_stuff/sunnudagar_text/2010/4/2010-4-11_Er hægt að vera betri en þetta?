Argentínumaðurinn Lionel Andrés Messi hjá spænska félaginu Barcelona er aðeins 22 ára og lágvaxinn en er þegar orðinn einn af risum knattspyrnusögunnar .
Sígilt þrætuepli áhugamanna um íþróttina fögru er það hver sé bestur .
Nú er mest rætt um Messi og Portúgalann Cristiano Ronaldo hjá Real Madrid .
Einnig eru nefndir Wayne Rooney hinn enski hjá Manchester United , Spánverjarnir Xavi hjá Barcelona og Fernando Torres hjá Liverpool .
Listinn er að sjálfsögðu langur en þegar öllu er á botninn hvolft skiptir auðvitað ekki máli hver er bestur ; knattspyrna er liðsíþrótt og frammistaða heildarinnar aðalatriðið .
En samt ; alltaf standa einhverjir upp úr .
Bera af .
Áhorfendur vilja láta skemmta sér og enginn gerir það af meira listfengi þessa dagana en Messi ; hann virðist einstakur .
Gríðarlega fljótur , kraftmikill , útsjónarsamur og leikinn – vald hans á boltanum er slíkt að klisjan um að hið hnöttótta verkfæri sé límt við fót knattspyrnumanns á vel við .
Þegar Messi tekur einn af sínum frægu sprettum með boltann er nánast ómögulegt að stöðva hann .
" Að mínu mati er hann besti leikmaður heims í dag – sá langbesti , " sagði Arsene Wenger , þjálfari Arsenal , eftir að Barcelona burstaði lið hans , 4:1 , í átta liða úrslitum Meistaradeildar Evrópu á Spáni í vikunni .
Messi gerði öll mörkin fjögur , hvert öðru glæsilegra .
Pilturinn fæddist 24. júní 1987 í borginni Rosario í Argentínu .
Faðir hans , Jorge Horacio Messi vann í verksmiðju og móðirin , Celia María Cuccittini við skúringar í hlutastarfi .
Föðurfjölskyldan á rætur að rekja til ítölsku borgarinnar Ancona en þaðan fluttist forfaðir Lionels , Angelo , árið 1883 .
Okkar maður hóf að æfa knattspyrnu fimm ára hjá Grandoli , liði sem faðir hans þjálfaði , en árið 1995 gekk hann til liðs við Newell ' s Old Boys í heimaborginni .
Messi var alltaf sá fljótasti en líka minnstur , raunar svo lítill að mönnum var hætt að lítast á blikuna .
Í ársbyrjun 1997 , þegar Messi var aðeins níu ára , leitaði fjölskylda hans og Newell ' s Old Boys til innkirtlafræðings sem skar úr um að líkaminn framleiddi óeðlilega lítið vaxtarhormón og ef ekkert yrði að gert yrði strákurinn líklega ekki stærri en tæpir 145 cm á hæð fullvaxinn .
Gripið var til þess ráðs að sprauta hann með vaxtarhormónum á hverju kvöldi .
Stórlið River Plate sýndi leikmanninum áhuga snemma en hætti við þegar fjölskyldan fór þess á leit að félagið greiddi fyrir hormónagjöfina , andvirði um 1.000 Bandaríkjadala á mánuði .
Um 130 þúsund krónur miðað við gengi krónunnar í dag .
Sagan segir að þegar Carles Rexach , útsendari Barcelona og gamall leikmaður félagsins , sá Messi í leik á þessum tíma hafi hann hrifist svo mjög að hann rissaði drög að samningi við fjölskylduna á servíettu og úr varð að fjölskyldan flutti til Spánar árið 2000 , þegar Messi var 13 ára .
Barcelona var ekki í vandræðum með að greiða fyrir lyfjagjöfina .
Messi lék til að byrja með í unglingaliðum Barcelona en tók þátt í fyrsta leiknum með aðalliði í deildarleik gegn nágrannaliðinu Espanyol 16. október 2004 , aðeins 17 ára og 114 daga .
Það sem Messi býður upp á hefur enginn gert á þessum aldri Mörg lýsingarorð í hæsta stigi hafa verið notuð um Lionel Messi á undanförnum árum en sem aldrei fyrr í vikunni , eftir ógleymanlega frammistöðu gegn Arsenal .
Arsène Wenger , knattspyrnustjóri enska liðsins , vildi að vísu ekki fullyrða að Messi væri þegar kominn á lista yfir þá allra bestu en " ef ekkert kemur fyrir Messi eru honum allir vegir færir " .
Af öðrum heimi " Hann er af öðrum heimi , " var haft eftir Wenger í enska blaðinu Sun daginn fyrir leikinn .
" Fólk fer á völlinn til þess að horfa á leikmenn eins og Messi .
Það sem hann býður upp á er list .
" Wenger sagði ennfremur : " Það sem Messi gerir hefur aldrei verið gert áður af leikmanni á þessum aldri .
" Rétt er þó í því sambandi að benda á að Brasilíumaðurinn Pelé fór hamförum á HM í Svíþjóð 1958 – aðeins 17 ára – og gerði m.a. tvö mörk í úrslitaleiknum þar sem Brasilía sigraði Svíþjóð 5:2 .
Pelé varð þrisvar heimsmeistari .
Því má ekki gleyma .
Wenger segist hafa talið fyrir tveimur árum að Messi hafi verið orðinn það góður að hann gæti ekki bætt sig – " en veit nú að ég hafði ekki rétt fyrir mér ...
" Diego Maradona , landsliðsþjálfari Argentínu , lýsti því yfir fyrir nokkrum árum að Messi væri " arftaki " hans í argentínskri knattspyrnu .
Maradona var stórkostlegur leikmaður en hefur átt í miklum erfiðleikum utan vallar .
Ánetjaðist snemma fíkniefnum og hefur áminnt landa sinn að ganga hægt um gleðinnar dyr .
Ekki virðist hætta á því að Messi misstígi sig ; hann þykir drengur góður og afskaplega jarðbundinn .
Heilbrigðið holdi klætt .
Deilurnar um það hvort Maradona eða Brasilíumaðurinn Pelé sé besti leikmaður sögunnar gætu brátt heyrt sögunni til , að sögn Maradona .
" Og hið besta við það er að Messi er argentínskur .
" Gerard Piqué , varnarmaðurinn öflugi hjá Barcelona , var í unglingaliði félagsins með Messi og segir alla hafa gert sér grein fyrir hæfileikum framherjans smávaxna strax þegar hann kom til Spánar .
" Ég man eftir fyrstu æfingunni hans með okkur .
Hann var svo lítill að við vorum óttaslegnir að koma við hann ; héldum að við myndum slasa hann .
" Ómögulegt að ná honum Piqué segir suma þjálfarana hafa beðið aðra leikmenn vinsamlega að tækla Messi ekki of harkalega .
" En þó að við vildum það gátum við það ekki .
Hann var svo fljótur að það var ómögulegt að ná honum ! " Áhugamenn um samanburð á knattspyrnmönnum ættu að setjast við sjónvarpið í kvöld , laugardag , og horfa á risaslaginn á Spáni , El Clasico , þegar Real Madrid tekur á móti Barcelona í deildarkeppninni .
Þar gengur hver snillingurinn af öðrum inn á grasið og spennandi verður að sjá hvor listamaðurinn hefur betur , Messi eða Ronaldo .
Góða skemmtun ! Margur er knár þótt smár sé Brasilíumaðurinn Pelé , sem margir telja bestan allra frá því knattspyrnan var fundin upp , er 1,73 m á hæð , Messi 1,69 og argentínska goðsögnin Diego Maradona aðeins 1,65 .
Á myndinni eru Messi og Pablo Zabaleta fyrirliði eftir að Argentína varð heimsmeistari ungmenna 2005 .
