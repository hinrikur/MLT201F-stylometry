Umferðarstofa gaf nýlega út kennsluefni ætlað til umferðarfræðslu í framhaldsskólum landsins .
Þóra Magnea Magnúsdóttir , fræðslufulltrúi Umferðarstofu , vann að gerð efnisins með aðstoð Einars Magnúsar Magnússonar , upplýsingafulltrúa Umferðarstofu .
Efnið er ætlað lífsleikni , sem er skyldufag í öllum framhaldsskólum landsins , en umferðarfræðsla hefur ekki verið til staðar fyrir framhaldsskólanema með þessum hætti áður .
Í námsefninu eru m.a. sýnd viðtöl við annaðhvort aðstandendur þeirra sem látist hafa í bílslysi eða við einstaklinga sem lifðu af alvarleg bílslys .
" Þegar ég byrjaði að vinna hjá Umferðarstofu langaði mig að vinna með framhaldsskólum , " segir Þóra Magnea .
" Ég setti mig í samband við Félag lífsleiknikennara og kynnti mér aðalnámskrá framhaldsskólanna .
Næst vann ég þarfagreiningu meðal einstaklinga á aldrinum 16-21 árs .
Þá kom í ljós að reynslusögur myndu líklega hafa mest áhrif á einstaklinga á þessum aldri , það var þá sem ég og Einar Magnús , sem jafnframt er kvikmyndagerðarmaður , hófum samstarf .
" Þau fengu Kastljós til liðs við sig og fóru til Vestmannaeyja þar sem þau töluðu við foreldra Önnu Ragnheiðar sem lést í bílslysi 17 ára gömul fyrir um sjö árum .
Með henni í bíl voru tvær vinkonur hennar sem lifðu slysið af en slösuðust báðar alvarlega .
Önnur þeirra , Helga Björk , sem var ökumaður , hlaut varanlegan heilaskaða og mikil beinbrot .
Slysið varð með þeim hætti að Helga Björk missti stjórn á bílnum þar sem hún var í spyrnu við annan bíl .
Þá töluðu þau einnig við foreldra Sesars Þórs sem lést í bílslysi sem rekja má til ölvunaraksturs á Akureyri fyrir fjórum árum .
Sesar Þór var 19 ára þegar hann lést .
Frændi hans , sem ók bílnum , lifði slysið af .
Ökumenn beggja slysa hlutu dóma fyrir manndráp af gáleysi .
" Svona hræðsluáróður , eins og myndböndin eru að vissu leyti , virkar ekki einn og sér , það verður að vera einhver tenging við hugarheim áhorfandans .
Það gerist í gegnum verkefnin sem fylgja námsefninu , " segir Einar Magnús .
" Ég bjó til verkefnin svo nemendur myndu setja sig í ákveðnar stellingar áður en þeir sæju myndböndin , " bætir Þóra Magnea við .
" Til dæmis áður en viðtölin frá Vestmanneyjaslysinu eru sýnd , vinna krakkarnir hópverkefni þar sem þeir þurfa að taka afstöðu til þess hvað þeir myndu gera ef verið væri að mana þá í spyrnu .
Nemendur ræða saman og segja frá því hvaða ákvörðun þeir myndu taka .
Í framhaldi af því er myndbandið sýnt með viðtali við foreldra Önnu Ragnheiðar , sem lést í bílslysinu og viðtal við vinkonur hennar sem lifðu það af .
Þegar myndbandinu lýkur skipta margir nemenda , sem sögðust myndu taka þátt í spyrnunni , um skoðun .
Ég geri mér vonir um að þetta haldi áfram að hafa áhrif á nemendur og þetta komi upp í kollinn á þeim þegar þeir standa frammi fyrir hættulegum freistingum í umferðinni .
" Heppnin getur brugðist Þóra Magnea segir marga haldna þeim misskilningi að þeir séu bara að stofna sjálfum sér í hættu með því að taka áhættu í umferðinni .
" Sumir skilja ekki að ákvarðanir þeirra geta haft áhrif á aðra í umferðinni .
Það var til dæmis einn nemandi sem sagði mér að hann nennti ekki alltaf að nota öryggisbelti og það kæmi þá bara eitthvað fyrir hann , það myndi ekki skaða neinn annan .
Hann gerði sér ekki grein fyrir því að ef einstaklingur sem ekki er í belti lendir í slysi með fleira fólki í bílnum , stefnir hann því í hættu .
Hann getur kastast með miklum þunga á hina farþegana .
Höggþyngd hans verður margföld líkamsþyngd og hann getur auðveldlega drepið sjálfan sig og aðra sem í bílnum eru .
Það er svona atriði sem koma í ljós við umræðurnar , eitthvað sem nemendurnir hafa ekki gert sér grein fyrir .
Fólk treystir líka mikið á heppni , ég heyri oft frá nemendum að þeir séu svo heppnir að þess vegna fari þeir ekki alltaf eftir eftir lögunum .
En það er ekki alltaf hægt að treysta á heppnina , hún getur hætt að fylgja manni .
Það er svolítið dýrkeypt að treysta á hana þegar lífið liggur við .
Það borgar sig ekki að skipta skynseminni út fyrir tilviljanakennda heppni .
" Ekki bara síbrotamenn " Með verkefnunum erum við líka að sýna nemendum að þeir einstaklingar sem lentu í slysunum , eru ósköp venjulegt fólk , " segir Þóra Magnea .
" Það var fólk sem treysti á heppnina og var kannski að taka áhættu í þetta eina skipti .
Þess vegna læt ég nemendur í byrjun hvers tíma fá blað sem þeir skrifa framtíðarmarkmið sín á .
Þegar við höfum rætt markmið þeirra og framtíðarplön er auðveldara að fá krakkana til að samsama sig fórnarlömbunum því þau voru líka með markmið og plön fyrir lífið .
En með því að treysta á heppnina og taka áhættuna hurfu þessi framtíðarplön .
" segir Þóra Magnea .
" Það eru alls ekki bara svokallaðir síbrotamenn í umferðinni sem lenda í slysum , " bætir Einar Magnús við .
" Og þessar dapurlegu dæmisögur og myndbönd hafa áhrif á framtíð nemenda í lífsleiknitímum .
Þeir geta haft áhrif á framtíð sína með því að taka skynsamlega afstöðu til frásagna og lífsreynslu þessa fólks .
" Átakanleg viðtöl Þóra Magnea og Einar Magnús fengu Ríkissjónvarpið í lið með sér til að gera myndböndin sem voru sýnd í Kastljósi .
" Vinnsla myndefnisins var oft erfið , " lýsir Þóra Magnea .
" Til dæmis þegar við fórum til Vestmanneyja að tala við Helgu Björk og aðstandendurna þar , þurftum við að stoppa tökur , það var svo erfitt fyrir marga að rifja þetta upp .
Það eru orðin sjö ár frá því þetta slys varð en tilfinningalega er þetta alltaf mjög nærri aðstandendum .
Fjögur ár eru liðin frá Akureyrarslysinu .
Það þarf mjög mikið hugrekki til að koma svona fram eftir svona stuttan tíma .
Það er líka hægt að læra af þeim , það er að segja hvernig fólk vinnur úr svona málum .
Foreldrar Sesars Þórs , sem lést í bílslysinu á Akureyri , kenna ekki ökumanninum um , og eins og þau sjá þetta og tala um þá neyddi enginn Sesar Þór upp í bílinn .
Þau gera sér grein fyrir að þeir frændurnir tóku þessa ákvörðun saman .
" Viðtölin og viðmælendur hreyfðu mikið við þeim sem komu að vinnunni við myndböndin .
Þóra Magnea minnist þess að þegar viðtölum lauk , hófst ákveðið andlegt úrvinnsluferli , bæði hjá Einari Magnúsi og henni sjálfri .
Hún fór heim og lokaði sig af , þurfti að vinna úr þessu í ró og næði á meðan Einari Magnúsi fannst hann þurfa að tala um þessa upplifun við annað fólk .
" Ég hafði hins vegar þörf fyrir að ræða um þetta og við unnum bara úr þessu á ólíkan hátt , kannski það sé ástæðan fyrir að ég er upplýsingafulltrúi , " segir Einar brosandi .
Hræðast fötlun meira en dauðann Þóra Magnea segir merkilegt að það sé eins og fólk hræðist það síður að deyja en að örkumlast .
" Helga Björk lýsir sínum aðstæðum á mjög átakanlegan hátt þegar hún segir að hún missi vinkonur sínar eftir slysið , þær fari frekar upp í kirkjugarð í staðinn fyrir að heimsækja hana .
Það er það sem fólk hræðist , að vera gleymt og geta ekki gert það sem það gat áður .
Nafnið á námsefninu , Svo kom það fyrir mig , finnst mér mjög gott , því flestir hugsa þetta kemur aldrei fyrir mig .
Helga Björk sagði þessa setningu þegar ég tók viðtalið við hana .
Hún var að lýsa því að hún hélt að ekkert gæti komið fyrir hana , hún væri svo góður bílstjóri , þá sagði ég við hana : " Já , en svo kom þetta fyrir þig " og hún sagði á móti " ...
svo kom þetta fyrir mig " .
Sætta sig við dauðaslys " Yngsti aldurshópurinn lendir mikið í árekstrum , karlmenn lenda í tveimur þriðju slysa en það hefur einhver áhrif að þeir eru meiri þátttakendur í umferðinni sem er að vísu að breytast .
Það hefur komið fram í rannsóknum að karlmenn lenda í fleiri slysum þegar tekinn er jafn fjöldi kvenna og karla .
Við karlmennirnir erum sem sagt verri ökumenn , " viðurkennir Einar Magnús .
Þóra Magnea segir ekki hægt að ná til allra , hægt sé að skipta ökumönnum í þrjá hópa : " Það eru þeir sem fara eftir öllum reglum , gera aldrei neitt af sér .
Svo er það þessi grái hópur sem tekur stundum áhættu en er oftast löghlýðinn .
Svo er það síðasti hópurinn sem má eiginlega kalla síbrotamenn í umferðinni .
Það er eiginlega ekkert sem hefur áhrif á þennan hóp .
En þessi grái hópur er stór og það er hann sem við erum að reyna að hafa áhrif á .
" Að meðaltali deyja um það bil 20 manns í bílslysum á hverju ári , " bætir Einar Magnús við .
" Það er eins og samfélagið sætti sig við dauðaslys í umferðinni .
Það þarf líka að útskýra fyrir fólki að það er hugsun á bak við lögin og reglurnar , það er ástæða fyrir því að það er 60 kílómetra hraði á Sæbrautinni og 30 kílómetra hraði í kringum grunnskóla .
Sumir hverjir ná ekki að tengja þarna á milli .
" Nemendurnir virkir í tímum Þóra Magnea og Einar Magnús eru bjartsýn á verkefnið þótt erfitt sé að mæla útkomuna .
" Þótt við vitum ekki nákvæmlega hvaða árangur svona kennsla ber , hvort þetta bjargar einu eða fimm mannslífum , þá höfum við trú á þessu .
Nemendur taka þessu almennt vel , ég man að áður en við byrjuðum var ég farin að hugsa fyrir krakkana og var eiginlega alveg viss um að það myndi enginn nenna þessu , þetta yrði bara dregið niður og engin almennilega svör fengjust frá þeim .
En það er alls ekki þannig .
Nemendurnir taka virkan þátt í fræðslunni og oft eru umræðurnar miklar og mjög gefandi .
Markmið okkar er að fá umferðarumfjöllun inn í aðalnámskrá framhaldsskólanna .
Í aðalnámskrá grunnskólanna er talað um umferðina í lokamarkmiðum lífsleikni í fjórða , sjöunda og tíunda bekk .
Mín ósk er að þetta sé skýrt í aðalnámskrá framhaldsskólanna svo kennarar sækist frekar eftir námsefninu .
Við erum að fara að kynna þetta námsefni fyrir mennta- og menningarmálaráðuneytinu og vonumst eftir góðum viðbrögðum , " segir Þóra Magnea .
" Eins og Þóra er búin að setja þetta upp þá fá kennarar mikinn stuðning frá Umferðarstofu og með kennslugögnunum til að bera þetta fram fyrir nemendur .
Við munum svo uppfæra þetta en auðvitað vonum að það verði ekki fleiri slys til að bæta við sögum af , " segir Einar Magnús .
" Ég segi stundum svolítið hvöss við nemendur að ég ætli ekki að standa einhvern tímann fyrir framan aðra með svipuð myndbönd til minningar um þá , ég vona að þetta hafi áhrif , " segir Þóra Magnea að lokum .
Fyrirlesturinn hefur áhrif Matthías Aron Ólafsson og Sylvía Vias eru bæði nemendur í Tækniskólanum í Reykjavík .
Þau sátu í lífsleiknitíma þar sem Þóra Magnea og Einar Magnús kenndu nemendum með nýja kennsluefninu .
Matthías Aron verður 17 ára í desember og stefnir á að fá bílprófið þá .
Sylvía er 30 ára og hún fékk bílpróf 17 ára .
Matthías Aron : Hafði fyrirlesturinn áhrif á þig ? " Já , reyndar , ég ætla ekkert að þykjast vera kúl og segja að það hafi ekki gert það .
Maður finnur alveg til með þessu fólk .
Þetta er mjög leiðinlegt .
Ég sjálfur nota alltaf belti og reyni alltaf að hafa áhrif á aðra og segja þeim sem er ekki í belti að fara í belti .
" Er þetta eitthvað sem þú hefur velt fyrir þér áður ? " Já , foreldrar mínir eru mjög duglegir við að minna mig til dæmis á að vera í öryggisbelti , og eiginlega öll fjölskyldan , það hefur góð áhrif .
" Þú ert meðvitaður um að slys geta komið fyrir alla ? " Já já , alveg .
Hugsunin hjá mörgum að þetta kemur aldrei fyrir mig , en slys geta alltaf orðið og jafnvel þó að þú sért í bílbelti , þá bjarga þau ekki alltaf .
Þótt þú sért sjálfur að vanda þig geta alltaf aðrir keyrt á þig líka .
" Hefur þú verið í bíl þar sem er bílstjórinn er undir áhrifum áfengis ? " Nei , aldrei .
En ég hef lent í árekstri þrisvar sinnum en það var mjög smávægilegt .
" En hefur þú setið í bíl þar sem hraðakstur fer fram ? " Nei , eiginlega ekki , allavega ekki alvarlegt .
Ég hef alveg setið í þar sem fólk hefur gefið í og farið aðeins yfir löglegan hraða .
Ég er frekar hræddur við þetta , það er reyndar orðið mjög langt síðan .
" Heldur þú að þessi verkefni og myndbönd eigi eftir að sitja í þér þegar þú færð bílprófið ? " Já , það held ég , þetta minnir mann á að vera alltaf varkár .
" Hvernig áhrif þú að þessi kennslustund hafi á aðra nemendur ? " Það fer eftir því hvernig maður lítur á það , ef fólk hlustar á þetta með athygli og fylgist með þessu þá síast þetta inn þó að fólk segi að það geri það ekki .
" Þekkir þú einhvern sem hefur lent í alvarlegu slysi ? " Nei , ég þekki engan .
" Sylvía : Hafði fyrirlesturinn áhrif á þig ? " Já , það er rosalega áhrifaríkt að sjá þetta .
Þegar maður er orðinn þetta gamall , þá hefur þetta meiri áhrif heldur en þegar maður var ungur .
" Hefði þér þá ekki liðið eins fyrir 10 árum ? " Nei , það held ég ekki , ekki eins .
Ég var mikill glanni , þegar ég fékk bílprófið og lenti sjálf í bílslysum .
Fékk að kynnast þessu öllu , svo með tímanum þegar maður eldist lærir maður af þessu , ég var bara heppin .
Þegar maður fær samviskuna og þroskann breytist hugsunarhátturinn .
Einnig eftir að maður eignast börn .
" Þú getur alvega samsamað þig þessu fólki .
" Já , ég finn mjög mikið fyrir því núna .
Ég passa mig að keyra mjög hægt , sérstaklega þegar ég er með börn í bílnum .
Eftir því sem maður eldist spáir maður meira í þetta .
" Hefur þú verið í bíl þar sem er bílstjórinn hefur verið undir áhrifum áfengis ? " Ég var einu sinni tekin fyrir ölvunarakstur þegar ég var 17 ára og missti þá prófið .
" En hefur þú setið í bíl þar sem hraðakstur fer fram ? " Ég var mikið að því þegar ég var yngri en geri það ekki í dag , mér fannst það voðalega gaman þá .
Svo byrjaði ég að klessa á og það stoppaði mig svolítið .
" Heldur þú að þessi verkefni og myndbönd eigi eftir að sitja í þér lengi ? " Já , ég man til dæmis þegar það komu fréttir um Sesar Þór , þá sat það svolítið lengi í mér .
Eins með stelpurnar í Vestmannaeyjum .
En ég veit ekki þegar maður er krakki , þá er skynsemin ekki til staðar .
Það er svo gaman að prófa og taka áhættu .
" Heldur þú að þessi kennslustund hafi áhrif á aðra nemendur ? " Já , ég held það , fólk hugsar sig kannski tvisvar um .
Það er samt erfitt að segja , því á þessum aldri , þegar allt snýst um augnablikið , gerir maður ýmislegt undir þrýstingi .
En ef maður er einn í bíl þá eru ekki teknar sömu ákvarðanir eins og undir þrýstingi frá vinum , eða ég persónulega held það .
Það var erfiðara að segja nei þegar maður var yngri .
" Þekkir þú einhvern sem hefur lent í alvarlegu slysi ? " Já , ég þekki einn sem lenti í alvarlegu slysi .
Það var ekkert ólöglegt , hann var að koma út úr hliðargötu og það keyrði jeppi á hann .
Hann var á spítala í marga mánuði , mjaðmagrindarbrotnaði þegar hann kastaðist út úr bílnum .
" 