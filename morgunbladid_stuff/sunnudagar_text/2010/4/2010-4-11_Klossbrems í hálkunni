6:50 " Klukkan hringir og það er ekkert annað í stöðunni en að smeygja sér fram úr rúminu úr faðmlagi tveggja ára dóttur minnar , sem laumaði sér upp í einhvern tímann í nótt .
Við bóndinn drögum börnin þrjú á fætur .
Elsti sonurinn er að byrja í skólanum í dag eftir páskafrí .
Hann er hressari en ég , hið frækna kórferðalag okkar mæðginanna í Vindáshlíð í gær hefur tekið minna á hann en mig .
Er ekki alveg að tengja við þennan snjó sem ég sé út um gluggann .
Er ekki apríl annars ? Var búin að ákveða með sjálfri mér að vorið væri komið og fer bara samt í pæjustígvélin .
8:30 Skottumst með tvö yngri börnin inn á hinn yndislega leikskóla Klambra .
Börnin hlaupa glöð í brauð og leiki , pabbi og mamma fá blesskoss .
Við hjónin erum enn með öndina í hálsinum því bíll sveigði skyndilega fyrir okkur á leiðinni hingað .
Klossbrems í hálkunni , tvær ofurlangar sekúndur , en náðum að stöðva bílinn um það bil fimm sentimetra frá hinum .
Takk ABS-bremsur ! 8:50 Komin í vinnuna .
Staðan tekin yfir kaffibolla í eldhúsinu á Gimli , höfuðstöðvum Listahátíðar í Reykjavík , með mínum kæru samstarfmönnum .
Skrifa verkefnalista fyrir vikuna .
Plássið á blaðinu klárast fljótlega .
Fæ mér annan kaffibolla .
Sé út um gluggann að kranastjórinn í risastóra krananum í Lækjargötunni er hálfur út um gluggann hjá sér í 30 metra hæð að pússa rúðurnar í boxinu hjá sér í aprílsólinni .
Jú , vorið er komið .
10:00 Fundur með Hrefnu og Jóhönnu Vigdísi , stjórnanda og framkvæmdastjóra Listahátíðar .
Fyrir páska kynntum við dagskrá Listahátíðar í vor , opnuðum viðburðavefinn okkar og hófum miðasölu .
Höfum fengið gríðarlega góð viðbrögð á dagskrána og sala miða rauk af stað .
11:00 Legg lokahönd á texta og ljósmyndir í dagskrárbækling hátíðarinnar .
Á dagskrá hátíðarinnar eru yfir 60 viðburðir á dagskrá í öllum listgreinum .
Það er nýtt andrúmsloft í Gimli nú þegar við erum búin að kynna dagskrána , mikið hringt og meiri umferð í miðasöluna .
14:00 Stekk upp í Ingólfsstræti á auglýsingastofuna Fabrikuna , og skila efni í bæklinginn til hönnuðanna okkar Ingu og Völu .
Fæ frábærar móttökur hjá þeim eins og alltaf og næ að strika yfir þó nokkur atriði af verkefnalistanum .
Tek með mér próförk af enska bæklingnum .
17:30 Allir komnir heim .
Amma sótti á leikskólann og við ákveðum að bjóða upp á hinn merka rétt " Smør selv " sem varð til á námsárunum í Kaupmannahöfn .
Allt tekið út úr ísskápnum og sett á brauð .
Börnin fagna .
19:15 Bóndinn tekur eftir því að fréttatímarnir tveir fara ekki vel í mig og rekur mig í sund .
Næ í skottið á hamingjunni aftur á fimmtu ferð í Laugardalslaug .
20:30 Næ að syngja bíum bíum bambaló og kyssa stráka góða nótt .
Ákveð að þvottahrúgan á borðstofuborðinu fái að vera stofuprýði enn um sinn .
Tek frekar einn snúning á félagsstörfunum , og skrifa nokkra tölvupósta á vegum Íbúasamtaka 3. hverfis .
23:00 Á leiðinni inn í rúm gríp ég af handahófi bók frá Bjarti , Votlendi , sem staðið hefur í plastinu í þó nokkurn tíma .
Innihaldið kemur á óvart og í stað þess að sofna á fimmtu blaðsíðu , eins og planið var , dett ég í lestur aðeins of lengi .
" 