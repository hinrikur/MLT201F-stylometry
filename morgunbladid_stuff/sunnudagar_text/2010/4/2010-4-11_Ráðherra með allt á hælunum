Ekki mun Álfheiður Ingadóttir , heilbrigðisráðherra , ríða feitum hesti frá þeirri deilu sem hún hefur átt í við Steingrím Ara Arason , forstjóra Sjúkratrygginga Íslands , en hún af ótrúlegum flumbruskap , dómgreindarleysi og hroka , þar sem pólitísk eineltishugsun tók af henni öll völd , sendi Steingrími Ara bréf þann 31. mars sl. þar sem hún tilkynnti forstjóranum að hún hygðist áminna hann fyrir meint brot hans á almennum starfsskyldum ríkisstarfsmanna skv. starfsmannalögum .
Raunar mun ráðherrann ekki bara missa af feita reiðhestinum , heldur stendur hún eftir , sneypt , með allt á hælunum , eftir að Sveinn Arason ríkisendurskoðandi ritaði Ástu Ragnheiði Jóhannesdóttur , forseta Alþingis , bréf sl. miðvikudag , þar sem segir m.a. : " Það er að mínu mati með öllu ólíðandi ef stjórnendur ríkisstofnana geta átt á hættu að vera sakaðir um að hafa " brotið gegn góðum starfsháttum og hollustu- og trúnaðarskyldum " sínum með því einu að leita ráða hjá Ríkisendurskoðun um fjárreiðutengd málefni .
Með vísan til þessa tel ég nauðsynlegt að gera alvarlegar athugasemdir við þær röksemdir sem heilbrigðisráðherra beitir í umræddu bréfi .
" Skyldi nokkur annar ráðherra hafa fengið aðra eins ádrepu frá Ríkisendurskoðun áður ? Og hvernig brást forseti Alþingis við hinu adráttarlausa bréfi ríkisendurskoðanda ? Jú , hún var honum sammála .
Ráðherrann svaraði ríkisendurskoðanda , þar sem ekki fer á milli mála , að þar talar sú sem valdið hefur : " Það er langur vegur frá að heilbrigðisráðuneytið eða undirritaður ráðherra hafi nokkuð við það að athuga að stofnanir ráðuneytisins leiti eftir ráðgjöf frá ríkisendurskoðun eða að embættið afgreiði erindi sem því berast .
Í bréfi mínu til forstjóra SÍ dags .
31. mars sl. kemur enda skýrt fram að athugasemdirnar lúta ekki að framangreindu atriði , heldur eins og segir orðrétt í bréfinu : " Ég tel að þér hafi borið að leita fyrst til ráðuneytisins eða ráðherra ef þú taldir fyrrgreindri reglugerð ábótavant að einhverju leyti .
" Í bréfi þínu gætir því misskilnings hvað varðar tilefni bréfs míns til forstjórans , " segir ráðherrann í bréfi sínu .
Það hlýtur að vera erfitt fyrir fylgismenn þeirrar ríkisstjórnar sem nú situr við völd að kyngja því að ráðherra komi fram af slíkum makalausum hroka og derringi , þegar forstjóri einnar ríkisstofnunar og ríkisendurskoðandi eiga í hlut .
Hún segir sem sé , svona ofur ljúfmannlega , að þeir Steingrímur Ari Arason , forstjóri Sjúkratrygginga Íslands , og Sveinn Arason , ríkisendurskoðandi , megi vinna vinnuna sína frá degi til dags , en þeir þurfi bara fyrst að spyrja hana hvernig þeir eiga að vinna hana ! Er ekkert að gera hjá heilbrigðisráðherranum ? Vantar ráðherrann verkefni ? Er ráðherrann kannski að reyna að skapa sér stöðu , áður en uppstokkun á sér stað í ríkisstjórninni ? Sé svo , þá voru ótrúleg vindhögg slegin í þessum skylmingum ráðherrans .
Að vísu eru þeir margir , sem þessi framkoma heilbrigðisráðherrans virðist alls ekki koma neitt á óvart .
Fjölmargir starfsmenn heilbrigðisgeirans hafa undanfarna mánuði látið í veðri vaka , að það væri ekki spurning um hvort heldur hvenær Álfheiður Ingadóttir myndi misstíga sig með þeim hætti sem hún nú hefur gert .
Ráðherrann er sagður hafa ítrekað komið fram af miklu yfirlæti og hroka á fundum með starfsmönnum í heilbrigðisgeiranum og voru slíkar fregnir farnar að berast einungis nokkrum vikum eftir að ráðherrann tók við af Ögmundi Jónassyni .
Þetta mun vera mjög pínlegt fyrir VG og nú er úr vöndu að ráða hjá Steingrími J. Sigfússyni , formanni VG og fjármálaráðherra .
Álfheiður er gallharður liðsmaður í Steingríms-armi VG og því spurning hvort hann hefur burði í sér til þess að rýma heilbrigðisráðherrastólinn fyrir Ögmundi Jónassyni .
