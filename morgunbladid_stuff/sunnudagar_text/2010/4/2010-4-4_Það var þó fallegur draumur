Það er margt skemmtilegra bréfa og frásagna frá Jóhanni Jónssyni á sýningu á Bókasafni Seltjarnarness , en þar er hann skáld mánaðarins .
Skúli Pálsson hæstaréttarlögmaður lánaði bréfin á sýninguna .
Hann fann þau í fórum Halldóru Elísdóttur móður sinnar , en Jóhann var heimiliskennari hennar og Guðnýjar systur hennar á Djúpavogi .
" Ég hafði ekki hugmynd um tilvist bréfanna , " segir hann .
" Ætli þetta endi ekki á safni .
Þau hafa þegar sett sig í samband við mig , " bætir hann við og hlær .
Vinátta tókst með Jóhanni og foreldrum Halldóru , hjónunum Elís Jónssyni og Guðlaugu Eiríksdóttur , eins og ráða má af bréfum skáldsins .
Þau hafa greinilega verið honum innan handar um fjármuni og sitthvað fleira .
Jóhann skrifar Guðlaugu 12. ágúst árið 1921 : " ...
Ég hef enn sem komið er ekkert skrifað eða skáldað , eins og ósmekklega fólkið orðar það , síðan ég kom heim .
Yrki aðeins sólskinsdaga með unnustu minni .
Drottinn gefur efnið , svo ljótt er það ekki .
Annars er Nikkelin ekki eins frísk og ég vidi .
Ég hef syndgað mikið móti henni með því að vera svona lengi frá henni .
Því að sumarið er henni ekki sumar nema ég sé með því – sú synd verður aldrei afmáð nema ég megi koma með hana til yðar næsta sumar .
Yður gæti ég best trúað til að afplána með mér brotið .
– Hér er heldur aldrei neitt verulegt sumar aðeins óljós draumur um sumar .
– Sumarið unir sér ekki hér í vagnaskröltinu og gatnarykinu og ofrar Reykjavík fáu öðru en rigningum sínum og úlfúð ...
Fyrirgefið svo þetta sauða rugl – það er aðeins inngangur að öðru , sem ef til vill verður betra , a.m.k. mikið lengra .
En það kemur seinna ! Svo þakka ég yður fyrir alla góðu dagana sem þér hafið gefið mér – það var þó fallegur draumur allt saman – Draumur farandfugls , sem á hvergi heima nema í nokkrum góðum minningum , sem fáeinar vingjarnar sálir hafa stráð til hans um leið og hann flaug framhjá – á flugi sínu sem ann honum engrar hvíldar ...
" Á meðal efnis sem Skúli lánaði á sýninguna er draugasaga úr fórum Jóhanns , ferðasaga frá Djúpavogi til Reykjavíkur , þar sem hann yrkir með séra Friðrik og ferðasaga frá Íslandi til Leipzig , þar sem Halldór Laxness kemur við sögu .
Hann er enn með eftirstöðvar af kvefinu er hann skrifar Elís 31. ágúst sama ár , en þá er hann 25 ára og hugurinn kominn til Leipzig er hann biður þau að styrkja sig til fararinnar : " ...
Jæja út verð ég að komast hvað sem öðru líður .
Ég er senn gamall maður , gáðu að því – og tíminn líður – líður fyrr en varir .
" Maður og kona Þegar Jóhann Jónsson var heimiliskennari á Djúpavogi setti hann upp leikritið Maður og kona og handskrifaði textann fyrir nemendur sína , Guðnýju og Halldóru .
Eins og lesa má á kápunni lék hann sjálfur Hjálmar , Guðný lék Þórdísi húsfreyju og Halldóra Sigríði vinnukonu .
Hann skrifaði Halldóru síðar fallegt bréf , 3. júní árið 1921 : " Dóra mín góð ! Hér gengur ekki á öðru en vori og vori og vori .
Sólin gengur undir aðeins fyrir siðasakir , en meinar auðsýnilega ekkert með því .
Því til sönnunar er það að ég las til kl. 5 í nótt .
– En svo fór nú dagurinn í dag allur í að velta sér á Borgartúninu með kálfinum og alþýðufólkinu ! – Eg trúi að enn sé ekki runnin af þér Reykjavíkurvíman – en hvað um það þú mátt líka hafa það gott .
Þú skalt ekki hvessa augu um of á málið í þessu bréfi .
En líklega hefði ég ekki leyft þér að skrifa svona í vetur .
– Ja , jæja , ! Hægra að kenna heilræðin en halda þau .
Sjáðu nú til ! Í fyrradag vorum við boðin hátíðlega Guðný og ég út í varp með Búlandsnesfólkinu .
Ragna litla kom líka , nærri því boðflenna , því að henni var boðið síðast .
Veðrið var eins og drottinn sjálfur hefði ætlað sér í bónorðsferð þann dag – og alt var nú eftir því .
En það sólskin ! Eyjarnar glóðu eins og raf úti fyrir söndunum .
Senn verða þær grænar eins og smaragðar – Ekki skortir á prýðina ! Hefur þú komið í varp .
– Eg spyr ekki um bio , því þar hef ég svo oft komið að mér er hætt að þykja slíkt tíðindum sæta .
En varpið .
Þar er líf sem vert er um að ræða .
Eg hefði getað tekið undir blaðrið í æðarblikunum af einskærri ánægju .
Svo var Guðm .
Eggerts með – og sagði dumvittigheder við Guðnýju .
Eg faðmaðu Rönku .
En kærustunni skaltu segja að ég hefi legið í tannpínu þann dag ef þú hittir hana – sem ég vona að þú gerir .
" Úr Ljóðabrjefi til minna Dimmir æ og dimmir á döpru kveldi .
Hnígur húmdökkvi yfir hljóða grund .
Flökta hrímþrungin haustnætur ský .
Þýtur stormur of storð og steypiregn .
Æðir ógnandi unn að strönd .
Nötra náraddir í niðdimmu .
Rimur rökkurljóð reiður ægir dynur við drangur draugalega .
Dauft er hjer inni dapurt úti lemur náttgustur ljóra minn .
Ligg eg aleinn lágt í fjötrum vonlaus og vinasnauður .
Sár er þögn í svartnætti þeim er aleinn úti stynur .
Sárt er að hrekjast á hjarni auðu þegar gröfin ein gisting ljær .
Ligg eg einn í lágu bóli fastur í fjötra er fótur bundinn .
Sárar minningar svífa mjer í huga brennur mjer í hjarta bitur sorg ...
