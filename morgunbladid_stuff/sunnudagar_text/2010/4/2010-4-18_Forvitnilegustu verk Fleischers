Fyrir skömmu birtust fregnir hér á síðunni af endurgerð költmyndarinnar Fantastic Voyage , sem merkisleikstjórinn Richard Fleischer lauk við árið 1966 .
Fleischer fékkst gjarnan við dýrar og flóknar stórmyndir með vísindaskáldsögulegan bakgrunn .
Margar þeirra eru kjörnar fyrir nýjustu tækni kvikmyndanna , stafrænar þrívíddarmyndir .
Það kemur því ekki á óvart að auk Fantastic Voyage er verið að undirbúa endurgerð frægustu myndar Fleischers , Sæfarans , eða 20.000 Leagues Under the Sea , sem var gerð eftir klassík Jules Vernes .
Fleischer gerði m.a. eina stórmerkilega mynd af allt öðrum toga , The Boston Strangler , þar sem hann galdraði fram stórleik hjá Tony Curtis , af öllum mönnum .
Að þessu sinni verður fjallað um þrjú af sígildum verkum leikstjórans , sem lést í hárri elli fyrir fáeinum árum .
20.000 Leagues under the sea ( ' 54 ) Ein af myndum bernskuáranna er sígild ævintýramynd sem nýtir til fullnustu samtímatæknina til að kvikmynda framtíðarsýn Vernes á undraheimum undirdjúpanna .
Kirk Douglas leikur sæfarann sem lendir skipreika í klónum á hinum snaróða Nemó skipstjóra ( James Mason ) , sem hefur búið um sig í risavöxnum kafbáti .
Leikararnir , sem einnig telja Paul Lukas og Peter Lorre , eru óaðfinnanlegir og sama verður sagt um sviðsmyndir og búninga .
Ekkert síðri en það sem Spielberg og Lucas gerðu með nýrri hátækni aldarfjórðungi síðar .
Mikilfenglegt ævintýri sem sprettur fram af síðum Vernes undir stjórn Fleischers. * * * * * The Boston strangler ( ' 68 ) Í flesta staði óaðfinnanleg mynd um frægan fjöldamorðingja sem kenndur var við Boston , og kyrkti og svívirti fórnarlömb sín á öndverðum sjöunda áratugnum .
Fleischer fylgir lögreglurannsókninni undir stjórn Henrys Fonda og leiðir okkur hægt og bítandi á slóð manndráparans .
Heldur athygli manns í helgreipum , að undanskildum atriðum þar sem hann notar " multiscreen " -tækni , tískufyrirbrigði sem hefur elst afleitlega .
Magnaður leikhópur styrkir myndina , enginn betri en Tony Curtis , sem hlaut sína einu óskarstilnefningu fyrir kröftuga og sannarlega óvænta túlkun á mannskepnunni og heimilisföðurnum Di Salvo .
* * * * ½ Fantastic voyage Frumleg og minnisstæð vísindaskáldsöguleg mynd um hóp vísindamanna sem eru smækkaðir ásamt " geimskipi " sínu og sendir inn í æðakerfi mannslíkama til að bjarga lífi eigandans , sem varð fyrir skotárás .
Æsispennandi , ótrúlega vel gerð mynd , miðað við tæknina ' 66 , þótt efnið sé dulítið í ætt við sápuóperu .
Stephen Boyd , Raquel Welch , Edmund O ' Brian , Donald Pleasance og James Brolin .
* * * * saebjorn@heimsnet.is 