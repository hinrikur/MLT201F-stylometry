Hvaðan kom hann ? Hvert er hann að fara ? Hvað er hann ? Hvernig er þetta hægt ? Sjaldan hefur nokkur maður spurt jafnmargra áleitinna spurninga á jafnskömmum tíma og Adolf Ingi Erlingsson þegar Alexander Petersson stöðvaði hraðupphlaup Pólverja á ögurstundu í leiknum um bronsið á Evrópumótinu í handbolta .
Er ekki tímabært að svara þessum spurningum ? Orri Páll Ormarsson orri@mbl.is Það orð fer af Alexander Peterssyni að hann sé hlédrægur maður sem berst ekki á .
Enda ólst hann upp við kröpp kjör í Lettlandi Sovéttímans og hefur örugglega snemma gert sér grein fyrir því að velgengni er ekki sjálfsagður hlutur .
Alexander hefur ekki rætt mikið um uppruna sinn opinberlega og þegar fundum okkar ber saman á Salatbarnum , þar sem íslenska landsliðið seður gjarnan hungrið , skömmu fyrir fyrri landsleikinn við Frakka um síðustu helgi , hóta ég strax að rekja úr honum garnirnar .
Hann svarar með kumpánlegu brosi : " Ég er tilbúinn ! " Aleksandrs Petersons ( Alexander Petersson er íslenska útgáfan af nafni hans ) fæddist árið 1980 í litlu þorpi fyrir utan Ríga , höfuðborg Lettlands .
Þegar hann var fimm ára voru öll húsin í þorpinu , tæplega þrjátíu að tölu , úrskurðuð óíbúðarhæf og rifin .
Hann flutti þá með fjölskyldu sinni til Ríga , þar sem stjórnvöld í Sovétríkjunum sálugu útveguðu þeim íbúð í blokk .
Hann segir lífið í borginni hafa verið frábrugðið fásinninu í þorpinu en það hjálpaði til að allir íbúar þorpsins fluttu inn í sömu blokkina .
" Það var notaleg tilfinning að þekkja alla , " segir hann .
Foreldrar Alexanders unnu bæði myrkranna á milli í verksmiðju í borginni og systkinin þrjú urðu að bjarga sér .
" Bróðir minn er tíu árum eldri en ég og nennti eðli málsins samkvæmt ekki að skipta sér mikið af mér .
Fimmtán ára strákar hafa allt annað að gera en hugsa um yngri systkini sín , " segir hann og brosir .
" Systir mín er sjö árum eldri en ég og hún var duglegri að vera með mig .
" Gisti á leikskólanum Heilu dagana sá Alexander ekki foreldra sína , þeir voru farnir í vinnuna þegar hann vaknaði og ókomnir heim þegar hann sofnaði á kvöldin .
Á þessum tíma stóð foreldrum í Ríga til boða að hafa börn sín á leikskólanum yfir nótt og var það stundum hlutskipti Alexanders .
Þegar hann var aðeins eldri minnist Alexander þess að hafa þurft að fara á hverjum degi á hjóli yfir lestarteina á leiðinni í skólann .
" Mér hrýs hugur við þessu í dag .
Ég myndi ekki vilja að börnin mín hjóluðu yfir lestarteina .
En þetta endurspeglar tíðarandann í Lettlandi .
" Synd væri að segja að vöruúrval hafi verið gott í Ríga á þessum tíma .
" Það var ekkert til í verslunum .
Ég skildi aldrei hvers vegna fólk vann svona mikið , það var ekkert til að kaupa fyrir peningana .
Ég held ég hafi verið tíu ára þegar ég sá banana í fyrsta skipti .
" Alexander viðurkennir að þetta hafi ekki verið draumaæska en börn hafi upp til hópa reynt að gera gott úr aðstæðum .
Enda þekktu þau ekkert annað .
Hann segir Lettland hafa opnast töluvert við hrun Sovétríkjanna og suma efnast hratt , jafnvel með vafasömum hætti .
Aðrir sátu eftir og stéttaskipting komst á í samfélaginu .
Áður voru allir jafnir .
" Sjálfstæði landsins hafði sína kosti og galla enda tekur alltaf tíma að byggja upp nýtt þjóðfélag .
Stærsta breytingin er sú að möguleikar fólks eru meiri nú en áður .
Því ber að fagna .
" Margir eiga þó um sárt að binda í Lettlandi nú um stundir vegna heimskreppunnar , sem lagst hefur af fullum þunga á þjóðina .
Fjölskylda Alexanders hefur ekki farið varhluta af því .
" Vonandi nær Lettland sér sem fyrst á strik aftur .
" Hann er í góðu sambandi við foreldra sína og systkini og heimsækir þau eins oft og hann getur .
Fjölskyldan hefur líka komið til að horfa á hann spila í Þýskalandi .
" Það er verst að þau botna alls ekki í handbolta , " segir hann hlæjandi .
" Þau gera sér samt fulla grein fyrir því að ég hef náð langt og eru stolt af mér .
" Sama má segja um lettnesku þjóðina .
" Þegar Ólympíuleikarnir í Peking voru gerðir upp töldu Lettar silfurmedalíuna mína með .
Það var töluvert um árangur okkar fjallað í fjölmiðlum og margir Lettar héldu með Íslendingum í handboltakeppninni á leikunum .
Ég er mjög ánægður með það .
" Alexander bar snemma af í leikfimi í skólanum , ekki síst handbolta , enda var hann eldfljótur og gat rakið boltann .
Þegar hann var þrettán ára kom þjálfari nokkur í Ríga auga á hann og fékk hann til að hefja reglulegar æfingar .
" Handboltinn átti ágætlega við mig og hálfu ári eftir að ég byrjaði að æfa tók ég þátt í móti með liðinu mínu og var valinn maður mótsins .
" Handbolti er ekki meðal vinsælustu íþróttagreina í Lettlandi og Alexander segir að fjöldi landsmanna kunni engin skil á íþróttinni .
Fótbolti , íshokki , körfubolti og rúgbí eru vinsælustu greinarnar .
Sjálfum líkaði Alexander vel í handboltanum og ekki spillti fyrir að hann fékk að ferðast með félagsliði sínu og síðar yngri landsliðum Lettlands .
" Ég þóttist hafa himin höndum tekið þegar ég fór fyrst til útlanda fimmtán ára gamall .
Við fórum til Prag að keppa í móti .
Það er falleg borg .
Ég man líka eftir mörgum keppnisferðum til hinna Eystrasaltsríkjanna , þar sem við hossuðumst í tuttugu tíma í rútum sem voru að hrynja , " segir hann hlæjandi .
Í atvinnumennsku á Íslandi Þegar Alexander var sautján ára tók líf hans óvænta stefnu .
Hann var í æfingabúðum með landsliði Lettlands þegar erlendur þjálfari kom auga á hann .
Það var Ágúst Jóhannsson þjálfari Gróttu-KR .
Með honum í för var Björgvin Barðdal .
" Þeir voru að leita að ungum leikmönnum , leist vel á mig og einn jafnaldra minn og gerðu okkur tilboð um að koma til Íslands að spila .
Tilboðið kom á góðum tíma enda var ég að klára skólann heima og ætlaði að fara að leita mér að vinnu .
Ég hugsaði með mér að ég gæti alveg eins farið til Íslands að spila handbolta .
Þegar Björgvin og Ágúst voru farnir sátum við félagarnir og horfðum hvor á annan – með stjörnur í augum .
Við vorum orðnir atvinnumenn í handbolta .
" En atvinnumennskan á Íslandi var ekki alveg eins og Alexander átti von á .
" Býsna fjarri því , " rifjar hann upp hlæjandi .
" Við gerðum ráð fyrir að fá íbúð og bíl og lifa í vellystingum .
Það var öðru nær .
Við bjuggum báðir heima hjá fjölskyldu einni á Seltjarnarnesi og fórum okkar ferða í strætó .
Það var öll atvinnumennskan .
" Þegar Lettarnir ungu spurðu um íbúðina sem þeim hafði verið lofað var svarið stutt og laggott : " Við erum að vinna í því .
" Skömmu síðar kom þriðji Lettinn til Gróttu-KR og fór hann að leigja með þeim sem kom með Alexander .
Sjálfur bjó hann enn um sinn hjá fjölskyldunni .
" Ég ætlaði að bíða eftir íbúðinni , " segir hann kíminn .
Ekki nóg með það .
Alexander þurfti að vinna fyrir hádegi .
Erfiða líkamlega vinnu í Seglagerðinni Ægi .
" Björgvin Barðdal var duglegur að skutla mér en stundum var hann vant við látinn .
Þá var ég í vandræðum .
Ég nefndi þetta við hann og gat þess að gott væri að hafa bíl .
Hann brást hratt og örugglega við – útvegaði mér reiðhjól ! " Annars talar Alexander hlýlega um Björgvin og fjölskyldu hans .
" Þau hjálpuðu mér mikið og voru í raun mín fjölskylda á Íslandi á þessum árum .
Ég er enn í góðu sambandi við þau .
" Fauk næstum á haf út Upp frá þessu hjólaði Alexander á hverjum morgni frá Seltjarnarnesi í Seglagerðina , sem er til húsa á Eyjarslóð á Granda .
" Ég fór meðfram sjávarsíðunni og sóttist ferðin hægt á köflum , einkum í mestu vindhviðunum yfir háveturinn .
Þá var eiginlega fljótlegra að fara af baki og leiða hjólið .
Ég var stálheppinn að fjúka ekki á haf út , " rifjar hann upp hlæjandi .
Eftir á að hyggja voru hjólreiðarnar góð líkamsþjálfun fyrir Alexander en hann viðurkennir að hafa ekki séð þær í því ljósi á þeim tíma .
" Þetta var erfitt en í dag er ég mjög ánægður með að hafa haldið þetta út .
Þessi fyrstu ár á Íslandi mótuðu mig mikið sem manneskju .
" Hann viðurkennir að hafa íhugað að snúa heim en staðist freistinguna .
" Innst inni vissi ég að betra væri að þreyja þorrann á Íslandi .
Það var ekki að neinu að hverfa í Lettlandi .
" Félagi hans var á öðru máli og hélt heim eftir árið .
Í stað þess að gefast upp herti Alexander róðurinn og fór að vinna fullan vinnudag í Seglagerðinni .
Hann vann þar öll árin fimm sem hann bjó hér .
Alexander fann fljótt fjölina sína í handboltanum .
" Ég var snöggur og fann strax að ég átti fullt erindi í íslensku deildina .
Eftir á að hyggja kunni ég hins vegar lítið fyrir mér í taktík .
Vildi bara skjóta og skora .
Ágúst þjálfari reyndi ítrekað að útskýra fyrir mér að það væru fleiri í liðinu en ég – með misjöfnum árangri .
Liðsfélagarnir hafa örugglega hugsað mér þegjandi þörfina , " rifjar Alexander upp brosandi .
Ekki svo að skilja að auðvelt væri að lesa Alexander pistilinn .
Hann talaði hvorki íslensku né ensku á þessum tíma .
" Af einhverjum ástæðum reyndu Íslendingar frekar að tala ensku við mig en íslensku sem var alveg galið vegna þess að ég talaði ekki stakt orð í ensku .
Fyrir vikið lærði ég ensku hraðar en íslensku .
" Tungumálaörðugleikarnir háðu Alexander og hann viðurkennir að hafa verið frekar einangraður fyrsta kastið .
Það breyttist þegar hann kynntist íslenskri stúlku , Eivoru Pálu Blöndal , árið 2000 .
Hálfu ári síðar fóru þau að búa .
" Hún opnaði eiginlega fyrir mér dyrnar inn í íslenskt samfélag .
Ég fór að umgangast fólk í ríkari mæli .
Kynni mín af Eivoru voru klárlega vendipunktur í mínu lífi .
" Alexander stefndi leynt og ljóst að því að komast til Þýskalands til að leika handbolta og sá draumur rættist árið 2003 þegar hann ritaði undir samning við 2. deildarlið Düsseldorf .
" Þetta var fínn stökkpallur fyrir mig .
Við komumst upp fyrsta veturinn og tókst að hanga uppi .
" Alexander hafði í mörg horn að líta en auk þess að venjast nýrri handboltadeild og nýju samfélagi var Eivor orðin ólétt að frumburði þeirra , Lúkasi Jóhannesi , þegar þau fluttu til Þýskalands .
Hann kom í heiminn 2004 .
Í fyrra bættist síðan annar sonur í hópinn , Tómas .
" Það tók smá tíma að laga sig að aðstæðum í Þýskalandi , læra tungumálið og svona , en okkur hefur á heildina litið liðið mjög vel þar .
" Árið 2005 færði hann sig um set til stærra félags , Grosswallstadt , þar sem vegur hans óx hratt .
Framganga hans hjá Grosswallstadt vakti athygli eins af toppliðunum , Flensborgar , sem festi kaup á honum fyrir tveimur árum .
Alexander byrjaði vel þar en í vetur hefur hann þurfta að verma varamannabekkinn löngum stundum .
Fyrir vikið mun hann hafa vistaskipti í sumar og leika með Füchse Berlin á næstu leiktíð .
" Þetta er skref aftur á bak í þeim skilningi að Füchse Berlin er ekki eins sterkt lið og Flensborg .
Á móti kemur að þjálfarinn hefur trú á mér og ætlar að gefa mér tækifæri til að sýna hvað í mér býr .
Ég er mikill keppnismaður að eðlisfari og á ákaflega erfitt með að sitja á varamannabekknum .
Ég er í handbolta til að hafa áhrif á gang mála og það er afskaplega erfitt ef maður er ekki inni á vellinum .
Ég er staðráðinn í að komast í mitt besta form hjá Füchse Berlin og sýna þjálfaranum hjá Flensborg að það voru mistök að nota mig ekki meira .
" Eins og margir vita þjálfar Dagur Sigurðsson , fyrrverandi landsliðsfyrirliði , Füchse Berlin .
" Þrátt fyrir ungan aldur hefur Dagur sýnt og sannað að hann er frábær þjálfari , bæði með Füchse Berlin og austurríska landsliðinu .
Ég hlakka til að vinna með honum .
" Degi og Alexander er vel til vina utan vallar , auk þess sem Lúkas og sonur Dags eru mestu mátar .
" Þeir geta ekki beðið eftir að leika sér saman á hverjum degi .
Síðan á Dagur tvær unglingsdætur sem munu örugglega geta passað Tómas litla fyrir okkur , " segir hann og glottir .
Þá vitið þið það , stelpur ! Það er svo merkilegt að eftir að gert var heyrinkunnugt að Alexander myndi yfirgefa Flensborg í sumar hefur hann fengið heldur meira að spreyta sig – með góðum árangri .
" Margir stuðningsmenn hafa beðið mig um að vera áfram .
En það er einfaldlega of seint .
" Ekki á leið í þjálfun Alexander Petersson er á hátindinum sem handboltamaður .
Hann vonast til að vera nokkur ár í viðbót í atvinnumennsku , helst í Þýskalandi , en gerir ekki ráð fyrir að leika aftur á Íslandi .
Spurður hvað taki við þegar ferlinum lýkur segist hann ekki reikna með að fara út í þjálfun .
" Ég er ekki týpan í það .
" Alexander vonast þó til að vinna áfram á vettvangi handboltans , til dæmis við skipulagningu móta eða þvíumlíkt .
Honum þykir líklegt að hann eigi eftir að verja miklum tíma á Íslandi í framtíðinni en gæti líka hugsað sér að búa í Lettlandi eða Þýskalandi , þar sem hann hefur prýðileg sambönd í handboltaheiminum .
Klikki handboltinn eitthvað getur Alexander alltaf snúið aftur í Seglagerðina .
Hann ygglir sig þegar þá hugmynd ber á góma .
" Ég gæti svo sem alveg hugsað mér að vinna þar aftur & ndash Allir vegir færir " Tildrögin voru einfaldlega þau að Einar Þorvarðarson [ framkvæmdastjóri Handknattleikssambands Íslands ] kom að máli við mig árið 2002 og spurði hvort ég hefði áhuga á því að leika fyrir hönd íslenska landsliðsins , " svarar Alexander Petersson spurður hvernig það kom til að hann gerðist íslenskur ríkisborgari .
" Mér leist strax vel á þetta .
Í liðinu voru heimsklassaleikmenn eins og Ólafur Stefánsson og Dagur Sigurðsson og áður menn á borð við Geir Sveinsson og Valdimar Grímsson .
Öfugt við lettneska landsliðið leikur það íslenska á nánast öllum stórmótum og þetta var því frábært tækifæri til að reyna mig við bestu leikmenn í heimi .
" Alexander þurfti ekki að hugsa sig lengi um .
" Ég ræddi við foreldra mína til að kanna hvort þau sæju einhverja annmarka á þessu .
Það gerðu þau ekki , sögðu einfaldlega að mitt væri valið .
Ég sló því til .
" Vegna reglna alþjóðahandknattleikssambandsins varð Alexander að bíða í þrjú ár eftir fyrsta landsleiknum vegna þess að hann hafði leikið fyrir hönd Lettlands .
" Sú bið var löng , " dæsir hann .
Það var svo loks í ársbyrjun 2005 að hann lék sinn fyrsta landsleik , í aðdraganda heimsmeistaramótsins í Túnis .
" Mér var strax treyst og féll ágætlega inn í liðið .
Strákarnir tóku mér líka vel en ég þekkti engan þeirra persónulega áður , nema Guðjón Val Sigurðsson , sem ég kynntist hjá Gróttu .
" Ferðin til Túnis var sneypuför hjá landsliðinu en Alexander var sáttur við sinn hlut .
Eftir það hefur hann ekki litið um öxl og er löngu orðinn lykilmaður í liðinu .
Ekki þarf að spyrja um hápunktinn með landsliðinu .
" Það dreymir alla íþróttamenn um að taka þátt í Ólympíuleikum , hvað þá að vinna til verðlauna .
Sú tilfinning verður varla toppuð .
Við ætluðum okkur stóra hluti á leikunum en það er ekkert leyndarmál að árangurinn fór fram úr björtustu vonum .
" Landsliðið fylgdi silfrinu í Peking eftir með bronsi í Austurríki í janúar síðastliðnum og Alexander getur ekki vikið sér undan spurningunni um gullið .
Á liðið það inni ? " Hvers vegna ekki ? " svarar hann eftir stutta umhugsun .
" Með smáheppni eru gullverðlaun á stórmóti alveg raunhæfur möguleiki .
Við erum með frábæran þjálfara sem hefur óbilandi metnað fyrir hönd liðsins og markvarslan batnar keppni frá keppni .
Eftir eitt til tvö ár verður Ólafur Stefánsson að vísu hættur og það skarð verður vandfyllt en ungir og efnilegir menn eru að koma fram á sjónarsviðið , " segir Alexander og nefnir Aron Pálmarsson sérstaklega í því sambandi .
" Hann hefur burði til að verða stórkostlegur leikmaður .
" Alexander segir Ísland geta unnið öll lið á góðum degi – líka Frakka – og eðlilegt sé að gera kröfur til liðsins .
" Höldum við okkur við sömu hugmyndafræði á næstu árum eru okkur allir vegir færir .
" Spurður hvort hann líti á sig sem Íslending eða Letta hugsar Alexander sig um stundarkorn .
" Bæði , " segir hann svo ákveðinn .
" Ég verð alltaf Letti , ræturnar eru þar .
Það finn ég mjög greinilega í hvert skipti sem ég kem þangað .
Í Lettlandi eru líka fjölskylda mín og æskuvinir .
En ég er líka Íslendingur , konan mín og tengdafjölskylda eru héðan og hér fékk ég tækifæri til að sanna mig sem handboltamaður .
Ég finn að Íslendingum þykir vænt um mig og vilja allt fyrir mig gera .
Þess vegna er ég líka Íslendingur .
" 