Helgin mín byrjar iðulega á kósíkvöldi í faðmi fjölskyldunnar , sjónvarpsglápi , borðspili eða öðrum skemmtilegum hlutum .
Góð vinkona á afmæli þennan dag og möguleiki á að kíkja til hennar .
Laugardagar eru fjölbreyttir og byrja á því að sofið er út til um 9 , en þá þarf ég að mæta á keppnisæfingu með frábæru fólki í Ketilbjöllum vegna Crossfit-móts sem við erum að æfa fyrir .
Eftir það tek ég það rólega fram yfir hádegi en þá sest ég niður og æfi fyrir tónleika sem ég verð með á næstunni .
Þessa dagana er ég að læra ljóðaflokkinn Frauenliebe und Leben eftir Schubert og þarf að læra texta , fara yfir laglínurnar og syngja yfir svo hægt sé að mæta til píanistans vel undirbúin .
Á laugardagskvöldum reynum við að borða eitthvað gott saman og skiptir það mig miklu máli að eiga þessa kvöldstund með fjölskyldunni .
Kvöldið er enn óráðið , en það er nú yfirleitt af nægu að taka .
Við spilum mikið borðspil og alltaf möguleiki að vinir bætist í spilahópinn eða þá að við sitjum parið og spilum Scrabble .
Páskadagsmorgunn byrjar á því að opna páskaegg , lesa málsháttinn og hefja svo átið .
Um miðjan dag verður svo göngutúr ef veður leyfir og páskakvöldverður undirbúinn ; lamb með hefðbundnu sniði .
Eftir kvöldverð verður svo horft á þáttinn Glæpurinn .
