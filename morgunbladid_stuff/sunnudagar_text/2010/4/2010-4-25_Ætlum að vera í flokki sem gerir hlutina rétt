Ljóst er að mikil vinna við endurreisn trausts og hugmyndafræði er framundan á vegum stjórnmálaflokkanna , nú í kjölfar þess að skýrsla rannsóknarnefndar Alþingis hefur verið gerð opinber .
Miðstjórn Sjálfstæðisflokksins ákvað á fundi sínum á þriðjudag að efna til landsfundar seinnipartinn í júnímánuði , sem verður styttri en hefðbundnir landsfundir , einn eða tveir dagar .
Á landsfundinum verður ný forysta flokksins kjörin og samkvæmt samtölum við fjölda sjálfstæðismanna , bæði úr flokksfélögum , flokksráði , þingflokki og miðstjórn , er talið nánast öruggt að Bjarni Benediktsson verði endurkjörinn formaður flokksins og líklegt að Kristján Þór Júlíusson verði kjörinn varaformaður .
Ákveðinn hópur sjálfstæðisfólks er þó þeirrar skoðunar að Hanna Birna Kristjánsdóttir borgarstjóri geti orðið varaformaður , en hvort hún ljær máls á slíku mun ekki skýrast fyrr en að loknum sveitarstjórnarkosningum .
Sjálfstæðisflokkurinn efndi til flokksráðsfundar í Stapa í Reykjanesbæ á laugardaginn fyrir viku , þar sem Þorgerður Katrín Gunnarsdóttir sagði af sér varaformennsku í flokknum og vék tímabundið til hliðar frá þingmennskunni .
Degi áður hafði Illugi Gunnarsson , formaður þingflokks Sjálfstæðisflokksins , gert hið sama , er hann með yfirlýsingu tilkynnti að hann tæki sér leyfi frá þingstörfum á meðan sérstakur saksóknari hefði til skoðunar störf stjórnarmanna í Peningamarkaðssjóði 9 hjá Glitni , en rannsóknarnefnd Alþingis hafði beint slíkri skoðun til sérstaks saksóknara .
Einlæg og hreinskiptin Af samtölum við flokksráðsmenn , sem sátu fundinn í Stapa fyrir viku , má ráða að þeim hafi þótt ræður þeirra Bjarna Benediktssonar , formanns Sjálfstæðisflokksins , og Þorgerðar Katrínar Gunnarsdóttur , fráfarandi varaformanns flokksins , góðar , þótt á mismunandi forsendum sé .
Þorgerður Katrín er sögð hafa verið afar einlæg og hreinskiptin í sinni ræðu , þegar hún lýsti því hvers vegna hún hefði ákveðið að segja af sér varaformennskunni og stíga til hliðar tímabundið frá þingstörfum , og Bjarni er sagður hafa verið mjög afgerandi , sterkur og heill í ræðu sinni .
Hann hafi gert ítarlega grein fyrir því í máli sínu , með hvaða hætti Sjálfstæðisflokkurinn þurfi að hefja endurreisn og endurskoðun .
Sjálfstæðisstefnan væri enn í fullu gildi , en í ljósi reynslunnar væri svo ótal margt sem flokksmenn þyrftu að endurskoða og það þyrftu þeir að gera í nánu samstarfi við grasrót flokksins um land allt .
Ræða Bjarna þótti sterk Af samtölum við flokksráðsfólk og miðstjórnarmenn , sem komu í tvígang til fundar eftir flokksráðsfundinn á laugardag , þ.e. sl. mánudag og þriðjudag , er einnig ljóst að Bjarni nýtur mikils stuðnings til áframhaldandi formennsku , þótt hann sé ekki óumdeildur .
Flestir sem rætt var við töldu að hann hefði með fullnægjandi hætti gert grein fyrir því sem varðar hans persónulegu fjármál og drepið er á í skýrslu rannsóknarnefndar Alþingis .
Bjarni sagði m.a. í ræðu sinni : " Áður en ég segi skilið við skýrslu rannsóknarnefndarinnar vil ég nefna sérstaklega að nefndin fjallar þar um lánafyrirgreiðslu bankanna til alþingismanna .
Þar kemur fram að hæsta skuldastaða mín við bankana í janúar árið 2008 hafi numið 174 milljónum króna .
Ég vil að helstu trúnaðarmenn Sjálfstæðisflokksins , og allir aðrir reyndar , viti að ég hef ekki notið neinnar óeðlilegrar fyrirgreiðslu í bankakerfinu .
Það er ekki um neitt slíkt að ræða og ég verð reyndar að harma það að rannsóknarnefndin skuli láta þessa hluti liggja á milli hluta einhvern veginn .
Að rannsóknarnefndin skuli stilla þessu þannig upp að þess er algjörlega ógetið hvort þarna er eitthvað óeðlilegt á ferðinni .
Og það gerir kröfu til þess að sjálfsögðu , og við henni bregst ég , að þetta sé útskýrt frekar .
Öll mín lán voru gerð upp á árinu 2008 .
Þau lán sem ég hafði fengið í bankakerfinu byggðust ekki á neinni fyrirgreiðslu sem var umfram það sem hver annar í minni stöðu gat fengið .
Í lok árs 2008 var staðan allt önnur en skýrslan segir .
Það hefði gjarnan mátt koma fram í skýrslunni sjálfri .
Eftir stendur að á mér hvíla einungis lán sem tengjast heimili mínu eins og á við um svo marga aðra Íslendinga .
Í skýrslunni eru líka rakin þau viðskipti sem reynt hefur verið að vefja mér inn í í fjölmiðlum .
En eins og skýrt kemur fram í skýrslunni eru þau mál á ábyrgð annarra , mín er ekki getið og ég get ekki tekið ábyrgð á annarra manna gjörðum .
" Gagnrýndi háa styrki Sjálfstæðisfólk sem hlýddi á ræðu Bjarna segir ekki fara á milli mála að hann hafi skotið föstum skotum að Guðlaugi Þór Þórðarsyni , án þess að nefna hann á nafn , þegar hann sagði : " Eitt af mínum allra fyrstu verkum sem formaður Sjálfstæðisflokksins er skýrt dæmi um þá viðhorfsbreytingu sem ég stend fyrir .
Við sjálfstæðismenn höfðum tekið þátt í því að semja lög um að hámarksstyrkir til stjórnmálaflokka skyldu vera 300.000 krónur .
Nokkrum vikum síðar – áður en þessi lög tóku gildi – var tekið við styrkjum frá tveimur fyrirtækjum upp á 25 milljónir og 30 milljónir .
Upphæðir sem voru úr öllu samhengi við það sem tíðkast hafði í flokksstarfinu .
Þegar ég fékk vitneskju um þessa styrki tók ég strax þá ákvörðun að þeim skyldi skilað .
Af sumum var þessi ákvörðun gagnrýnd en hún var rétt .
Og ég vona að þið séuð sammála mér um að við viljum ekki vera í flokki sem ætlar sér að komast upp með hluti .
Við ætlum að vera í flokki sem gerir hlutina rétt .
" Þau viðhorf heyrðust oft í samtölum mínum við sjálfstæðisfólk í vikunni , að það kæmi enginn annar formannskandídat til greina en Bjarni .
Hann hefði sýnt það og sannað að hann væri langsterkasti stjórnmálaforingi Sjálfstæðisflokksins og það hlyti að teljast afar ólíklegt að nokkur byði sig fram gegn honum .
Gamalreyndur sjálfstæðismaður sagði : " Ég held að staðan sé sú að það sé enginn sem komi til greina sem formaður annar en Bjarni Benediktsson .
Hanna Birna Kristjánsdóttir borgarstjóri vill að sjálfsögðu ekki fara í formannsslag við þessar kringumstæður , enda eru næg verkefni framundan hjá henni , að reyna að tryggja Sjálfstæðisflokknum góða útkomu í borgarstjórnarkosningunum eftir rúman mánuð .
Hún gæti hæglega boðið sig fram til varaformanns , takist henni það ætlunarverk , en það skýrist allt betur að afstöðnum sveitarstjórnarkosningum .
" Munstraði sig í áhöfn Bjarna Almennt virðast flokksráðsmenn sem rætt var við telja að Bjarni hafi komið mjög sterkur frá flokksráðsfundinum og stuðningur við hann hafi verið mjög afgerandi .
Hann hafi flutt " frábæra ræðu , með sterka framtíðarsýn " .
Þingmaður í flokksráði sagði að ræðan hefði verið heiðarlegt uppgjör , þar sem að mati fundarmanna hefði verið sleginn réttur tónn .
Þá hefði ekki síður vakið athygli frammistaða Bjarna , þegar hann sat fyrir svörum .
Flokksforystan hefði átt að sitja fyrir svörum , en þar sem varaformaðurinn var búinn að segja af sér embætti og einnig þingflokksformaðurinn hefði Bjarni setið einn uppi á sviði í hálfan annan tíma og svarað spurningum flokksráðsmanna .
Hart hefði verið spurt og hann svarað mjög vel .
Hann orðaði þetta svo : " Þetta var sterk birtingarmynd á því ástandi sem nú er .
Varaformaðurinn farinn , þingflokksformaðurinn farinn og persónur og leikendur í skýrslu rannsóknarnefndar Alþingis hvergi sjáanlegir .
Bjarni er bara með þetta einn í fanginu og hann stóð algjörlega undir þessari miklu pressu , sem sýnir , að mínu viti , mikinn styrk hans .
" Ýmsir höfðu á orði , að það væri einkennilegt að Kristján Þór Júlíusson , sem bauð sig fram til formanns flokksins á landsfundi í mars í fyrra , hefði ekki lýst yfir stuðningi við Bjarna nú .
Kristján fékk um 40% atkvæða á fundinum í fyrra , en Bjarni 58% .
Margir rifjuðu upp orð Kristjáns frá 29. mars á landsfundinum í fyrra , þegar niðurstaða í formannskjörinu lá fyrir , en þá sagði hann m.a. : " Ég munstra mig í áhöfn Bjarna Benediktssonar , " og " lagði áherslu á að flokksmenn stæðu saman um þann ágæta og góða dreng sem Bjarni Benediktsson væri " , eins og stóð í Morgunblaðinu hinn 30. mars í fyrra .
Með munstruninni var Kristján Þór að vísa til þess að hann gat þess í ræðum sínum , þegar hann bauð sig fram til varaformanns og svo til formanns , á landsfundinum í fyrra , að hann hefði eitt sinn verið skipstjóri á litlum bát .
Ólíklegt er talið að Bjarni lýsi yfir stuðningi við einhvern einn tiltekinn frambjóðanda í varaformannssætið , enda liggur ekki fyrir hver eða hverjir muni sækjast eftir embættinu .
Samstarf hans og Kristjáns Þórs á Alþingi og í þingflokknum er sagt hafa verið mjög gott , frá því að Kristján Þór " munstraði sig á bát Bjarna " .
" Þeir hafa verið mjög samhentir og það hefur enginn skuggi fallið á þeirra samstarf , " segir þingmaður og bætir við að vel megi vera að Bjarni teldi að flokkurinn stæði sterkar að vígi með varaformann af landsbyggðinni .
Ekki eru þó allir sammála um að rétt væri að kjósa Kristján Þór sem varaformann , því fer fjarri .
Ákveðinnar tortryggni virðist gæta í hans garð og þónokkrir viðmælendur voru þeirrar skoðunar að Kristján Þór væri fyrst og fremst að hugsa um eigin stöðu og hvernig hann gæti tryggt hana sem best .
Þau sem töluðu með slíkum hætti héldu því fram að útilokað væri að Kristján Þór færi fram gegn Bjarna .
Hann vissi vel að hann hefði enga stöðu í það , en hann væri að öllum líkindum að draga það að lýsa því yfir að hann væri enn í áhöfn Bjarna , til þess að skapa sér betri stöðu sem varaformannskandídat .
Kristján Þór væri mikið fyrir einleiki , héldi spilunum þétt að sér og gæfi sig ekki upp .
" Hann er bara tækifærissinni , svo einfalt er það , " sagði sjálfstæðismaður .
Hef ekki græna glóru Sjálfur segir Kristján Þór að þegar hann var spurður fyrir viku , hvort hann hygðist bjóða sig fram gegn Bjarna , þá hafi engin ákvörðun legið fyrir hvenær og með hvaða hætti nýr varaformaður flokksins yrði kjörinn .
" Umræðan hófst bara strax , án þess að ákveðið hefði verið hvernig flokkurinn ætlaði að fara í gegnum þetta .
Ég hef alltaf sagt það , að þegar þú ert í þessari stöðu í pólitík , þá geturðu aldrei svarað svona spurningum með jái eða nei , ekki nema þú hafir engan áhuga yfir höfuð á því að takast á við einhver krefjandi verkefni , " sagði Kristján Þór .
Aðspurður á sumardaginn fyrsta , hvort hann hygðist fara fram gegn Bjarna á landsfundinum í júní , sagði Kristján Þór : " Ég ekki hugmynd um það , ekki græna glóru .
Það er hárrétt , sem þú segir , ég munstraði mig í áhöfnina hjá Bjarna á síðasta landsfundi og ég er þar .
Ég vil taka það skýrt fram að yfir samstarfi okkar Bjarna frá því fyrir landsfund í fyrra og allar götur síðan hef ég ekki nokkurn skapaðan hlut að kvarta .
Heldur þvert á móti .
Við höfum bara getað treyst hvor öðrum .
" Kristján Þór var spurður hvort hann myndi sækjast eftir varaformennsku í flokknum og sagði að hann svaraði þeirri spurningu á sama hátt og þeirri fyrri .
" Ég er búinn í tvígang að bjóða mig fram í forystustörf fyrir Sjálfstæðisflokkinn , en það þýðir ekki það að ég sé tilbúinn með samskonar yfirlýsingar einn , tveir og þrír , ef eitthvað er að breytast í forystusveitinni .
Ég þarf bara að hugsa mína stöðu , hugsa um stöðu flokksins og hvað hann getur lagt af mörkum til að bæta þetta þjóðfélag , " sagði Kristján Þór .
Krafan um konur til ábyrgðar Margir benda á að ekki megi gleyma umræðunni um kynjahlutföllin og uppi eru raddir um að kjósa verði konu í varaformannsembættið .
En vilji Hanna Birna ekki taka að sér varaformennskuna , þá telja flestir að úr vöndu sé að ráða .
Einhverjir hafa nefnt Ólöfu Nordal við mig , en þeir eru ekki margir .
Mun fleiri nefna Kristján Þór og Hönnu Birnu .
Ákveðið var á þingflokksfundi Sjálfstæðisflokksins á miðvikudag að Ragnheiður Elín Árnadóttir tæki við formennsku í þingflokknum , en hún var varaformaður hans .
Þá var ákveðið að Ólöf Nordal kæmi ný inn í stjórn þingflokksins og verður hún ritari hans .
Við þessa skipan munu a.m.k. margir telja að tekið hafi verið tillit til krafna kvenna í flokknum um aukna ábyrgð .
Bjarni efndi til opins fundar í Valhöll í hádeginu á miðvikudag undir yfirskriftinni Sameinum krafta – byggjum upp og var fullt út úr dyrum .
Þar flutti hann ávarp í upphafi fundarins og svaraði síðan spurningum fundarmanna í klukkutíma eða svo .
Auðheyrt var á fundarmönnum eftir fundinn að þeim þótti formaðurinn hafa staðið sig vel .
Var þetta fyrsti fundur Bjarna í fundaröð um allt land , sem hann hyggst halda með sjálfstæðisfólki á næstu dögum .
Einn sagði við mig eftir fundinn á miðvikudag að það væri rétt ákvörðun að halda landsfund í sumar og kjósa þar varaformann .
Ekki hefði verið skynsamlegt að fara í varaformannskjör fyrir sveitarstjórnarkosningarnar .
Sveitarstjórnarmenn vildu skiljanlega hafa athyglina hjá sér í aðdraganda kosninganna , þeir vildu hafa frið og það væri ekki við því að búast að átök um varaformannsembættið yki fylgi flokksins .
Þetta sjónarmið hefði komið skýrt fram á miðstjórnarfundi .
Flokksmenn fái að kjósa Bjarni Benediktsson var spurður hvort hann ætti von á því að einhver byði sig fram gegn honum á landsfundinum í júní .
" Ég á ekki von á neinu sérstöku í þeim efnum .
Mér fannst mikilvægt , fyrst við erum að fara að ganga frá varaformannskjöri , að það yrði frekar gert á fjölmennum landsfundi en á flokksráðsfundi .
Og fyrst við ætlum að boða til landsfundar í tilefni af varaformannskjörinu , þá finnst mér sjálfsagt og eðlilegt að flokksmenn fái tækifæri til þess að endurnýja umboð formannsins , nú eða eftir atvikum að kjósa sér nýja forystu , " sagði Bjarni Benediktsson .
Einstaklings- og atvinnufrelsi Á heimasíðu Sjálfstæðisflokksins segir m.a. í kaflanum um flokkinn : " Þegar Íhaldsflokkurinn og Frjálslyndi flokkurinn sameinuðust árið 1929 undir merkjum nýs flokks , Sjálfstæðisflokksins , var kveðið á um tvö meginatriði sem flokkurinn skyldi hafa að leiðarljósi .
Annars vegar var því lýst yfir að undanbragðalaust yrði að vinna að því að landið yrði sjálfstætt þegar skilyrði væru til þess samkvæmt sambandslögunum .
Hins vegar sagði að flokkurinn ætlaði : " Að vinna í innanlandsmálum að víðsýnni og þjóðlegri umbótastefnu á grundvelli einstaklingsfrelsis og atvinnufrelsis með hagsmuni allra stétta fyrir augum .
" Þessi kjarnyrta stefnuyfirlýsing hefur fylgt flokknum allar götur síðan og verið hans leiðarljós .
" Tækifæri til að draga lærdóm Bjarni Benediktsson flutti ræðu í upphafi flokksráðsfundarins í Stapa fyrir viku þar sem hann sagði m.a. : " Þegar Páll Hreinsson , formaður rannsóknarnefndar Alþingis , kynnti niðurstöður rannsóknarskýrslunnar sagði hann að nú þyrfti öll þjóðin að bretta upp ermarnar .
Það skulum við sjálfstæðismenn gera .
Þótt innihald skýrslunnar sé dapurlegt er það mikið fagnaðarefni að þar er vandað til verka .
Skýrslan færir okkur í hendur tækifæri sem við skulum grípa til þess að draga lærdóm af því sem aflaga fór .
Meginniðurstaða rannsóknarnefndarinnar er skýr .
Þá niðurstöðu er ekki hægt að rengja .
Hana er ekki hægt að hrekja .
Hún er studd skotheldum rökum , sem fram koma í skýrslunni , gögnum og staðreyndum .
, , Skýringarnar á falli Glitnis banka hf. , Kaupþings banka hf. og Landsbanka Íslands hf. er fyrst og fremst að finna í örum vexti þeirra og þar með stærð þeirra þegar þeir féllu í október 2008 .
Efnahagur og útlán bankanna uxu fram úr því sem innviðir þeirra þoldu .
" Þetta , góðir fundarmenn , er meginniðurstaðan í rannsóknarskýrslunni en þar er auðvitað fjölmargt annað sem við viljum , þurfum og ætlum að horfa til .
Það ærir mann og særir , eins og okkar góði vinur , Einar Oddur Kristjánsson heitinn , sagði gjarnan þegar honum misbauð framferði og misgjörðir manna , að lesa lýsingar á framferði og óábyrgum viðskiptaháttum sem lýst er í skýrslu rannsóknarnefndarinnar .
Með hvaða hætti eigendur og stjórnendur bankanna misfóru með þá , sköruðu eld að eigin köku og hugsuðu fyrst og fremst um eigin hagsmuni en ekki um hagsmuni annarra hluthafa , ekki um hagsmuni bankanna sjálfra , ekki hagsmuni viðskiptavina sinna og ekki um hagsmuni samfélagsins alls .
...
Nú súpum við öll seyðið af gegndarlausri áhættusækni , ábyrgðarleysi , virðingarleysi og klíkuskap .
Krafa okkar er sú að þeir aðilar sem í aðdraganda bankahrunsins fóru á svig við lög og reglur verði látnir sæta ábyrgð á gjörðum sínum fyrir dómstólum .
Það er sjálfsögð og eðlileg krafa .
Hún er órjúfanlegur hluti af því frelsi sem við viljum innleiða og þarf að fylgja ábyrgð .
" Óvissa fram í júní Ekki er talið að ljóst verði hver eða hverjir sækist eftir varaformannsembættinu í Sjálfstæðisflokknum fyrr en eftir að niðurstaða liggur fyrir í sveitarstjórnarkosningunum sem verða hinn 29. maí nk. Hanna Birna Kristjánsdóttir borgarstjóri hefur verið orðuð við embættið , en hún hefur ekkert gefið upp um eigin vilja .
Kristján Þór Júlíusson , sem bæði hefur sóst eftir varaformanns- og formannsembættinu , segist nú ekki hafa " græna glóru " um hvað hann muni gera .
Ólöf Nordal og Ragnheiður Elín Árnadóttir eru nú komnar í forystu þingflokksins .
