Ekki er ýkja vinsælt á okkar dögum að minnast á hugtakið synd .
Væri þó hollt að dusta rykið af því og gefa gaum .
Kristin trú leggur áherslu á að maðurinn er syndugur , manneskjan er syndug í föllnum heimi , það merkir frásnúin Guði og hinu góða .
Við þekkjum öll grundvallarboðorð umhyggju og kærleika , en það dugar ekki til .
Í okkur blundar í senn engill og ári , demón og dýrlingur .
Hið góða og illa eiga sér bústað í sérhverri sál og hverju hjarta .
Jesús segir dæmisögur til að varpa ljósi á það , svo sem dæmisöguna um illgresið meðal hveitisins .
Maður sáði hveiti í akur sinn .
Óvinur hans sáði illgresi í akurinn .
Það kom í ljós þegar frá leið .
Menn vildu rjúka til og rífa burt illgresið , en húsbóndinn neitaði því : " Nei , með því að tína illgresið gætuð þið slitið upp hveitið um leið .
Látið hvort tveggja vaxa saman fram að kornskurði ....
þá mun ég segja við kornskurðarmenn : Safnið fyrst illgresinu og bindið í bundin til að brenna því , en hirðið hveitið í hlöðu mína .
" ( Matt .
13.24-30 ) Þarna dregur hann upp mynd af aðstæðum okkar , illgresið og hveitið vaxa saman .
Regla og upplausn , blessun og bölvun , siðaður maður og ósiðlegt samfélag eru samofin .
Í lífinu takast á hinn góði vilji skaparans , og illvilji óvinarins , það illa vald og vilji sem vill eyða , spilla , tvístra , menga og deyða .
Samt er Guð stöðugt að verki að skapa , leysa og lækna þetta líf .
Og Guð þekkir sína .
" Hann hveiti sitt þekkir " segir í páskasálminum góða ( Sb .
149,5 ) .
Sérhvert verk til varnar og viðhalds lífinu og Guðs góðu sköpun , allt sem gert er henni til eflingar og lækningar , fyrirgefningar og miskunnsemi , allt sem hamlar gegn óhamingju og dauða , allt sem hlynnir að lífi og eflir hið góða og fagra er verk og áhrif skaparans að skapa og endurleysa .
Við erum kölluð til að taka þátt í því verki .
Guð birtir vilja sinn og lögmál í kerfum sköpunarverksins og höfðar til samvisku manna .
Konan sem fæðir finnur þegar hvað henni ber að gera sem móðir , lífsaflið knýr hana , afl umhyggju , móðurástar , kærleikans .
Í öllu litrófi sköpunarinnar , kynlífi , stjórnmálum , trú , er Guð að tala gegnum lömálið sem ritað er á hjörtu mannanna , með samviskunni sem tekur á móti boðunum , les í táknin , afsakar eða ákærir þau þar til dagur Guðs rennur upp og hann kemur til að dæma ( Róm .
1.15-16 ) Heiminum verður ekki skipt í lið hins góða og illa , þau góðu sem eru okkar megin og hin vondu sem eru á móti okkur .
Slík einföldun leiðir alltaf til ófarnaðar .
Við erum syndug , frásnúin Guði og hans góða vilja og valdi .
Hvað þarf til að varast það og koma í veg fyrir að vald og áhrif hins illa nái undirtökum í mannlífinu ? Hér kemur fagnaðarerindið til skjalanna , sem boðar fyrirgefninu syndanna og endurlausn lífsins innan þessa heims .
Fagnaðarerindið boðar sigur Jesú Krists yfir synd og dauða og valdi hins illa , og boðar von þess að um síður muni Guð setja vald sitt yfir öllum óvinum sínum og lífsins .
Þess vegna er von og framtíð .
" Gerið iðrun og trúið fagnaðarerindinu " segir Jesús ( Mark .
1.15 ) .
Fagnaðarerindið boðar afl fyrirgefningarinnar .
Í dæmisögunni um Týnda soninn ( Lúk .
15.11-32 ) lýsir Jesús hvað í því felst .
Engar aðstæður eru vonlausar , engin útlegð , engin svínastía vonlaus .
Maður getur alltaf staðið upp og snúið heim .
Og að viðleitni til að láta gott af sér leiða sé aldrei til einskis .
Boðskapur fagnaðarerindisins er ekki aðeins fyrirgefning heldur líka endurlausn frá afli dauðans og demónískra afla sem eru að verki í sögunni og mannlífinu .
Krossfestur og upprisinn Jesús Kristur hefur sigrað Satan og dauðann .
Í Kólossubréfinu 2.15 segir : " Hann fletti vopnum tignirnar og völdin ......
" Með krossdauða sínum og upprisu hefur Kristur sigrað afl dauðans og hins illa valds í eitt skipti fyrir öll .
Þessi sigur er samt ekki augljós öllum .
Dauðinn er sigraður , en samt deyr fólk .
Syndin er að velli lögð , lausnargjaldið er greitt , samt syndgum við , brjótum boðorðin , afneitum því góða sem við viljum og þráum .
En afl og áhrifamáttur hins góða er að verki .
Það birtist okkur í orði Guðs sem vekur , áminnir , kallar til iðrunar .
Það birtist í sakramentunum þar sem Guð veitir okkur fyrirgefning syndanna , líf og sáluhjálp .
Það birtist í góðvild , umhyggju , gæsku og mildi góðs fólks sem vekur og virkjar samviskuna og beinir á veg hins góða .
Jesús er ekki siðavandur móralisti .
Víst er hann skorinorður gegn hvers konar spillingu og synd .
En hann kemur alltaf fram eins og mildur faðir eða móðir sem elskar barn sitt þó svo að val þess og ákvörðun sé henni á móti skapi .
Guð virðir val mannsins , jafnvel þótt það valdi honum sársauka og sorg .
Og föðurfaðmur hans stendur opinn öllum sem snúa við , það er iðrast .
Að iðrast er að snúa sér að því , snúa sér til Guðs .
Á máli dæmisögunnar um týnda soninn : Fara heim .
Sérhver dýrlingur á fortíð og sérhver syndari sér framtíð , það er fagnaðarerindið : fyrirgefning syndanna .
