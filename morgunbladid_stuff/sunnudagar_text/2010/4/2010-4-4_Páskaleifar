Calvin Trillin , sá ágæti höfundur , sagði einhvern tíma um matargerð móður sinnar að það merkilega við hana hefði verið að í þrjátíu ár hefði hún aldrei gefið fjölskyldunni annað en afganga að borða .
Upprunalega máltíðin hefði aldrei fundist .
Þetta var kannski ekki fallega sagt af honum .
Og þó .
Nýtni er dyggð sem hefur verið dálítið vanmetin síðustu árin , margir hafa ekkert verið að hugsa um að nota matarleifar , hafa bara hent þeim .
En það hefur breyst .
Og vissulega mundi það fleyta fólki vel yfir kreppuna að geta lifað á afgöngum í þrjátíu ár .
Sjálf þurfti ég sjaldan að hafa áhyggjur af matarafgöngum hér áður fyrr ; var ekki vön að elda meira en ég hélt að yrði borðað og fannst reyndar stundum að sumir í fjölskyldunni hefðu misskilið þetta með að maður eigi að klára af diskinum sínum og héldu að það væri skylda að ljúka við allt sem er borið á borðið .
Svo að mínar máltíðir hafa yfirleitt verið upprunalegar .
En eftir að ég varð einbúi eru óneitanlega mun oftar afgangar sem eitthvað þarf að gera við og ég hef leitað að hugmyndum víða ; þó tekið fátt upp úr þýskri afgangamatreiðslubók sem mér var einu sinni gefin .
Mér varð eiginlega nóg um þegar ég las ítarlegar útskýringar á því hvernig ætti að steikja sushi-afganga á pönnu .
Það er hægt að ganga of langt í nýtninni .
Hjá flestum er það samt aðallega eftir stórhátíðir sem leifar eru áhyggjuefni .
Helst auðvitað á jólunum , þeirri miklu matarhátíð , þegar varla gefst ráðrúm fyrir afganga milli stórsteikanna .
Páskarnir eru meiri léttmetishátíð hjá mörgum , kannski bara stórsteik á páskadag .
En eitthvað þarf nú að borða á annan í páskum líka og væri þá ekki tilvalið að nýta einmitt afgangana af páskasteikinni , búa til eitthvert góðgæti og bjóða fjölskyldunni og kannski vinunum upp á skemmtilegan hádegisverð ( eða bröns eða hvað við viljum kalla það ) sem hægt er að sitja lengi yfir og njóta ? Kjötbaka Baka er klassískur afgangaréttur sem hægt er að setja nánast hvað sem er í .
Kjötið gæti til dæmis verið lambasteik , svínasteik , hamborgarhryggur , kalkúni eða kjúklingur og svo má nota ýmiss konar grænmetisafganga , kartöflur , gulrætur , spergilkál , sveppi , baunir , maís – bara hafa í huga að grænmetið sé nokkurn veginn fulleldað og ekki of blautt – og ef ekki eru nægir grænmetisafgangar , þá má bæta við t.d. frosnum maís eða strengjabaunum eða fersku , meyru grænmeti eins og smátt skorinni papriku .
bökudeig – keypt tilbúið og útflatt eða : 300 g hveiti 100 g smjör , kalt og skorið í bita 1 egg örlítið salt kalt vatn eftir þörfum Hveiti , smjör , egg og salt hrært saman í matvinnsluvél eða mulið saman með fingrunum .
Köldu vatni bætt við , svolitlu í einu , þar til unnt er að hnoða deigið slétt .
Þá er það flatt út , lagt yfir lausbotna bökuform , þrýst létt niður í mótið og barmarnir snyrtir með hníf .
Fylling : kjötafgangar ( lambasteik , svínasteik , kalkúni , kjúklingur ) grænmeti ( afgangar eða léttsoðið , t.d. spergilkál , maískorn , kartöflur , spínat ) 200 g rjómaostur 2 egg 125 ml mjólk eða rjómi ½ tsk .
Dijon-sinnep nýmalaður pipar salt 1 laukur , saxaður smátt 2 tsk .
olía til steikingar e.t.v. basilíka eða steinselja Ofninn hitaður í 200°C .
Rjómaostur , egg og mjólk hrært saman og kryddað með sinnepi , pipar og salti .
Kjötið skorið í litla bita og grænmetið einnig ef þarf .
Rjómaostur , egg , mjólk , sinnep , pipar og salt hrært vel saman .
Laukurinn steiktur í olíu á pönnu og hrært saman við kjötið og grænmetið .
Hellt í bökuskelina og rjómaostsblöndunni hellt jafnt yfir .
Sett á bökunarplötu og bakað í miðjum ofni í 25-30 mínútur , eða þar til yfirborðið er gullinbrúnt og fyllingin hefur stífnað .
Bakan losuð úr forminu og borðuð volg eða köld .
Basilíku eða steinselju e.t.v. stráð yfir .
Eggjabollar Egg eru páskamatur og eggjaréttir eru eiginlega ómissandi í páskabröns , en í stað þess að steikja eða sjóða eggin mætti baka þau í ofni og nota til dæmis afgang af hamborgarhrygg .
En það er líka hægt að kaupa góða álegsskinku í stórum , kringlóttum sneiðum og nota hana ( e.t.v. tvær sneiðar í hvern bolla ) .
nokkrar mjög þunnt skornar sneiðar af hamborgarhrygg , partískinku eða öðru slíku hlynsíróp ( má sleppa ) egg nýmalaður pipar olía eða smjör Ofninn hitaður í 180°C .
Múffuform úr málmi eða soufflé-form smurð með smjöri eða pensluð með olíu , kjötsneið þrýst ofan í hvert form þannig að hún standi ögn upp fyrir barmana , örlítið hlynsíróp ( ¼ teskeið eða svo ) , eitt egg brotið yfir og svolítill pipar malaður yfir .
Sett í ofninn og bakað í 10-12 mínútur eða svo , þar til hvítan er stíf .
Þá eru bollarnir losaðir úr formunum og settir á fat .
Borið fram með ristuðu brauði .
Ef kjötsneiðarnar eru stórar og standa vel upp fyrir barmana má setja ýmislegt undir eggin , t.d. nokkrar sneiðar af steiktum sveppum , steikta kartöfluteninga eða bakaðar baunir .
Laxabuff með lárperusósu Fiskur er kannski ekki algengur páskamatur en margir eru með fisk á föstudaginn langa eða laugardaginn og það má nýta afgangana af honum líka , til dæmis í buff .
Þessi eru góð bæði heit og köld .
300-350 g lax , silungur eða annar fiskur , soðinn eða steiktur 300-350 g bökunarkartöflur 1 laukur , saxaður smátt 1 msk .
olía rifinn börkur af ½ sítrónu ½ tsk .
paprikuduft nýmalaður pipar salt hveiti 1 egg , slegið brauðmylsna olía til steikingar Fiskurinn roð- og beinhreinsaður ef þarf .
Kartöflurnar flysjaðar , skornar í bita og soðnar þar til þær eru meyrar .
Á meðan er laukurinn látinn krauma í olíunni á pönnu þar til hann er meyr .
Kartöflurnar stappaðar og síðan er fiski , lauk , sítrónuberki , paprikudufti , pipar og salti hrært saman við .
Smakkað og kryddi bætt við ef þarf .
8-10 buff mótuð úr blöndunni og þeim velt upp úr hveiti , síðan eggi og loks brauðmylsnu .
Buffin kæld í a.m.k. hálftíma ef tími er til og síðan steikt í olíu í þar til þau eru gullinbrún og heit í gegn .
Borin fram t.d. með kryddjurtasósu , tómatmauki eða lárperusósu : Lárperusósa : 1 lárpera , vel þroskuð ¼ laukur ½ hvítlauksgeiri 2 kúfaðar matskeiðar majónes nýkreistur sítrónu- eða límónusafi pipar salt Lárperan flysjuð , skorin í bita og maukuð í matvinnsluvél með lauk og hvítlauk .
Majónesinu hrært saman við og bragðbætt með sítrónu- eða límónusafa , pipar og salti eftir smekk .
