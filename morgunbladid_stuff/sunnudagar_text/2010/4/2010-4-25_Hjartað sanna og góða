Fornsögur las ég náttúrlega snemma , " segir Sölvi Sveinsson , skólastjóri Landakotsskóla , í merkilegu viðtali Kolbrúnar Bergþórsdóttur í Sunnudagsmogganum .
Það var svo sem auðvitað að Sölvi hefði lesið fornsögurnar ungur .
En spurning vaknar , hvort ekki sé alveg víst að foreldrar haldi að börnum sínum fornsögunum , sem mótað hafa þjóðarkarakter Íslendinga um aldir ? Ekki aðeins vegna þess að kynngi frásagnarinnar meitlar tungumálið sem börn tileinka sér og efniviðurinn dýpkar tilfinninguna fyrir sögu þjóðarinnar , eins og það sé ekki ærin ástæða , heldur eru sögurnar líka skemmtilegar ! Engin ástæða er til að óttast að börnum finnist lesturinn þurr og leiðinlegur .
" Það er ekkert jafn skemmtilegt , og ekkert jafn auðvelt að kenna , og fornsögur , " segir Sölvi .
" Þær renna ofan í krakkana .
Persónurnar eru svo skýrar , þarna eru mikil örlög og dramatík , setningar eru meitlaðar og það sem stendur á milli línanna og er aldrei sagt vekur alltaf spennandi vangaveltur .
Það er óendanlega gaman að kenna bækur eins og Gísla sögu , Egils sögu , Njálu , Hrafnkels sögu Freysgoða og Laxdælu .
" Taka má undir áhyggjur Sölva af því , að Íslendingar komi ekki betur út úr alþjóðlegum könnunum eins og PISA .
Ekki síst þegar horft er til þess , að engin Evrópuþjóð ver jafnmiklu fé til grunnskóla og Íslendingar .
Hann vísar í rannsókn á námsleiða , sem leiði í ljós að níu ára börnum leiðist áberandi mikið í skólanum .
Þau hafi þó aðeins verið þrjú til fjögur ár í skóla ! " Ég hef einna mestar áhyggjur af minnkandi læsi , sérstaklega hjá drengjum .
Það er eitthvað í skólakerfi okkar sem veldur því að strákar pluma sig ekki nógu vel í skóla .
Þeim leiðist meira en stelpum og standa sig verr , og höfuðvígi stráka , eins og stærðfræði og tölvufræði , eru fallin .
Strákar lesa miklu minna að eigin frumkvæði en stelpur , sem er áhyggjuefni af því að allur velfarnaður í lífinu byggist á því að maður sé vel læs .
Menn þurfa að vera læsir á tölur og geta lesið leiðbeiningar og svo má ekki gleyma mikilvægi yndislestrar , þess að geta sest niður með bók og notið lestrarins , sem er gríðarlega frjó starfsemi og mannbætandi á allan hátt .
Unglingar kynnast svo mörgu í gegnum bækur og geta í gegnum lestur sett alls kyns hluti í samhengi .
Þegar ég var á sínum tíma að láta nemendur mína lesa Sjálfstætt fólk þá fórnuðu mörg stúdentsefnin höndum vegna þess að þau höfðu aldrei áður lesið svona þykka bók .
En þegar nemendur fóru að lesa þá skorti ekki skoðanirnar á persónunum .
Ég held að Bjartur í Sumarhúsum sé ein umdeildasta persóna bókmenntanna hjá framhaldsskólanemendum .
" Þetta eru orð í tíma töluð hjá Sölva .
Og skilgreining hans á góðri menntun hefði betur átt upp á pallborðið í íslensku þjóðfélagi undanfarinn áratug , en þá glutraðist niður sá lærdómur kynslóðanna , sem finna má í kvæði eftir Stephan G. Stephansson : Þitt er menntað afl og önd , eigirðu fram að bjóða ; hvassan skilning , haga hönd , hjartað sanna og góða .
" Það er þetta hjartavit , sem ég kalla svo , sem hefur týnst í fargani undanfarinna ára , " segir Sölvi .
" Siðvitið var einhvers staðar ofan í skúffu .
Nú þurfum við að endurheimta það .
" 