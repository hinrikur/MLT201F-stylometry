Aldrei þessu vant er græjan ekki beinlínis græja , heldur hugbúnaður sem gerir manni kleift að nota græjur .
Málið er nefnilega það að rafbókaframleiðendur eru haldnir þeim leiða ávana að nota sérstakt gagnasnið fyrir hverja rafbók eða lesara sem gerir að verkum að ekki er hægt að lesa bók sem keypt er fyrir Sony Reader á Amazon Kindle .
Þeir sem byrjuðu snemma að lesa rafbækur sitja því flestir upp með bækur á fleira en einu gagnasniði og oft bækur sem þeir greiddu fyrir en geta ekki lesið lengur því lesarinn er ónýtur .
Leið út úr þessum ógöngum er forritið Calibre , sjá calibre-ebook.com , en það er þeim kostum búið að hægt er að snúa hvaða gagnasniði sem er yfir á hvaða snið sem er .
Það dugar líka vel fyrir Kindle-notendur sem koma vilja PDF-skjölum eða Word-skjölum í þægilegra form til að lesa .
Calibre vinnur ekki á höfundarréttarlæsingu en það er til fullt af fínum verkfærum í slíka iðju sem þeir ættu þó aðeins að nota sem sitja uppi með læstar bækur sem þeir hafa keypt .
arnim@mbl.is 