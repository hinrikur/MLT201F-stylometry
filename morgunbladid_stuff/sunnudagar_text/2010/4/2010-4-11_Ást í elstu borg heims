Rafik Schami fæddist í Damaskus 1946 í kristna fjölskyldu og var reyndar gefið nafnið Suheil Fadél .
Hann ólst upp í Damaskus og gekk þar í háskóla og nam efnafræði .
Hann byrjaði ungur að skrifa sögur á arabísku og tók þátt í að stofna bókmenntarit sem hann ritstýrði frá 1964 til 1970 .
1971 hélt hann í framhaldsnám til Þýskalands og starfaði þar við ýmsa verkamannavinnu til að fjármagna námið og lauk síðan doktorsnámi í efnafræði frá háskólanum í Heidelberg 1979 og vann sem efnafræðingur í Þýskalandi næstu árin .
Hann hélt áfram að skrifa , hratt af stað félagsskap rithöfunda sem kallaðist Sunnanvindur , Südwind , 1980 og einnig fjölþjóðlegt bóka- og listafélag , PoLiKunst eða Polinationaler Literatur- und Kunstverein , og tveimur árum síðar sneri hann sér alfarið að skriftum .
Schami hefur jafnan verið framarlega í flokki þeirra rithöfunda sem settust að í Þýskalandi á tímum þjóðflutninga sjöunda og áttunda áratugarins , en þá streymdu til Þýskalands verka- og iðnaðarmenn frá Grikklandi , Tyrklandi , Marokkó .
Með verkamönnunum bárust nýir straumar í listum og menningu og á áttunda og níunda áratugnum voru aðfluttir rithöfundar , líkt og Rafik Schami , áberandi í þýsku menningarlífi .
Þeir glíma við það að vera ævinlega gestir í nýja landinu ; verða aldrei Þjóðverjar þó þeir fái þýskan ríkisborgararétt , eignist þýska maka og þýsk börn og þegar þeir snúa heim til gamla landsins í heimsókn eru þeir gestir þar líka .
Helsta bók Schamis er Skuggahlið ástarinnar , Die dunkle Seite der Liebe , sem kom út á ensku á síðasta ári undir heitinu The Dark Side of Love , bók sem segir í senn morðsögu og ástarsögu .
Við kapellu í Damaskus hangir karfa og í henni er lík liðþjálfa .
Hin illræmda leyniþjónusta tekur málið að sér , en lögregluforinginn Darudi er ekki sáttur við það og tekur til við að rannsaka morðið á eigin spýtur .
Fljótlega blandast í rannsóknina ættbálkar í borginni Mala í fjöllunum utan við Damaskus , en þar búa kristnir menn sem tala aramísku .
Í þorpinu takast á kaþólskir , Mustaj-ættin , og rétttrúnaðarmenn , Shahin-ættin , og hafa gert lengur en elstu menn muna , og saga elskendanna Farids Mushtaks og Rana Shahins virðist lykillinn að öllu saman .
Sögurnar sem við rekumst á eru þó fleiri , sumar stuttar aðrar langar , sumar harmþrungnar , aðrar eiginlega kímnisögur og á köflum er eins við séum að lesa nútímalega gerð 1001 nætur sem er ákall um umburðarlyndi og tilraun til að sýna fram á að arabískt samfélag sé ekki eins einsleitt og við teljum , þar þrífast fjölmargir trúflokkar og allskyns fólk .
Schami er þó líka að segja sögu Sýrlands á síðustu öld ; hermenn skiptust á að ræna völdum , landið var hernumið af Frökkum um tíma , gekk í ríkjasamband við Egyptaland og smám saman fjaraði undan umburðarlyndinu eftir því sem línur skerptust í pólitíkinni ; hver nýr ráðamaður reyndi að tryggja völd sín með því að ráðast á einhvern minnihlutahópinn eða etja saman trúarhópum .
Þegar það dugði ekki gripu menn síðan til klassískra verkfæra einræðisherra : pyntinga , fangelsunar án dóms og laga , launmorða og spillingar .
Önnur söguhetjan , Farid , er einmitt dæmi um Sýrlending síðustu áratuga ( saga Farids og Rana gerist á sjöunda og áttunda áratugnum ) – hann gengur í alla þá andspyrnuflokka sem hægt er að ganga í og hlýtur bágt fyrir .
Að þessu sögðu þá er bókin ekki bara um Sýrland og Farid og Rana ; hún er líka saga Damaskus , jasmínborgarinnar , elstu borgar heims .
Ást Schamis á borginni er hvarvetna sýnileg og hann lýsir borg æsku sinnar á hrífandi og eftirminnilegan hátt .
Víst er það hluti af því að vera útlagi , þó sjálfskipaður sé ; að horfa heim til gamla landsins og sjá allt í hillingum ; að halda í minningu um heimaland þegar maður situr fastur á milli heimalanda .
Í lokakafla bókarinnar , 304. kaflanum , segir hann frá tilurð bókarinnar og því hvernig hann raðaði henni saman eins og mósaíkmynd sem er svo saman sett að menn sjá ekki litina fyrr en þeir eru búnir að raða saman hlutum hennar , köflunum 303 .
Þar er einnig að finna þessa setningu um hlutskipti útlagans : " Áður en ég fluttist til Þýskalands hafði ég ekki gert mér grein fyrir því að í útlegðinni hugsar maður um borgina sína á hverjum morgni .
Í meira en þrjátíu og fjögur ár hef ég hugsað um Damaskus , fegurstu borg heims , í hvert sinn er ég vakna .
" 