Eftir vikutíma eða svo kemur út spánnýtt lag með bretapoppssveitinni endurreistu Blur .
Lagið kemur út á hinum svokallaða " plötubúðadegi " hinn 17. apríl og verður fáanlegt á sjötommu sem gefin verður út í takmörkuðu upplagi .
Ekkert er vitað um titil lagsins en það var tekið upp fyrir stuttu og kemur í kjölfar tónleika sem sveitin hélt síðasta sumar .
Mun þetta vera fyrsta útgáfa sveitarinnar síðan smáskífa með laginu " Good Song " kom út fyrir sjö árum .
Sjötomman verður fyrsta útgáfan í röð sem EMI gefur út í tengslum við nefndan dag , sem ætlað er að minna á mikilvægi óháðra plötubúða .
Einnig koma út plötur með Bítlunum , Hot Chip og Lily Allen .
