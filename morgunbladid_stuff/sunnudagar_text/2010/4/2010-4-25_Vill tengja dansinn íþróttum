Nú er hafið tímabil sýninga á vegum dansskólanna , en þær eru jafnan haldnar eftir hverja önn .
" Þetta er gluggi , þar sem nemendur fá tækifæri til að koma fram á sviði , sem er gríðarleg reynsla og gaman fyrir þá , " segir Nanna Ósk Jónsdóttir , framkvæmdastjóri DanceCenter Reykjavík .
Vorsýning DanceCenter Reykjavík var haldin 18. apríl í Salnum í Kópavogi .
" Yfirskriftin var Frelsi og með því vísuðum við í einstaklings- og tjáningarfrelsið , " segir Nanna .
" Þemað í atriðunum var í þá átt .
Við sérhæfum okkur í jazzfönki , hip-hopi , street , breaki og modern .
Við vorum einnig með sambland af nútímadans og jazzfunki eða módernfönkatriði , ballettatriðum og magadans , til að sýna breiddina .
Þá erum við komin með sterka breakdans-kennara , sem sýndu listir sínar .
" Nanna segir að lagt hafi verið upp með að skapa skemmtilega fjölskylduskemmtun .
" Við vorum svo heppin að einn af kennurum skólans , Júlí Heiðar , vann nýverið söngkeppni framhaldsskólanna ásamt Kristmundi Axel .
Þeir tóku lagið Komdu til baka , sem hefur hreyft við fólki .
" Þátttakendur voru frá sex ára aldri og allt upp 35 ára og yfir .
" Það var gaman að sjá hvað krakkarnir lögðu mikið á sig , " segir Nanna .
" Þó að þetta sé áhugamannasýning , þá er mikið lagt upp úr því að hún sé fagmannleg í alla staði .
" Sýningarhópur skólans kom einnig fram , en hann nefnist Rebel og stendur saman af strákum og stelpum , sem dansa blöndu af jazzfönki , street , hip-hopi og breakdansi .
Til að undirstrika fjölbreytnina er einnig komið inn á ballett og nútímadans .
" Þá vorum við líka með fimleika á sýningunni , því ég vil tengja dansinn við íþróttahreyfinguna og var m.a. sjálf í Gerplu á yngri árum , " segir Nanna .
" Í fimleikunum er t.d. lagt mikið upp úr aga .
Oft er talað um að dansinn sé listgrein , og víst fellur hann undir það en hann er líka íþrótt þar sem keppt er í dansi og þekki ég það grasrótarstarf vel þar sem ég keppti sjálf sem barn .
Þetta er mín sýn á dansinn og til að leggja áherslu á það í dansskólanum urðum við fyrst til að fá virta danshöfunda og dómara úr dansþáttunum " So You Think You Can Dance ? " Í íþróttunum er lagt mikið upp úr heilbrigðum gildum og ekki síður að þar séu á ferðinni heilsteyptir einstaklingar , það er lykilatriði .
" Að sögn Nönnu verður dansskólinn á fleygiferð í sumar og hefst dansgleðin fyrir alla aldurshópa 1. júní í Reykjavík , Kópavogi og Garðabæ , sjá dancecenter.is .
