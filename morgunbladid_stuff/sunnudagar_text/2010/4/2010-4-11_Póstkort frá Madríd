Út um glugga í íbúð í Vallecas-hverfi sést grilla í sólarglætu í fyrsta sinn í marga daga , ótrúlegt en satt , því sólin skín hér venjulega skært árið um kring .
Madrileños eða Madrídbúar láta sólarskort ekki hindra sig á nokkurn hátt , borgin er alltaf jafn hávaðasöm og full af fólki .
Santiago de Bernabéu , hinn óendanlega fallegi Retiro-almenningsgarður ( þar sem allir fara í lautarferð , leigja árabát og unglingar kela ) , Prado-safnið , San Miguel-markaðurinn og konungshöllin fræga eru vinsælir viðkomustaðir ferðamanna .
En þar endar ekki listi frábærra staða til þess að sjá .
Hverfi borgarinnar eru jafn fjölbreytt og þau eru mörg .
Lavapiés er alþjóðlegt hverfi sem geymir ógrynni af indverskum , afrískum og arabískum veitingastöðum og ekki má gleyma Melo ' s , galisíska veitingastaðnum sem er svo vinsæll að maður kemst varla fyrir þar inni .
Í Malasaña má finna að degi til fólk sem er að rölta í litlar retróbúðir og gera kostakaup á einhverjum óþarfa , fær sér " cupcake " í Happy Days-bakaríinu eða pítsusneið á La Vita é Bella .
Að kvöldi til sækir ungt fólk þangað til þess að hlusta á tónlist , dansa á troðfullum klúbbi eða spila á spil á Estar Café á meðan það gæðir sér á ömmusmákökum og pínulitlum kaffibolla .
Chueca-hverfi geymir marga LGBT-skemmtistaði og ýmsar litlar verslanir .
Ekkert jafnast á við bjór í frosnu glasi á aðaltorginu á heitu sumarkvöldi og ekki má gleyma " stelpuskemmtistaðnum " Fulanita de Tal .
Hjá Huertas má finna barinn " Sesam-hellinn " þar sem boðið er upp á að hlusta á píanóleik manns sem spilar jólalög um sumar og verður reiður ef maður klappar ( hann sýnir það með handahreyfingum og sussi ) og ódýrt sangría sem borið er fram af eldri mönnum í rauðum jakkafötum .
Í Tirso de Molina er veitingastaðurinn Casa Granada uppi á svölum sjöundu hæðar með fallegt útsýni og góðar hvítlauksrækjur .
Í flestum hverfum er hægt að finna merkilega ódýra staði , t.d. barinn El Outlet þar sem bjórinn kostar 0,50 og ekki má gleyma fræga " skinkusafninu " Museo del Jamón þar sem svínslæri skreyta alla veggi og samloka ( með skinku auðvitað ) kostar 1 .
Margt ungt fólk kýs þó heldur " Bottellón " , þar sem vinahópurinn kaupir saman nokkrar rommflöskur og lítraflöskur af bjór og safnast saman á torgum borgarinnar .
Morgunverðarmenningin er stór þáttur í borgarlífinu , og hræódýran morgunverð má fá á flestum veitingahúsum þar sem boðið er upp á ristað brauð með tómatmauki og serrano-skinku .
Bókabúðin Panta Rhei , rómantíska gjafavöruverslunin Nest og hárgreiðslustofan Corto y Cambio eru einnig ferðarinnar virði .
Þegar veður leyfir , frá u.þ.b. apríl fram í lok október , sitja borgarbúar úti á veröndum veitingastaða og fá sér kalt vín borið fram í vatnsglasi , tapas og sólblómafræ og njóta hverrar einustu mínútu góðs veðurs og enn betri félagsskapar , því að mínu mati er hvergi auðveldara að kynnast áhugaverðu fólki og nýir vinir virðast leynast við hvert einasta götuhorn .
Silja Hlín Guðbjörnsdóttir 