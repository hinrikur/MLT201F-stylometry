Íslenskir handboltamenn eru eftirsótt vinnuafl í 1. deildinni í Þýskalandi , einni sterkustu deild í heimi .
Skyldi engan undra , " strákarnir okkar " hafa snúið heim frá síðustu stórmótum skreyttir í bak og fyrir .
Hjá Rhein-Neckar Löwen leika um þessar mundir þrír Íslendingar , Ólafur Stefánsson , Snorri Steinn Guðjónsson og Guðjón Valur Sigurðsson .
Sá síðastnefndi hefur raunar neyðst til að horfa á félaga sína frá hliðarlínunni að undanförnu vegna meiðsla .
Það var einmitt raunin í öruggum sigri Ljónanna á Dormagen , 37:24 , á dögunum .
" Blessaður vertu það er hundleiðinlegt að sitja fyrir utan völlinn .
Og miklu meira stressandi .
Það er óþolandi að geta ekki haft nein áhrif á leikinn , " segir Guðjón Valur .
Hornamaðurinn marksækni hefur verið frá æfingum og keppni í átta vikur en læknar tjáðu honum á sínum tíma að gera ráð fyrir tólf vikum .
" Ég veit ekki annað en ég sé á áætlun en maður verður fljótt óþolinmóður þegar maður er meiddur og ég ætla að koma heim í næstu viku og kíkja á læknateymi landsliðsins .
Vonandi kemst ég sem fyrst í gagnið aftur .
" Rhein-Neckar Löwen leikur heimaleiki sína í glæsilegri höll í Mannheim , SAP Arena , sem tekur 13.200 manns í sæti .
Bekkurinn var þó óvenju strjált setinn gegn Dormagen , aðeins um 5.000 manns , enda stíft leikið þessa dagana og áhorfendur líklegri til að mæta á stærri leikina .
Löwen er í fjórða sæti deildarinnar en Dormagen heyr hatramma baráttu við falldrauginn .
Guðjón Valur segir stemninguna fína í SAP Arena en viðurkennir að lætin séu jafnan meiri í smærri höllum .
Nefnir hann KA-heimilið á Akureyri sérstaklega í því sambandi .
Hann er örugglega velkominn aftur þangað hvenær sem er .
SAP Arena er fjölnota höll en íshokkílið Mannheim hefur einnig aðsetur þar .
Þá eru reglulega haldnir tónleikar í höllinni .
Guðjón Valur getur sér þess til að hún sé bókuð eitt hundrað daga á ári .
Það er stór helgi hjá Rhein-Neckar Löwen .
Á laugardag mætir liðið Gummersbach í undanúrslitum þýska bikarsins og beri liðið sigur úr býtum tekur það þátt í úrslitaleiknum á sunnudag .
