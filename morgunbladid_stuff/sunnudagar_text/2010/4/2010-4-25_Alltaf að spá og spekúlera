Már : " Magnús Tumi er fæddur í maí 1961 og er fjórði í röðinni af okkur fimm systkinunum .
Ég er elstur og sjö árum eldri en Maggi og man því eitthvað eftir því þegar hann fæddist , þótt að vísu renni það svolítið saman við fæðingu Snorra bróður okkar , sem er ári eldri en hann .
Ég man ekki eftir öðru en að koma þeirra tveggja hafi lagst ágætlega í mig , enda var töluvert á milli þeirra og okkar Svövu Sigríðar systur okkar , sem var ári yngri en ég , en er núna látin .
Yngst er svo Elísabet Vala sem er fædd 1964 .
Ég man nú ekki eftir miklum pössunarstörfum en ég held þó að við Svava höfum passað þau yngri stöku sinnum þegar foreldrar okkar brugðu sér út .
Þegar Magnús fæddist bjuggum við í Hlíðunum en foreldrar mínir byggðu svo hús í Kleppsholtinu , þar sem yngstu systkinin muna kannski mest eftir sér .
Maggi fór í Langholtsskóla og Laugalækjarskóla og síðan í Menntaskólann við Sund sem var þá kominn í hverfið .
Magnús var svolítið merkilegur krakki því hann varð fljótt frekar gamall í anda , en hefur síðan lítið elst með árunum .
Hann fór snemma að tala við sér eldra fólk , s.s. móðurbræður mína sem voru jarðfræðingar , Jens Tómasson og Hauk Tómasson , og ræddi töluvert við þá um jarðfræði .
Sömuleiðis spjölluðu þeir pabbi mikið saman á spekingslegum nótum .
Faðir okkar , Guðmundur Magnússon , var verkfræðingur og hafði mikinn áhuga á öllu mögulegu , s.s. stærðfræði , jarðfræði , sögu og fleiru og þeir ræddu til dæmis mikið um landafræði .
Mamma okkar er Margrét Tómasdóttir sem vann lengst af á skrifstofu Alþýðubandalagsins .
Hún er enn á lífi og verður 83 ára á þessu ári , en faðir okkar lést 59 ára að aldri .
Hélt að tunglið væri brotið Ég held að Maggi hafi alltaf verið aðeins alvörugefnari þegar hann var ungur en við hin systkinin , þótt hann gæti líka verið mjög kátur .
Hann var alltaf að spá og spekúlera .
Ég hef það eftir móður minni að Maggi hafi einhverju sinni pínulítill verið að horfa upp í himininn og hafi svo sagt mjög áhyggjufullur við foreldra sína að tunglið væri brotið – en þá var hálft tungl .
Hann átti líka til að vera svolítið sérvitur .
Þegar farið var í útilegur man ég eftir því að það þurfti alltaf að smyrja sérstaklega fyrir hann vegna þess að hann vildi ekki nema ákveðna hluti á brauðið hjá sér .
Það var yfirleitt mjög fábreytt álegg , ostur eða eitthvað slíkt , og þetta var kallað sérvitringabrauð á heimilinu .
Að sumu leyti fetaði hann í mín fótspor – að minnsta kosti þegar kom að tónlistinni .
Ég byrjaði tíu ára að spila á trompet og fór mjög fljótlega að spila í Lúðrasveit verkalýðsins , en hætti svo þegar unglingsárin helltust yfir .
Maggi lærði hins vegar á klarínett og byrjaði líka í Lúðrasveit verkalýðsins en spilaði þar miklu lengur en ég , jafnvel langt fram yfir tvítugt ef ég man þetta rétt .
Það markaðist held ég af því að hann var ekki eins erfiður unglingur og ég , meira stilltur og rólegur .
Stríðinn laumuhúmoristi Hann fékk fljótlega mikinn áhuga á útivist og ferðamennsku sem ég held að hafi markast af öllum samtölunum sem hann átti við föður minn og frændur .
Á tímabili var hann m.a.s .
í björgunarsveit og fór ungur mikið á fjöll .
Almennur fræðiáhugi leiddi hann svo á þær brautir sem hann fór á og ég held að val hans á námi og starfi hafi ekki komið neinum á óvart .
Eftir að ég fór til útlanda í nám fylgdist ég ekki eins mikið með systkinum mínum og þegar ég bjó inni á heimilinu , en leiðir okkar Magga lágu aftur saman síðar þegar ég fór í seinna skiptið utan til að vinna í doktorsnáminu mínu í Cambridge .
Þá var hann í sínu doktorsnámi í jarðeðlisfræði í London og var tekinn saman við konuna sína , Önnu Líndal .
Það var oft gaman að koma heim til þeirra í London , því þótt Maggi sé svona rólegur og mikill pælari þá er hann líka mjög glaður á góðri stund .
Hann er laumuhúmoristi og getur verið stríðinn , ef því er að skipta .
Ég held að hann sé vel hannaður fyrir starf sitt því þegar fer að gjósa og allt er á heljarþröm í kring um okkur þarf einhver að vera til staðar sem heldur ró sinni .
Hann er þannig týpa og það held ég að hljóti að gagnast ágætlega við þessar aðstæður .
Kannski er það í ættinni að þola vel stress og hasar og hafa gaman að atinu án þess að fara of mikið á taugum yfir því sem er að gerast .
Þótt hann sé rólyndismaður hefur það ekki hamlað honum að koma fram í fjölmiðlum enda á hann auðvelt með að útskýra flókna hluti á mannamáli og hefur gaman af því að gera það .
Magnús á tvö börn , Rögnvald og Kötlu Sigríði .
Það er standandi brandari í fjölskyldunni að hann hafi nefnt dóttur sína eftir eldfjallinu og um daginn birtist viðtal við Magga undir yfirskriftinni " Katla er ekki vöknuð " .
Það vakti mikla kátínu á mínu heimili , sérstaklega hjá dætrum mínum tveimur sem eru á svipuðum aldri og Katla , að hann væri farinn í blöðin með það að dóttir sín væri ekki komin á fætur .
Ég held að Maggi sé , eins og fleiri í ættinni , svolítill vinnusjúklingur .
Starfið og kannski sérstaklega fræðilega hliðin á því verður að áhugamáli og eins hefur áhuginn á ferðamennsku og útivist haldist .
Hann er giftur myndlistarkonu og hefur sýnt svolítinn áhuga á myndlist en að öðru leyti veit ég ekki hvort hann á sér einhver sérstök áhugamál umfram það sem gerist og gengur varðandi fjölskyldu , menningu og þjóðfélagsmál .
Í öllu falli er hann enginn ástríðuhobbíisti á neinu sviði .
" Tengsl Bræðurnir " cash " og " ash " Már Guðmundsson seðlabankastjóri og Magnús Tumi Guðmundsson eldfjallafræðingur Bergþóra Njála Guðmundsdóttir ben@mbl.is Hefur aldrei haft áhuga á peningum Magnús Tumi : " Þegar ég horfi til bernskuáranna eru minningar mínar um Má svolítið eins og röð af ljósmyndum .
Samskipti okkar urðu hins vegar meiri eftir að ég varð unglingur og fullorðinn heldur en þegar ég var barn , enda er hann það mikið eldri en ég að við lékum okkur aldrei saman sem krakkar .
Hann hefur hins vegar alltaf verið stóri bróðir minn og við yngri systkinin litum töluvert upp til hans .
Verandi elstur tók hann gjarnan af skarið þegar þurfti að skakka einhverja leiki en var aldrei með nein merkilegheit við okkur sem yngri vorum .
Már lá iðulega í sófa í litlu herbergi á neðri hæðinni þar sem við bjuggum á Kleppsveginum og las þar í einrúmi .
Þess á milli var hann hress og kátur og síður en svo fámáll , þótt hann skipti sér ekki mikið af því sem aðrir voru að gera .
Ég man að það var til segulband heima með upptökum af því þegar Már var lítill að syngja Ef væri ég söngvari , ásamt frændum sínum .
Tónlistin er kannski sá þáttur sem við áttum sameiginlegan , því við spiluðum báðir í Lúðrasveit verkalýðsins , þótt það væri ekki á sama tíma .
Ég lærði á klarínett og Már á trompet og hann byrjaði að spila í hljómsveitinni sem pínulítill pjakkur , með Jóni Múla Árnasyni .
Þegar ég var svona tíu ára og hann var hættur í Lúðrasveitinni dró hann mig með sér á tónleika með henni , og ég var alveg hissa hvað var gaman .
Seinna , þegar ég var 14 ára , var ég beðinn um að fara í hljómsveitina og ég spilaði þar í um áratug .
Róttækur trotskisti Strax á unglingsaldri hætti Már að ganga í úlpum og fór vera í jökkum .
Þetta voru engir sparijakkar heldur úr flaueli og öðrum hversdagslegri efnum .
Ég vil þó meina að þetta hafi verið fyrsta vísbendingin um hvert stefndi því menn sem vinna í bönkum – hvort heldur það eru nú seðlabankar eða aðrir bankar – eru jakkafatadýr .
Við erum líka vön því í fjölskyldunni að segja hlutina beint út en á fullorðinsárum lærði Már mjög snemma að vera hæfilega diplómatískur og orðvar og hann kunni fljótt að semja um hluti .
Már var síðhærður og róttækur eins og margir vinir hans og um tvítugt voru hann og Pétur Tyrfingsson mágur okkar í hópi trotskista .
Þeir létu mig fá eitthvert lesefni til að setja mig inn í þau fræði en ég hafði ekki nægilega mikinn áhuga á þeim til að nenna að lesa þau , enda hef ég aldrei tekið þátt í pólítísku starfi .
Már var hins vegar virkur í pólítík , fyrst í Alþýðubandalaginu og svo Samfylkingunni og mér finnst langlíklegast að hann hafi farið út í hagfræði vegna áhuga síns á pólítík .
Þar var það þjóðhagfræðin sem heillaði , en ekki rekstrarhagfræði eða viðskiptahagfræði , enda held ég að það sé alveg klárt að Már hefur aldrei haft nokkurn áhuga á peningum .
Í dag eru ansi mörg ár síðan hann var virkur í pólítík og ég held að hann hafi alveg staðið utan við slíkt síðustu 20 árin , eða frá því að hann var efnahagsráðgjafi Ólafs Ragnars Grímssonar á sínum tíma .
Eftir það held ég að hann hafi ákveðið að einbeita sér að faginu .
Ef ég þekki Má bróður minn rétt tekur hann það mjög alvarlega að vera seðlabankastjóri á Íslandi og hann vill ekki láta pólítík þvælast fyrir því starfi .
Már hefur alltaf verið ákaflega frændrækinn og iðulega haft forystu um ýmiskonar fjölskylduboð .
Hann er ræktarsamur við sitt fólk og hefur t.d. alltaf verið syni Svövu systur okkar heitinnar , Guðmundi Péturssyni gítarleikara , innan handar eftir að mamma hans dó .
Það var líka eftirminnilegt þegar Gummi tróð upp ásamt hljómsveit í fimmtugsafmæli Más .
Þjónar jafn-hífaðir gestunum Hann er mikill veislumaður og skemmtir sér vel í góðra vina hópi , syngur og leikur á als oddi .
Hann hefur gaman af því að segja sögur og er mikill húmoristi .
Þegar faðir minn og móðir urðu 45 ára var haldin mikil veisla .
Þá voru Már og Pétur mágur okkar rúmlega tvítugir og voru fengnir til að vera þjónar í veislunni til að uppvarta fólk .
Þeir voru ekki mjög þjálfaðir í þessu starfi , eða a.m.k. ekki mjög agaðir því að þegar leið á veisluna kom í ljós að þeir höfðu fengið sér að minnsta kosti jafn mikið og gestirnir .
Það hefur alltaf verið talað um að ljósmyndirnar úr þessu afmæli sem þeir félagar tóku sé myndasafn sem best sé að skoða sem minnst .
Pabbi tók mikið af myndum þegar hann var á ferðalögum og var síðan með slidesmyndasýningar .
Okkur krakkaskömmunum þótti þessar myndasýningar frekar langdregnar en Már fann upp á því í þessari afmælisveislu að spyrja hvort ekki væri tilvalið að sýna myndirnar frá Narvik í Noregi , sem þótti alveg sérlega langdregin myndasýning .
Enginn sportidjót Már fór utan til náms í tvígang og í seinna skiptið vorum við á sama tíma í Bretlandi .
Þá hittumst við oft og höfðum heilmikil samskipti því Már kom reglulega til okkar í London .
Veisluglaður eins og hann er þá voru iðulega haldin fjörug partí þegar hann kom en ég hef alltaf verið rólegri í tíðinni með það en hann .
Það er ekki hægt að segja að hann sé mikill tómstundamaður , en hann hefur alla tíð haft gaman af tónlist .
Þar fyrir utan sinnir hann fjölskyldunni og labbar út með hundinn , fer í sund og stundar eitthvað leikfimi .
En hann er ekki sportidjót , hann bróðir minn .
Kona Más er Elsa Þorkelsdóttir lögfræðingur , sem áður var framkvæmdastjóri Jafnréttisráðs .
Þau eiga tvær dætur , Vigdísi Þóru og Katrínu Svövu og Elsa á einn son fyrir , Andrés .
Þau bjuggu í Basel í Sviss í fimm ár þar sem Már gegndi háu embætti í Alþjóða greiðslubankanum , en hann var beðinn um að sækja um það starf á sínum tíma .
Þetta var mjög gott starf en ég held að honum hafi fundist að hann yrði að koma aftur eftir að allt hrundi hér heima , þótt það lægi ekki endilega beint fyrir fjölskyldunni að flytja sig um set .
Þótt Már komi fyrir sjónir sem hinn virðulegi og alvarlegi seðlabankastjóri er það hins vegar einkenni á honum að vera kátur og iðulega er líf og fjör í kring um hann enda lífsglaður maður .
Það er með þessi alvarlegu hlutverk að það getur enginn gegnt þeim með jarðarfararsvip 24 tíma á sólarhring .
" Már Guðmundsson hagfræðingur hefur verið bankastjóri Seðlabanka Íslands frá því í ágúst í fyrra en gegndi þar á undan starfi aðstoðarframkvæmdastjóra peningamála- og hagfræðisviðs Alþjóðagreiðslubankans í Basel í Sviss .
Þar áður starfaði hann í Seðlabanka Íslands í um tvo áratugi og var þar aðalhagfræðingur í rúm tíu ár .
Kona hans er Elsa Þorkelsdóttir og eiga þau þrjú börn .
Magnús Tumi Guðmundsson er prófessor í jarðeðlisfræði við Jarðvísindastofnun Háskóla Íslands .
Undanfarið hefur hann verið í framlínu vísindamanna vegna eldsumbrotanna í Eyjafjallajökli og á Fimmvörðuhálsi , enda snýr sérsvið hans í fræðunum m.a. að samspili eldgosa og jökla .
Eiginkona Magnúsar Tuma er Anna Líndal og eiga þau tvö börn .
