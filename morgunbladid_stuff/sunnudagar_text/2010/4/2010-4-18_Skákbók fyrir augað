Það var hógvær 16 ára unglingur sem settist að tafli gegn Mikhail Tal í Austurbæjarskólanum 27. júlí árið 1957 .
Sverrir Norðfjörð skrifaði á skákskýrsluna að Tal væri stórmeistari , en hann sjálfur " lítill meistari " .
Þrjátíu skákir voru tefldar í fjölteflinu þennan dag og fór Tal með sigur af hólmi í 28 þeirra , en tveim lauk með jafntefli .
Önnur þeirra var viðureign stóra og litla , Tals og Sverris .
Frá þessu segir í snotru og skemmtilegu kveri , Teflt fyrir augað , 12 bestu skákum Sverris Norðfjörð , sem er nýkomin út hjá forlaginu Sögum .
Skipta má skákbókum í tvo flokka , annars vegar fræðilegar bækur fyrir keppnisskákmenn og hins vegar almennar bækur fyrir áhugafólk um skák .
Teflt fyrir augað fellur í síðari flokkinn , stórfróðleg og lipurlega skrifuð bók um mann sem ekki var stórmeistari , en gat sér orð fyrir litríkan og sókndjarfan skákstíl .
Það má segja að þetta sé uppreisn skákáhugamannsins – þarna fáum við minni spámennirnir smáhillupláss á meðal meistaranna .
Sverrir stendur alveg undir því .
Rithöfundurinn Óttar M. Norðfjörð ritstýrir bókinni , en Sverrir var faðir hans .
Bókin er þó ekki alfarið hugmynd Óttars , því Sverrir hafði lengi ætlað að hrinda því í verk að gefa út bók með sínum bestu skákum .
Og þær máttu bara vera tólf .
Raunar var hann búinn að skrifa lista með ellefu skákum ( listinn með rithendi Sverris er birtur í bókinni ) , en það vantaði tólftu skákina .
Óttar fór því í gegnum allar skákir föður síns og valdi þá skák , sem honum fannst helst eiga erindi á listann .
En víkjum aftur að Mikhail Tal , sem er goðsögn í skákheiminum .
Töframaðurinn frá Ríga , eins og hann var kallaður , var kominn á sigurbraut árið 1957 og varð heimsmeistari þremur árum síðar .
Í bók um einvígið við Botvinnik , sem Tal skrifaði sjálfur og kom út hér á landi árið 1975 , segir þýðandinn , Bragi Halldórsson , um þennan sókndjarfa skákmann : " Skákstíll Tals er eiginlega tímaskekkja í skáksögunni .
Leiftrandi sóknir Tals , sem hrifu flesta áhorfendur á hans band , voru oft og tíðum meira í anda rómantíska skeiðsins á nítjándu öld og minntu á löngu horfna snillinga eins og Morphy og Andersen .
Oft var eins og frumkvöðlar varnartaflmennskunnar , Steinitz og Lasker , hefðu aldrei komið við sögu í skáklistinni þegar Tal stýrði liði sínu til vinnings með því að fórna hverjum manninum á fætur öðrum .
Skákmeistarar nútímans stóðu uppi ráðþrota gegn þessum ósköpum .
" Engu að síður náði unglingurinn Sverrir betri stöðu gegn Tal , sem gat talist lánsamur að ná jafntefli .
Sverrir lét ekki þar við sitja , heldur vann Bobby Fischer í fjöltefli í Kaupmannahöfn árið 1962 , og þurfti mannsfórn til ! Þannig er ekki aðeins útgáfa bókarinnar uppreisn " litla meistarans " , heldur einnig skákferill Sverris Norðfjörðs , sem velgdi tveim heimsmeisturum undir uggum .
Teflt fyrir augað er svo sannarlega bók fyrir augað .
Pétur Blöndal 