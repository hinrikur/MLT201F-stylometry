Einhver mest gefandi bóklestur sem ég bý að er bókin um Litla prinsinn eftir franska flugmanninn og rithöfundinn Antoine de Saint-Exupéry ( 1900-1944 ) .
Í hvert skipti sem ég les bókina hugsa ég með ómældu þakklæti til frönskukennarans míns , Solveigar Thorarensen , sem kynnti mig fyrir henni í menntó .
Síðan þá hef ég nýtt hvert færi til að koma nafni bókarinnar að í þeirri von að sem flestir fái pata af og lesi hana .
Sá einstaklingur sem ekki hefur gott af lestri hennar er ekki til , og þeim sem ekki tekst að njóta lestursins er ekki viðbjargandi .
Sagan af litla prinsinum sem leggur á sig ferðalag frá örlitlu plánetunni sinni til jarðar á alltaf erindi til lesandans , og ekki síst um þessar mundir .
Það helgast ekki einvörðungu af þeirri staðreynd að nýverið var íslenska þýðingin endurútgefin heldur ekki síður af því að boðskapur sögunnar hittir íslenska þjóðarsál lóðbeint í hjartastað , eins og mál standa .
Má þetta reyndar til sanns vegar færa um fleiri bækur höfundar , ekki síst " Terre Des Hommes " eða Wind , Sand and Stars eins og hún nefnist á ensku .
Saint-Exupéry verður nefnilega tíðrætt um hugtakið ábyrgð .
Refurinn , sem litli prinsinn hittir fyrir á jörðu niðri , útskýrir hvernig ábyrgð verður til ; þegar tengsl hafa orðið til , gagnvart dýri sem hefur verið tamið , blómi sem hlúð hefur verið að eða ámóta , þá er viðkomandi orðinn ábyrgur fyrir hverju því sem hann hefur tengst .
Fólk sem kaupir banka og kemur á þess háttar tengslum skyldi hafa það í huga .
Hin heimsfræga saga Saint-Exupérys segir gullfallega sögu um vináttu og söknuð .
Undir einfaldri og næstum barnslegri framsetningu textans liggur speki svo mannbætandi að ógerlegt er að hrífast ekki með .
Þá má mæla með öðrum bókum hins franska hugsuðar því sannar frásagnir hans af flugævintýrum eru dramatískar bæði og spennandi , hlaðnar heimspekilegum vangaveltum .
Meðal þeirra má finna eftirfarandi : " Það sem gerir eyðimörkina fallega er það að einhvers staðar leynist í henni brunnur .
" Uppbyggilegt , nú þegar endurreisn Íslands er fyrir dyrum .
Og þá eru hin frægu orð hans ekki síður viðeigandi og lýsandi fyrir samtímann : " Að vera maður , þegar allt kemur til alls , er að vera ábyrgur .
" Aldeilis orð að sönnu .
