Birting skýrslu Rannsóknarnefndar Alþingis hefur margvísleg áhrif og breytir mörgu í íslenzku samfélagi .
Eitt af því , sem hún breytir , eru umræður á opinberum vettvangi .
Nú geta þær ekki lengur farið fram í skjóli þess , að enginn viti neitt .
Nú fara þær fram í krafti þess , að allir vita allt eða hafa tækifæri til að vita allt .
Nú geta þær ekki lengur byggzt á því , að völdum upplýsingum sé lekið í fjölmiðla , þennan í dag og hinn á morgun , en öðrum upplýsingum haldið leyndum .
Nú geta þær ekki lengur byggt á sögusögnum , dylgjum og illu umtali .
Nú verða þær að fara fram á grundvelli staðreynda af því að staðreyndir mála liggja fyrir á 2000 síðum .
Þetta er bylting en ekki breyting .
Í skjóli þess að upplýsingar hafa ekki legið fyrir um mál , sem hafa fangað huga almennings nema að takmörkuðu leyti , hefur orðið til markaður fyrir sögusagnir og óhróður .
Hann hvarf kl. 10.30 á mánudagsmorgni fyrir tæpum tveimur vikum .
Það er ekki lengur hægt að gera út á þennan markað .
Það er ekki lengur hægt að hafa atvinnu af því að fóðra þennan markað .
Það er ekki lengur hægt að byggja atvinnustarfsemi á því að þjónusta stórfyrirtæki , sem hafa viljað búa til " rétta " ímynd af sér og koma höggi á keppinauta .
Þau fyrirtæki eru horfin , fjármagnið , sem hélt þeim gangandi , er horfið og forsendan fyrir þessari starfsemi er horfin .
Þetta er ofboðsleg hreinsun .
Kannski er þetta mesta framlag Rannsóknarnefndar Alþingis til þess að nýtt samfélag geti orðið til á Íslandi .
Sú hugarfarsbreyting , sem þessari hreinsun fylgir , mun leiða í ljós , að bezta leiðin fyrir þetta litla samfélag fiskimanna og bænda á norðurslóðum er að hafa allt opið , engin leyndarmál , allt gegnsætt , sem almannahag varðar .
Öll stjórnsýsla fari fram fyrir opnum tjöldum .
Öll meðferð opinberra mála fari fram fyrir opnum tjöldum .
Fyrir rúmum áratug las ég merkilega bók eftir konu , sem heitir Kay Redfield Jamison , prófessor við John Hopkins-háskóla í Bandaríkjunum , sem hafði átt í innri átökum um það , hvort hún ætti að segja frá eigin geðveiki .
Hún komst að þeirri niðurstöðu að segja frá veikindum sínum og segir í bókinni : " Ég get ekki að því gert en ég finn til dálítillar huggunar í þessari spurningu Roberts Lowells ( heimsþekkt bandarískt ljóðskáld ) : " En hvers vegna ekki að segja allt af létta ? " " Nú hefur Rannsóknarnefnd Alþingis tekið að sér fyrir íslenzku þjóðina að segja allt af létta og vegna þess , að það hefur verið gert , leyfi ég mér að halda því fram , að þjóðinni allri sé létt og kæmi ekki á óvart að hið sama eigi við um helztu sögupersónur .
Að sumu leyti hefur íslenzka þjóðin verið í sporum fjölskyldu alkóhólista , þar sem fjölskyldumeðlimir verða sérfræðingar í að fela .
Það eru mörg verkefni framundan en eitt það mikilvægasta er að fylgja eftir þeirri byltingu upplýsingar og umræðu , sem Rannsóknarnefnd Alþingis hefur lagt grundvöll að með skýrslu sinni .
Að því er hægt að vinna á tvennan hátt .
Annars vegar í daglegum störfum þeirra , sem koma við sögu á opinberum vettvangi .
Hins vegar með því að hefja uppbyggingu hins opna og upplýsta samfélags bæði með nýrri löggjöf og framkvæmd þeirrar , sem fyrir er .
Þessi þróun er þegar hafin .
Á flokksráðsfundi Sjálfstæðisflokksins fyrir viku fluttu bæði Bjarni Benediktsson og Þorgerður Katrín Gunnarsdóttir annars konar ræður en þar hafa áður verið fluttar .
Hið sama gerði Ingibjörg Sólrún Gísladóttir á sambærilegum fundi Samfylkingar sama dag .
Öll þrjú fjölluðu af hreinskilni um eigin gerðir og afstöðu til þeirra í ljósi nýrra upplýsinga .
Nú þarf hin svonefnda stjórnmálastétt á Íslandi að sýna í verki að hún sé fær um að hefja sig upp á það hærra plan , sem Halldór Laxness kallaði einu sinni eftir .
Seinni hluta marzmánaðar var frá því skýrt í Bretlandi , að Gordon Brown hygðist leggja til að innan skamms tíma , nokkurra missera , hefði hver einasti þegn Bretaríkis aðgang að sinni eigin heimasíðu .
Þar gæti hinn sami þegn átt öll þau samskipti , sem hann þyrfti á að halda við yfirvöld , hvort sem væri að sækja um skólavist fyrir barn , panta tíma hjá lækni , sækja um vegabréf , borga skatta o.s.frv. Markmiðið væri að auðvelda almennum borgurum þessi samskipti og spara stórfé í opinberum rekstri .
Þetta er snjöll hugmynd , sem taka ætti upp hér á Íslandi en jafnframt víkka hana út og framkvæma á breiðari grundvelli .
Að jafnframt því , að hver Íslendingur gæti átt samskipti við opinber yfirvöld á eigin heimasíðu , hefði sá hinn sami á þeim vettvangi aðgang að öllum upplýsingum um allt , sem er að gerast á vegum hins opinbera á landsvísu og í sveitarstjórnum .
Nú er þetta hægt að hluta til og með ýmsum hætti en hugmynd Breta er greinilega sú að einfalda þennan aðgang mjög fyrir hinn almenna borgara .
Hinn hugmyndaríki íslenzki hugbúnaðariðnaður mundi fá mikla vinnu við þetta verkefni næstu árin en sá kostnaður mundi skila sér þegar fram í sækti í einfaldari og kostnaðarminni stjórnsýslu .
Aðgangur hvers einasta borgara að öllum sömu upplýsingum og kjörnir fulltrúar og embættismenn hafa aðgang að um málefni lands og þjóðar mundi skapa jákvæðara og heilbrigðara andrúmsloft í samfélagi , sem hefur verið eins og suðuketill að springa á undanförnum árumog er nú sprunginn .
Er eftir nokkru að bíða ? 