Bækur Péturs Gunnarssonar ÞÞ í forheimskunarlandi og ÞÞ í fátæktarlandi , sem segja frá ævi Þórbergs Þórðarsonar , hafa vakið athygli og umtal og skemmst að minnast þess að Pétur fékk viðurkenningu Hagþenkis árið 2009 fyrir bækurnar .
Nú stendur sýning á frumdrögum Péturs að bókunum í Þjóðarbókhlöðunni , en á henni má sjá hvernig Pétur hagaði vinnu sinni við ritun þeirra .
Frumdrögin handskrifar hann með blýanti í fjölmargar skissubækur og á sýningunni eru einnig nótubækur Péturs frá ritunarferlinu auk allra blýantanna sem hann notaði .
Pétur leitaðist við að endurskapa andrúmsloft tímans frá aðdraganda heimsstyrjaldarinnar síðari til endadægurs Þórbergs þjóðhátíðarárið 1974 og segir meðal annars frá því hvað var að gerast í bókmenntum , stjórnmálum og einkalífi Þórbergs .
Hann sótti upplýsingar í dagbækur Þórbergs og Þóru Vigfúsdóttur , eiginkonu Kristins E. Andréssonar , og eru möppur með köflunum sem hann sló inn í tölvu sína einnig á sýningunni ásamt spólum með viðtölum sem hann tók við dóttur Þórbergs og fólk sem þekkti hann .
Sýningin er við upplýsingaborðið á 2. hæð í Þjóðarbókhlöðunni , öllum opin á afgreiðslutíma safnsins og aðgangur er ókeypis .
