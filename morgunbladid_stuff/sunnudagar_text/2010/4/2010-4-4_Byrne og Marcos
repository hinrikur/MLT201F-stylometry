Þegar nafn Imeldu Marcos ber á góma bregst það ekki að allir fara að tala um skó .
Það kemur ekki á óvart í sjálfu sér því þegar hún hrökklaðist úr landi með eiginmanni sínum , einræðisherranum Ferdinand Marcos , í ársbyrjun 1986 skildi hún eftir sig 3.000 skópör .
Ferdinand er löngu dauður en Imelda lifir og er enn jafn forvitnilegt fyrirbæri og forðum ; hvað er það sem knýr fólk eins og hana áfram ? Þetta er spurning sem ýmsa fýsir að vita svarið við og þar á meðal tónlistarmanninn David Byrne .
Hann lét sér þó ekki duga að spyrja , því hann hófst handa um að leita að svari og sú leit endaði sem söngleikurinn Here Lies Love sem kemur út á diski á þriðjudaginn .
Here Lies Love er reyndar ekki eiginlegur söngleikur , heldur söngvasafn sem fjallar um Imeldu frá ýmsum hliðum .
Byrne leitaði til Norman Cook , eða bara Fatboy Slim , um að setja leikinn saman , enda vildi hann hafa tónlistina danskennda , eiginlega hreint diskó eða því sem næst , því Imelda hafði dálæti á diskói , var tíður gestur á þeirri frægu búllu Studio54 og setti meira að segja upp diskótek á einu heimila sinna í New York á áttunda áratugnum og þar dunaði dansinn þegar Imelda drap þar niður fæti á innkaupaleiðöngrum sínum .
Þeir Byrne og Fatboy Slim eru ekki þeir einu sem koma við sögu , heldur kallaði Byrne á ýmsa söngvara til þess að gefa skífunni sem líflegast yfirbragð og þannig syngja á henni meðal annarra Florence Welch ( Florence and the Machine ) , St .
Vincent , Tori Amos , Martha Wainwright , Nellie McKay , Steve Earle , Cyndi Lauper , Sharon Jones ( Sharon Jones & The Dap Kings ) , Santigold ( áður Santogold ) og Natalie Merchant , en Byrne syngur sjálfur eitt lag og eitt með öðrum .
Heiti skífunnar er fengið frá væntanlegri grafskrift eftir Imeldu sem hún valdi sjálf og textarnir eru byggðir á tilvitnunum í Imeldu .
Hvergi örlar á gagnrýni í textunum eða framsetningu þeirra , enda segist Byrne ekki vera að gera þennan tíma upp : " Mér fannst forvitnileg sú spurning hvað það væri sem knýr valdamikið fólk , hvað heldur því gangandi , " segir hann í inngangi að skífunni , en henni fylgir ríflega 100 síðna bók .
Annað sem vakti fyrir Byrne , ef marka má viðtöl sem hann hefur veitt í tilefni af útgáfunni , er að hann langaði til að búa til söngvasafn sem styngi í stúf við þann sið nútímamannsins að tína stök lög af skífum og skeyta ekki um heildina ; " því fleiri lög sem maður heyrir í slíkum lagaflokki , þeim mun meiri dýpt og saga birtist " .
Skór , pelsar og kjólar Imelda Marcos er ríflega áttræð .
Fjölskylda hennar var þokkalega stæð , þó Imelda hafi síðar haldið því fram að hún hafi alist upp í fátækt .
Þegar Marcos-hjónin voru hrakin úr landi skildi Imelda eftir sig 3.000 skópör , eins og frægt varð , en einnig 1.200 gala-kjóla , 35 loðfeldi , 1.500 handtöskur og 500 brjóstahaldara svo fátt eitt sé nefnt .
Fataherbergi hennar var ríflega 500 fermetrar .
Imelda er enn í fullu fjöri og hún er meðal annars í framboði til þings í kosningum á Filippseyjum sem haldnar verða í næsta mánuði .
