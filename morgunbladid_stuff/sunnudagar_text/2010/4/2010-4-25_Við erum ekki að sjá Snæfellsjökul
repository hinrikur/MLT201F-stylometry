Ég er alltaf logandi hræddur um að ég fari að nöldra þegar ég tala um íslenskt mál .
Samt hef ég lýst því margoft að ég kjósi fremur skemmtilega umræðu en nöldur um móðurmálið .
Eitt sem ég tek eftir þegar ég hlusta á útvarp er að viðmælendur útvarpsmanna sletta stundum ótæpilega .
Þeir tala um að þessi eða þessi sé ' sensitífur ' ; og þeir ræða um ' event ' , ' budget ' , ' infrastrúktúr ' og ' pólitísk statement ' .
Mér finnst þetta óþarfi .
Orðið innviðir á t.d. betur við hjá okkur en infrastrúktúr .
Halldór Blöndal , fyrrverandi ráðherra og alþingisforseti , er smekkmaður á íslenskt mál .
Honum finnst Íslendingar stundum tala móðurmál sitt eins og útlendingar og bendir m.a. í því sambandi á " skjöldótta hestinn " .
Þegar Íslendingar tala um skjöldóttan hest hefur samband þeirra við íslenska málhefð rofnað .
Sennilega þyrftum við að lesa fleiri bækur til að styrkja málkenndina .
Ég sá í þýðingu , sem reyndar er afar vönduð að flestu leyti , talað um " hóf " á kú .
Seinna í sömu þýðingu voru reyndar komnar á hana klaufir .
Þarna " sparkaði " líka hesturinn í manninn .
Ég tók örlítinn kipp og hugsaði : Slægur hestur slær ( með afturfótunum ) en sparkar ekki .
Og þó ! Kannski að það sé í lagi að hann sparki .
Til öryggis hringdi ég í skagfirskan hestamann .
Svar hans var þetta : " Hestar geta sparkað , lamið og slegið .
" Dæmum ekki of fljótt og harkalega ! Í annarri þýðingu var " lamb rúið " .
Átt var við að skinn hefði verið tekið af ( dauðu ) lambi ( lambið var flegið / fláð ) , og skinnið sett yfir annað lamb ( sem hafði misst móður sína ) til að venja það undir móður dauða lambsins .
Þarna þekkti þýðandinn semsagt ekki muninn á sögnunum að flá og rýja .
Í sömu þýðingu var talað um " reyfið " af nýfædda lambinu þar sem átt var við " skinnið " .
Reyfi er samfelld ull af kind sem búið er að rýja .
Svo er það þessi tilhneiging til fábreytni í orðalagi .
Nú " koma menn inn á " allt mögulegt ( en minnast t.d. ekki á það eða víkja að því ) .
Og margt fólk ( ekki " mikið af fólki ! " ) er " meðvitað um " svo margt og margt ( þar sem vel mætti t.d. gera sér grein fyrir sömu atriðum ) .
Börn eru jafnvel meðvituð um kyn sitt .
Já , og nú er " unnið með " flesta hluti .
Kennarar vinna með börn ( í þolfalli ) , aðrir vinna með sögur , og enn aðrir vinna með heilsuna .
Svo er allt " í gangi " , ekki bara bíllinn , heldur líka fundurinn og viðræðurnar .
Orðasambandið " að vera að " eða " vera ekki að " ræður nú ríkjum .
" Við erum ekki að sjá Snæfellsjökul , " sagði leikarinn í símaauglýsingunni um daginn .
Hann sagði semsagt ekki : " Við sjáum ekki Snæfellsjökul .
" Sundfélagi minn sagði mér í vetur að hann hefði hringt í tiltekið fyrirtæki og spurt eftir forstjóranum .
" Hann er ekki að svara mér , " sagði símastúlkan þegar hún hafði reynt að ná sambandi við yfirmann sinn .
Félagi minn var ekki ánægður með þetta orðalag .
En nú er hann látinn , þessi mæti maður , og þá hefur fækkað um einn þeim sem unna móðurmálinu .
" Hvenær var ekki við snúið ? " stóð í fyrirsögn í víðlesnu dagblaði .
Þarna var rætt um efnahagsmál og sagt eitthvað á þá leið að hrunið mikla hefði verið orðið óumflýjanlegt eftir árið 2006 .
Fyrirsögnin truflaði mig .
Ég hefði viljað hafa þarna sögnina að verða en ekki sögnina að vera : Hvenær varð ekki við snúið ? Hér er nefnilega merkingarmunur .
Tökum hliðstætt dæmi : Manninum var ekki bjargað ; manninum varð ekki bjargað .
Síðari setningin merkir að ekki hafi tekist að bjarga manninum .
Fyrri setningin segir okkur að enginn hafi hirt um að bjarga manninum .
Í Hákonar sögu gamla er á einum stað talað um miður vandaða menn og sagt að " mjög voru þeir óspakir í ránum launstuldum " .
Mér flaug sem snöggvast í hug að ég væri farinn að lesa rannsóknarskýrsluna frægu .
