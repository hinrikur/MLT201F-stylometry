Kelduhvammurinn er einn af þeim hvömmum í Hafnarfirði sem hafa sérstöðu því að hann er ekki í Hvammahverfinu , þar sem hann ætti kannski að vera ef marka mætti nafnið , heldur er hann neðst á Hvaleyrarholti , fyrir neðan og innan við börðin .
Þetta er róleg gata sem erfitt er að finna nema með leiðbeiningum því beygja þarf af Suðurbrautinni inn Smárabarð eða Þúfubarð og þaðan inn Kelduhvamminn .
Leigubílstjórar , sem venjulega rata um allt , vita oft ekki hvar þessi gata er enda er hún lítil og húsin fá .
" Kelduhvammurinn tilheyrir Holtinu , gamla hverfinu sem taldist Holtið áður en nýja hverfið á Holtinu reis .
Byrjað var að byggja húsin á sjötta áratugnum .
Mitt hús er sennilega fyrsta húsið sem byggt var við þessa götu og er þess vegna kannski eina einbýlishúsið við götuna .
Það var byggt árið 1956 og þá trúlega sem endahús í götunni .
Hin húsin eru flest eða öll byggð nokkrum árum síðar .
Gatan hefur síðan verið lengd og hús byggð fyrir innan þannig að húsið mitt hefur ekki verið endahús í langan tíma , " segir Guðrún Helga Sigurðardóttir sem flutti í Kelduhvamm árið 1998 .
Ljósið í klettinum " Fjölskyldunni hefur liðið afskaplega vel á þessum stað .
Gatan er friðsæl og róleg og góður andi svífur yfir vötnunum .
Við hliðina á húsinu mínu er friðað svæði , eða klettur , sem heitir Fuglstapaþúfa .
Á þessum kletti var landamerki milli Garðabæjar og Hafnarfjarðar í gamla daga og þess vegna er svæðið friðað .
Konan sem seldi mér húsið á sínum tíma rifjaði upp sögu um að huldufólk byggi í klettinum .
Sagan segir að í gróðrarstöðinni hinum megin við Suðurbæjarlaugina hafi gjarnan sést ljós í klettinum á kvöldin og þess vegna hafi verið talið að huldufólk byggi þar .
Fjölskyldunni þykir skemmtileg tilhugsun að hafa kannski huldufólk sem nágranna og því segjum við stundum þegar hlutirnir finnast ekki að það sé vegna þess að huldufólkið hafi fengið þá að láni .
Við höfum aldrei séð huldufólk en ef slíkar verur búa í klettinum þá eru það góðir og friðsamir nágrannar .
" Gatan er miðsvæðis Guðrún Helga segir að á námsárum sínum í Finnlandi hafi sig alltaf dreymt um að búa á veðursælum stað með stórum garði þar sem hægt væri að vera úti í garði á sumrin .
" Garðurinn minn er akkúrat þannig .
Hann er stór og gróinn með háum trjám þannig að það er vel hægt að flytja með allt sitt hafurtask út í garð á sumrin til að njóta veðurblíðunnar , " segir Guðrún Helga og bætir við að kostur Kelduhvammsins sé meðal annars sá að gatan sé miðsvæðis .
" Héðan er auðvelt að taka strætó því að leið eitt stoppar við enda götunnar og fer alla leið í Lækjargötu í Reykjavík .
Þá tekur ekki nema tíu mínútur til korter að ganga niður í miðbæ Hafnarfjarðar .
Matvöruverslanir eru fjórar og allar í stuttri göngufjarlægð ; ein uppi á Holti , önnur niðri við höfn og tvær á Völlum þannig að það er lítið mál að skreppa í búð ef þess þarf .
Leikvöllur er í hverfinu og auðvelt að skreppa niður á Óla Run.-tún , sem er rétt fyrir neðan götuna , til að fara í fótbolta eða æfa sig í golfinu .
Margir nýta sér það , jafnt íbúar í hverfinu sem utanaðkomandi fólk .
Þá er Suðurbæjarlaug í nokkurra mínútna göngufjarlægð eins og fjölskyldan hefur óspart nýtt sér .
" Uppáhaldsstaðir 1 .
Kelduhvammurinn er paradís fyrir manneskju eins og mig sem hefur gaman af skokki .
Ég skrepp stundum í stutta hlaupatúra frá Ásvöllum í kringum Ástjörnina með Guðrúnu Ben .
vinkonu minni .
Í þeim túrum sjáum við að það eru fleiri en við sem hafa gaman af því að ganga eða hlaupa kringum Ástjörnina og nágrenni .
Ég á það líka til á sumrin að hjóla eftir ströndinni út á Álftanes , í gegnum norðurbæinn eða Setbergið , og það er alltaf jafn skemmtilegt .
2 .
Helgafellið og nágrenni er mikill eftirlætisstaður Hafnfirðinga .
Í fjallgöngum þar hittir maður yfirleitt fjöldann allan af fólki , ýmist einstaklinga , sem leika sér að því að hlaupa frá bílastæðinu við Kaldársel að fjallinu og upp það og taka tímann í leiðinni , eða hópa sem fara í stutta og þægilega fjallgöngu á Helgafellið .
Það er alltaf jafn skemmtilegt og gaman að spjalla við þá sem maður hittir á fjallinu .
