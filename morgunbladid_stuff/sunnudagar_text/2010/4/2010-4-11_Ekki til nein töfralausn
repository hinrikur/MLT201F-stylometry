Það kom mörgum vísindamönnum í opna skjöldu fyrr í vikunni þegar niðurstöður bárust úr nýrri , stórri og vandaðri rannsókn sem sýndi að neysla um 200 g af ávöxtum og grænmeti á dag lækkaði heildarnýgengi krabbameina aðeins um tæplega 4% .
Um var að ræða svokallaða EPIC-rannsókn sem náði til tæplega hálfrar milljónar manna í tíu Evrópulöndum yfir rúmlega níu ára tímabil .
Fjallað er um rannsóknina , sem var unnin undir forystu sérfræðinga við Mount Sinai-læknaskólann í New York , í tímaritinu Journal of the National Cancer Institute .
" Þetta er minna en bjartsýnustu menn höfðu haldið , en þetta er hins vegar marktæk lækkun , " segir Laufey Tryggvadóttir , klínískur prófessor við læknadeild HÍ og framkvæmdastjóri Krabbameinsskrár Íslands .
Bendir hún á að 4% lækkun á krabbameinsnýgengi á Íslandi þýði í reynd fækkun um 53 einstaklinga árlega .
Athygli hefur vakið að niðurstöðurnar eru langt frá þeim væntingum sem Alþjóðaheilbrigðisstofnunin ( WHO ) gerði sér , en fyrir 20 árum hvatti stofnunin fólk til þess að borða a.m.k. fimm skammta af ávöxtum og grænmeti ( eða um 400-500 g ) daglega þar sem talið var að slík neysla myndi geta komið í veg fyrir allt að 50% krabbameinstilvika .
Telur verndandi áhrifin vanmetin " Það eru ekki til neinar töfralausnir við krabbameini þegar kemur að fæðunni .
Krabbamein myndast fyrir flókið samspil erfðaefnis og umhverfis , en í því sambandi má aldrei gleyma að einstaklingarnir eru mjög ólíkir .
Fyrir suma er eflaust mjög mikilvægt að borða ávexti og grænmeti , meðan fyrir aðra virðist það hafa minni áhrif .
Eins er það með reykingarnar .
Fyrir langflesta hafa reykingar mjög slæm áhrif en svo eru til einstaklingar sem geta reykt alla ævi og fram á elliár án þess að fá krabbamein .
Þú getur hins vegar aldrei vitað fyrirfram hvorum hópnum þú tilheyrir .
Þannig að til að minnka líkurnar á því að fá krabbamein er vissara að reykja ekki , drekka í hófi , borða sem hollast , hreyfa sig reglulega og gæta sín á of mikilli útfjólublárri geislun , " segir Laufey .
Bendir hún á að mögulega séu verndandi áhrif ávaxta- og grænmetisneyslu vanmetin í rannsókninni vegna annmarka við að fá rétta mynd af langtímamataræði .
" Í rannsókninni er heldur ekki tekið tillit til þess að með aukinni neyslu grænmetis léttist fólk sem aftur getur veitt vernd gegn offitutengdu krabbameini á borð við krabbamein í legbol , ristli og brjóstum eftir tíðarhvörf , " segir Laufey .
Jafnframt bendir hún á að allir þátttakendur rannsóknarinnar hafi verið fullorðnir einstaklingar og því vanti upplýsingar um áhrif ávaxta- og grænmetisneyslu á barnsaldri .
" En vitað er að þá eru áhrif ýmissa krabbameinsvalda sterkust , þannig að ekki er ólíklegt að verndandi áhrifin séu meiri þá .
" Hefur jákvæð áhrif á aðra sjúkdóma " Það er mikilvægt að hafa í huga að í rannsókninni er verið að skoða beinu áhrif samanlagðrar neyslu á öllum tegundum af ávöxtum og grænmetis við tíðni alls krabbameins .
Þannig að þessar niðurstöður segja ekkert um áhrif einstakra tegunda á tiltekið krabbamein , s.s. tómata , káls , berja og fleiri tegunda .
Rannsóknir benda líka til þess að mismunandi krabbamein eigi sér mismunandi orsakir og þess vegna er ósennilegt að sömu forvarnir eigi við allar gerðir af krabbameini , " segir Laufey Steingrímsdóttir , prófessor hjá Rannsóknastofu í næringarfræði við Landspítalann og HÍ .
Bendir hún á að þó bein áhrif neyslu ávaxta og grænmetis á nýgengi krabbameins hafi aðeins mælst 4% þá megi ekki gleyma því að neysla ávaxta og grænmetis geti haft töluverð óbein jákvæð heilsufarsáhrif sem ekki var tekið tillit til í rannsókninni .
" Mikil neysla ávaxta og grænmetis leiðir gjarnan til þess að minna er borðað af óhollri fæðu , s.s. sykri , fitu , salti og unnum kjötvörum , " segir Laufey .
Tekur hún fram að í rannsókninni hafi verið búið að leiðrétta fyrir öllum slíkum áhrifum svo og fyrir líkamsþyngd , en fólk sem borðar mikið af grænmeti og ávöxtum er gjarnan léttara .
" Svo má ekki gleyma því að grænmeti og ávextir hafa áhrif á fleiri heilsufarsþætti en krabbamein , þá fyrst og fremst hjarta- og æðasjúkdóma og sykursýki .
" Á ég að drekka mjólk ? Má ég borða súkkulaði ? Á ég að borða súkkulaði fyrir hjartað ? Hefur mjólkurneysla slæm áhrif á líkamann ? Er hollt að borða kartöflur eða ekki ? Þetta er meðal þess sem fólk spyr reglulega í ljósi þeirra frétta sem berast .
Upplýsingarnar um hvað eigi að borða og hvað eigi að forðast í fæðunni virðast stöðugt vera að breytast og því getur verið erfitt fyrir fólk að reyna að fylgjast með og fara eftir öllum þeim ráðleggingum sem heyrast .
" Það er mjög skiljanlegt að fólk geti orðið ruglað í ríminu , því það er erfitt að átta sig á öllu upplýsingaflóðinu , " segir Laufey Steingrímsdóttir og tekur fram að ekki síst geti verið erfitt að átta sig á því hvað séu vandaðar rannsóknir og hvað aðeins dægurflugur sem ekki hafa verið kannaðar til hlítar .
Bendir hún á að hlutverk opinberra stofnana á borð við Lýðheilsustöð og Manneldisráð sé einmitt að taka saman rannsóknir um matvæli og næringu til lengri tíma , meta gildi þeirra og gefa síðan út opinberar næringarráðleggingar .
" Íslenskar ráðleggingar um mataræði byggjast á norrænum ráðleggingum sem unnar eru af hópi sérfræðinga frá öllum Norðurlandaþjóðunum og eru gefnar út á átta ára fresti .
Ráðleggingar um mataræði byggjast þannig á ítarlegri skoðun á rannsóknum sem hafa birst á viðkomandi sviði , ekki bara á einni rannsókn , " segir Laufey .
Tekur hún fram að sú rannsókn sem hér er fjallað um sé bæði umfangsmikil og vönduð og því full ástæða til að taka hana alvarlega .
Spurð hver sé lykillinn að hollu og góðu mataræði segir Laufey fjölbreytt mataræði vera það sem málið snúist um .
" Hollustan er ekki síst fólgin í því að stilla salti , sykri og harðri fitu í hóf .
Auk þess er mikilvægt að ávextir , grænmeti og gróft brauð eins og rúgbrauð eða annað gróft korn sé hluti af daglegri fæðu .
" Tómatar hafa áhrif Rannsóknir sýna að efnið lycopene sem finna má í tómötum getur dregið úr líkum á krabbameini í blöðruhálskirtli .
Að sama skapi er talið að efni í spergilkáli geti dregið úr líkum á þarmakrabbameini .
Draga má úr líkum á krabbameini með því að reykja ekki , borða hollan mat , passa þyngdina , neyta áfengis í hófi og gæta sín á sólinni .
