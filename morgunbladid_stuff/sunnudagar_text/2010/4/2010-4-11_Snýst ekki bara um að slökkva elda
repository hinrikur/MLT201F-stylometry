Það lýsir mikilli bjartsýni að stofna til rekstrar í miðri kreppunni .
En markmiðið er göfugt hjá þremur konum sem vilja sameina forvarnir , líkamsrækt og heilbrigðisþjónustu undir einu þaki .
Í Heilsuborg er opið hús í dag , laugardag , með hreyfingu , ráðgjöf , fyrirlestrum og ýmsum glaðningi .
Pétur Blöndal pebl@mbl.is Reist hefur verið skjaldborg um heilsuna .
Þrjár konur standa að Heilsuborg , þar sem brúað er bilið á milli líkamsræktar og heilbrigðisþjónustu .
Þær hafa ólíkan bakgrunn , Anna Borg er framkvæmdastjóri þjálfunarsviðs , en hún er í grunninn sjúkraþjálfari og einkaþjálfari , Hildur Kristjánsdóttir er markaðsstjóri og Erla Gerður Sveinsdóttir er framkvæmdastjóri lækninga- og fræðslusviðs en hún hefur starfað sem heimilislæknir .
" Þetta snýst um að bjóða upp á meðferð , fræðslu og líkamsrækt á einum stað , þannig að horft sé í heild á málefni hvers einstaklings , " segir Hildur .
" Nálgunin er sú að við viljum hjálpa fólki að njóta lífsins betur , " bætir Anna við , " að bæta heilsuna , auka hreyfinguna og hugsa um mataræðið .
Allt kemur þetta inn á andlega líðan fólks .
Við reynum jafnframt að meta þarfir hvers og eins og vísa þeim til sérfræðinga sem þeir þurfa helst á að halda , ekki síst upp á fræðslu og ráðgjöf .
" Hildur hristir höfuðið er hún rifjar upp nýlega frétt í fjölmiðlum .
" Fólk er farið að taka klemma , hjartalyf fyrir hross , til að auka brennsluna , sem sýnir að það er langt leitt í skyndilausnum .
" Þverfaglegt samstarf Það er langt síðan hugmyndin kviknaði að Heilsuborg .
" Erla er læknir og hefur talað mikið um að það skorti samvinnu á milli þeirra fagaðila sem sinna heilsu fólks , " segir Anna .
" Við erum með mikið af færu fagfólki , en það vinnur hver í sínu horni .
Útkoman væri miklu betri ef þeir fagaðilar sem hugsa um sama einstaklinginn gætu borið saman bækur sínar .
Erla vísar fólki kannski til næringarráðgjafa eða annarra sérfræðinga sem heimilislæknir en fær ekkert í hendur um afraksturinn af því nema sjúklingurinn hafi sjálfur frumkvæði að því og getur því ekkert unnið úr því .
" Anna hefur unnið að forvörnum sem einkaþjálfari á líkamsræktarstöðvum en fundist vanta tengingu á milli líkamsræktar og heilbrigðisþjónustu .
" Ég get nefnt sem dæmi að sjúkraþjálfarar eru kannski með fólk í endurhæfingu en svo er ekki byggt áfram á þeirri reynslu og þekkingu sem skapast til að stuðla að heilbrigðari lífsstíl .
Það má segja að hugmyndin að því að stofna Heilsuborg , þar sem sérfræðingar á öllum sviðum koma saman , hafi kviknað hjá okkur Erlu í fjölskylduboðum því við erum mágkonur .
Það var kveikjan að því að við hrintum þessu átaki í framkvæmd .
Annars vegar að tengja líkamsræktina við heilbrigðisþjónustuna og hins vegar að byggja upp þverfaglegt samstarf .
" Anna lítur á Hildi .
" Útskýri ég þetta nógu vel ? " " Þér tókst að segja þverfaglega , " svarar Hildur og hlær .
Áhersla á forvarnir Viðbrögðin hafa verið góð , að sögn Hildar , en þó segir hún að of fáir viti af þeirri þjónustu sem í boði er á Heilsuborg .
" Þeir sem hafa komið á námskeið hjá okkur eru ánægðir og við finnum að þörf er fyrir þessa þjónustu , enda er hún ekki í boði annars staðar .
Við leggjum okkur líka fram um að vera öðruvísi , erum ekki með hávaðatónlist , eins og á sumum líkamsræktarstöðvum , heldur reynum að skapa notalega stemningu .
" En það er óneitanlega erfitt að hefja rekstur í miðri kreppu , að sögn Önnu .
" Við leggjum mesta áherslu á forvarnir og lífsstílstengda sjúkdóma , en reynum að halda kostnaði niðri eins og hægt er .
Við erum í raun að selja okkar þjónustu ódýrara en við stöndum undir , þannig að við þurfum að vaxa hratt til að ná endum saman .
" Hildur skýtur inn í : " Það hjálpar ekki til að viðhorfið hjá stjórnvöldum virðist vera þannig að fólk á biðlistum kosti ekkert og forvarnir eru því einskis metnar .
" " Sparnaðaraðgerðirnar í heilbrigðiskerfinu fela í sér að dregið er úr fjárveitingum til forvarna en þá verður bara til meiri kostnaður annars staðar , " segir Anna .
" Það er ekki sparnaður til lengri tíma litið .
En reyndar hafa aldrei neinir fjármunir verið settir í forvarnir , að heitið getur .
" Og ástandið er miklu verra en fólk gerir sér grein fyrir , að sögn Hildar .
" Mér finnst þróunin ógnvekjandi .
Offita er ört vaxandi vandamál , ekki síst offita barna , en það er nokkuð sem við höfum áhuga á að vinna gegn .
Hreyfingarleysið er miklu meira en fólk gerir sér grein fyrir .
Við erum að fá til okkar fólk sem hefur aldrei stigið fæti inn í líkamsræktarstöð .
Hér líður því vel – því finnst í lagi að vera hér í jogginggallanum að hreyfa sig .
" Offitan er alvarlegt vandamál , að sögn Önnu .
" Þá skapast hætta á því að fólk fái þessa lífsstílstengdu sjúkdóma og margir sem leita til okkar eru jafnvel með þá alla , en offitu fylgir til dæmis hætta á sykursýki , hærri blóðþrýstingi og hjarta- og æðasjúkdómum .
" En fjölmargt annað er í boði í Heilsuborg fyrir fólk með ólík áhugasvið , til dæmis jóganámskeið og golfnámskeið .
" Við viljum fyrst og fremst stuðla að heilbrigðari lífsstíl hjá fólki og koma þannig í veg fyrir sjúkdóma , ekki bara slökkva elda , " segir Anna .
" Þegar búið er að gera heilsufarsmælingar og meta ástandið bjóðum við upp á mismunandi leiðir og oft er aðalatriðið að koma hreyfingunni í lag .
" Aldrei fyrr hlakkað til ræktarinnar " Ég sagði við hana Erlu um daginn að ég öfundaði alltaf fólk af því að hafa þörf fyrir að fara í ræktina , en nú finn ég þessa þörf hjá mér líka , " segir Ingigerður Sigmundsdóttir , sem ákvað um áramót að fara að hreyfa sig og stefnir á Esjuna .
" En ekki segja frá því í viðtalinu ! " bætir hún við .
– Of seint , segir blaðamaður .
" Æ , ég hef breitt bak , " segir hún og hlær .
" Ég var að minnsta kosti með áform um að hreyfa mig , en ég er ekki nokkur manneskja í brjálaða leikfimi , að vera pínd áfram .
Svo gekk ég þarna inn og það var bara farið rólega í sakirnar , farið upp að sársaukamörkum og smám saman gat ég alla hluti .
Ég fór í þolpróf í gær og hefði aldrei trúað því að ég kæmi svona vel út .
Ég var í efsta skala – það er alveg með ólíkindum ! Mér fer svo rosalega fram og ekki með látum .
Þetta er ný upplifun fyrir mér og ég er ofboðslega ánægð .
Ég hef aldrei hlakkað til að fara í ræktina fyrr og hef ég oft puðað ýmislegt .
Það er líka gott að alltaf er hægt að leita til fagfólks .
" Popparar þurfa að vera í formi " Þetta er náttúrlega meira en líkamsrækt , " segir Eyjólfur Kristjánsson , sem er í sjúkraþjálfun hjá Önnu Borg .
" Ég hef átt í vandræðum með vinstra hnéð á mér og á það rætur að rekja til mikillar skíðamennsku , en ég var skíðakennari árum saman í Kerlingarfjöllum .
Það getur farið illa með hnéð að þjösnast á því lengi .
Ég fékk þann úrskurð að ég þyrfti að fara í sjúkraþjálfun og var ávísað á Heilsuborg .
Ég finn mikinn mun eftir að hafa verið þarna í smátíma .
" Eyjólfur segist nota tímann til að taka á í tækjasalnum enda þurfi hann að vera í formi .
" Ég syng og spila um allt land og það þýðir ekkert að bæta á sig aukakílóum .
Þó svo að Kristján Jóhannsson og Pavarotti séu með þau , þá gengur það ekki í poppinu .
Stór bringa og stór magi hjálpa þeim að syngja óperuna en gerir lítið fyrir okkur poppsöngvarana .
" Hann segist stunda skíðin ennþá og fara með konu sinni norður á skíði út af snjóleysinu fyrir sunnan .
" En ég er að verða 49 ára eftir viku og til þess að geta stundað svona sport verður maður að halda sér í formi .
Það gerir mér kleift að gera það sem ég vil gera .
Og það sést vel á því að ég er enn í fótbolta tvisvar í viku .
" Kósí og heimilislegt " Mér finnst kósí og heimilislegt að fara í ræktina í Heilsuborg , " segir Elín Reynisdóttir , hefur eiginlega engan tíma til að tala við blaðamann , því hún er að hlaupa út úr húsi til að taka þátt í Bollywood-sýningu .
En blaðamanni tekst þó að draga nokkur orð upp úr henni .
" Ég er í hópi kvenna sem mæta þrisvar í viku til Önnu Borgar .
Hún er í uppáhaldi .
Og dagskráin er fjölbreytt , einn daginn förum við á milli stöðva , annan förum við í " body pump " og þriðja erum við í æfingasalnum .
Hún vigtar okkur líka og fylgist með okkur .
Og það er gott til þess að vita að hægt er að leita til lækna og sérfræðinga , þó að ég þurfi ekki enn á því að halda – kannski þegar ég eldist , " segir hún og hlær .
Miðað við spanið sem er á Elínu er mikilvægt fyrir hana að vera í sæmilegu formi , en hún vinnur við förðun hjá Ríkisútvarpinu , farðar fyrir kvikmyndir og fer bráðum utan með Evróvisjónhópnum .
" Svo þegar frítími gefst inni á milli fer ég í Heilsuborg og næ aftur heilsu , " segir hún og hlær .
