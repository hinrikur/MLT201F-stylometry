Hjá Veðurstofu Íslands við Bústaðaveg starfar 12 manna teymi við að fylgjast með hverri einustu hreyfingu jarðskorpunnar allt frá þeirri smæstu upp í mestu hamfarir .
Þau eru sérfræðingar á heimsmælikvarða og fólkið sem stendur að baki þeim einstöku upplýsingum sem við styðjumst við þegar náttúran fer af stað .
Una Sighvatsdóttir una@mbl.is Ísland er meðal yngstu landa jarðar og eins og þjóðin þekkir af eigin raun er landið enn lifandi og í mótun .
Skjálftar eru tíðir , jörðin rifnar og glóandi kvikan flæðir úr iðrum hennar með miklu sjónarspili líkt og nú á sér stað á Fimmvörðuhálsi við Eyjafjallajökul .
Þegar þessir atburðir verða þyrstir landsmenn í upplýsingar , bæði af öryggisástæðum og af einskærum áhuga .
Flestir kannast því við vefsíðu Veðurstofunnar , vedur.is , og þann mikla fróðleik sem þar er að finna á jarðskjálftakortum en færri gera sér þó grein fyrir því hversu einstakt það er að almenningur hafi svo greiðan aðgang að jafnlæsilegum upplýsingum .
Þetta má þakka tvennu , annars vegar elju og metnaði starfsfólks Veðurstofunnar og hins vegar því öfluga kerfi sem notast er við á Íslandi .
" Það sem gerir kerfið okkar svona einstakt er hvað við erum fljót að staðsetja litla skjálfta til þess að geta séð þegar atburðirnir verða , " segir Steinunn Jakobsdóttir , jarðeðlisfræðingur og verkefnastjóri jarðváreftirlitsins .
Hið svokallaða SIL-kerfi var hannað sem samnorrænt verkefni af Reyni Böðvarssyni jarðskjálftafræðingi við háskólann í Uppsölum í Svíþjóð .
Fyrstu stöðvarnar voru settar upp á Suðurlandi 1989-90 vegna þess að vitað var með 90% vissu að þar yrðu stórir skjálftar innan 20 ára .
Síðan hefur kerfið verið þróað áfram samhliða örum framförum í tækninni og er nú orðið heimsþekkt enda íslenskir fræðimenn með þeim fremstu í heiminum við að staðsetja smæstu jarðskjálfta .
Engu að síður er það aðeins notað hér á Íslandi og í Svíþjóð .
" Það er kannski af því að við erum ekki nógu gott sölufólk , " segir Steinunn og brosir út í annað aðspurð hvers vegna kerfið hefur ekki náð meiri útbreiðslu .
Mikill áhugi hafi komið að utan á því að fá kerfið , m.a. frá Indlandi , en illa hafi gengið að fá fjármagn fyrir verkefnið .
" Við höfum nú alltaf verið svo fá að við komumst varla yfir allt það sem við viljum gera , hvað þá að við gefum okkur tíma til að fara í markaðssetningu .
" Þegar þau hófust handa við að þróa kerfið fyrir 20 árum gerðu margir lítið úr þeirri fyrirætlan að fylgjast með smæstu jarðskjálftunum .
Sú ákvörðun hefur hins vegar margsannað sig að sögn Steinunnar , því smæstu skjálftarnir geta gefið bestu tækifærin til að greina hvað er að gerast eins og sést í undanfara eldgossins nú , þar sem flestir skjálftarnir voru innan við 3 að styrkleika .
En allar þessar upplýsingar væru til lítils fyrir almenning ef þær væru ekki aðgengilegar á máli leikmannsins .
" Við höfum meðvitað tekið þá stefnu að setja allt strax á vefinn og gera þetta eins sjálfvirkt og hægt er , " segir Steinunn .
" Fyrir vikið sitja vísindamenn út um allan heim og fylgjast með eldgosum á Íslandi og margir landsmenn líka .
Ótrúlegasta fólk kemur og segir " ég skoða kortin ykkar á hverjum morgni " .
Okkur finnst skemmtilegt að geta gert þetta svona því við erum fámennur hópur en reynum að gera okkar besta .
" Annar styrkur kerfisins á Íslandi er hve boðleiðir eru stuttar á milli fræðimanna á Veðurstofunni , í Háskólanum og til Almannavarna .
Jarðváreftirlitið hikar ekki við að hringja beint í Almannavarnir ef eitthvað er í gangi en þetta segir Steinunn að margir erlendir fræðimenn telji ótrúlega frjálslegt en um leið mikla ábyrgð .
Þegar allt þetta kemur saman verður hins vegar til kerfi sem reynst hefur einstakt til að bregðast við þeirri miklu virkni sem kraumar undir yfirborði Íslands .
" Við erum sennilega allt of hógvær , " segir Steinunn og hlær .
Við erum af gamla skólanum , viljum frekar gott innihald en gylltan ramma sem gleymdist að setja myndina í .
" 