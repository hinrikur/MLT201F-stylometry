Að hlusta á vandaðan upplestur er eitt það ánægjulegasta sem hægt er að una sér við .
Upplestur þar sem saman fer lifandi en látlaus lestur , góð raddbeiting , skýr og eðlilegur framburður og réttar áherslur og hrynjandi .
Fréttalestur er líklega sá upplestur sem við hlustum oftast á .
Fréttir af hörmungum heimsins , gleðilegum fréttum , sorglegum fréttum og skondnum og skrýtnum fréttum .
Fréttaþulir útvarps og sjónvarps eru því þær fyrirmyndir sem flestir hafa þegar kemur að upplestri .
Mér er minnisstæð unga fréttakonan sem mætti til mín í leiðsögn .
Hún hafði undirbúið textann sinn vandlega með þeim lestrartóni sem henni fannst tilheyra fréttalestri , þ.e. með sönglandi lestóni sem reis og hneig taktfast .
Í ofanálag var stafsetning orðanna látin stjórna framburðinum .
Þetta taldi hún hið eina sanna lestrarlag fréttamannsins .
Henni til undrunar hugnaðist mér þetta ekki og gerði allt til að brjóta það upp , gæða lestur hennar lífi , ná fram flæði með eðlilegum talmálsstíl .
Henni tókst það auðvitað með glans .
Vandaður upplestur felst í að gefa orðunum líf , láta þau fljúga inn í eyru hlustenda , láta flutninginn hljóma sem eðlilega frásögn fremur en orð lesin af blaði í einhvers konar kapphlaupi við tímann .
Lesturinn þarf að vera eins talmálslegur og mögulegt er án þess að stíll hans glatist .
Vert er að hafa í huga að ritmál er skráning á talmáli en ekki öfugt .
Í vönduðum upplestri má nefnilega fella brott hljóð , láta þau laga sig hvert að öðru og víkja þannig frá stafsetningu orðanna .
Eðlilegt getur verið að bera ekki fram h-ið í orðinu hann ef það ber ekki áherslu líkt og í setningunni , " ég sá ´ ann stinga sér í laugina " .
Þ verður að sama skapi gjarnan að ð-i í orðum sem ekki bera áherslu líkt og í setningunni " ég sá ðá sökkva " .
Þá er ekkert athugavert við að hljóðin r og s renni saman í orðinu vorsól og verði / vossól / og allir bera alltaf fram – bl- en ekki – fl- í orðinu kafli , þ.e. / kabli / , hvað sem stafsetningunni líður .
Og – fn- , í ósamsettu orði , er borið fram – bn- líkt og í orðunum ofn og hrafn , þ.e. / obn / og / hrabn / .
Orðið hálfnað er eðlilegt að bera fram / hálnað / og sama á við um orðið horfði sem borið er fram / horði / , þ.e. f-ið er í báðum tilvikum fellt brott .
Í öllum framantöldu dæmunum telst það óeðlilegur og tilgerðarlegur framburður ef öll hljóð stafsetningarinnar eru borin fram .
Loks finnst mér alltaf fara betur á því að segja börnonum fremur en börnunum .
Í vönduðum upplestri þarf einnig að huga að áherslum .
Þær þurfa að koma á rétta staði svo flutningurinn verði eðlilegur .
Í íslensku er aðaláhersla nær alltaf á fyrsta atkvæði , í ósamsettum og samsettum orðum .
Við segjum ʹfréttir en ekki fréttʹir , ʹhraunstraumur en ekki hraunʹstraumur og ʹsjónvarpsfréttir en ekki sjónvarpsʹfréttir eins og oft heyrist í formlegum flutningi þar sem áherslan er flutt til .
Einnig þurfa þau orð í setningunni sem bera mesta merkingu , eða upplýsinguna , að fá meiri áherslu en önnur .
Í Kastljósi Sjónvarpsins er oft sagt : " Við komum aftur eftir stutta stund " , með áherslu á stund .
Þar sem gera má ráð fyrir að viðkomandi komi aftur eftir stutta – en ekki langa stund – er eðlilegra að segja : " Við komum aftur eftir stutta stund " og láta þungann lenda á orðinu stutta .
Miklu skiptir þó að áherslan sé ekki mynduð með höggi heldur fer betur á því að hægja lesturinn ögn þegar kemur að þessu orði , lyfta undir það og teygja á því .
Fæstir fá þjálfun í að lesa upphátt fyrir aðra .
Hafa í mesta lagi lesið upphátt fyrir kennarann og foreldrana í lestrarnámi sínu .
Það er því mikilvægt strax í upphafi lestrarnámsins að leiðbeina nemendum um lögmál þau sem gilda um vandaðan upplestur .
