Margir eiga plötu sem breytti lífi þeirra .
Sumir stálplötu , sem grædd var í þá eftir slys .
Platan sem breytti lífi mínu var ekki stálplata .
Hún var hljómplatan Teenager of the Year með Frank Black .
Frank Black , þá Black Francis , sleit hljómsveitinni Pixies árið 1992 , við lítinn fögnuð aðdáenda hennar .
Ári seinna sendi hann frá sér plötuna Frank Black , sem fáir gagnrýnendur skildu til fulls .
Þar sýndi hann þó tónlistarlega snilldartakta sem voru langtum fremri nokkru því sem hann hafði afrekað með hljómsveitinni sinni .
Í júní 1994 kom svo það verk sem hér er til umfjöllunar , Teenager of the Year .
Sá sem þetta ritar féll gjörsamlega í stafi yfir þeim stórfenglegu hæfileikum sem listamaðurinn sýndi þar .
Tónlistin var eins og úr annarri vídd – frumleikinn og sprengikraftur sköpunarinnar algjör .
Maðurinn lék sér að hinum ýmsu tónlistarstefnum , eins og hann væri að gera grín að þeim og hæðast að dauðlegum tónlistarmönnum sem aldrei höfðu komist út úr aðþrengjandi umgjörð hins hefðbundna .
Vínylplatan var tvöföld og lögin voru 22 talsins , hvert öðru snjallara .
Líklega hefur undirritaður ekki hlýtt oftar á nokkra plötu , fyrr eða síðar .
Engu að síður hljómar hún nú , 16 árum síðar , alveg jafn stórkostlega og júnídaginn forðum .
Því er ekki að neita að Black , sem hefur núna aftur tekið upp nafnið Black Francis , hefur aldrei aftur náð þvílíkum hæðum í tónlistarsköpun sinni , þótt hún hafi verið ærin síðan .
Á þessum langa ferli hefur margoft glitt í sömu snilldina , en aldrei hefur hann náð að gera jafn heilsteypt listaverk .
Frank Black verður því að sætta sig við að vera ætíð mældur á stiku sinna fyrstu tveggja platna , sem tvímælalaust teljast til höfuðverka hans og fremstu listaverka popptónlistarsögunnar .
Það er auðvitað ósanngjarnt , en bláköld staðreynd engu að síður .
Ívar Páll Jónsson 