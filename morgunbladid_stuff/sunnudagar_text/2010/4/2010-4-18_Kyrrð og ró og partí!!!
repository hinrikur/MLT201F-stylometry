Í spjalli við bandaríska fræði- og eljumanninn Dick Ringlers um skáldið og vísindamanninn Jónas Hallgrímsson kom drykkjumaðurinn Jónas líka við sögu , enda ljóst , eins og Ringler sagði , að til þess að skilja skáldið verði menn að þekkja manninn .
Annað sem hann sagði í spjallinu , en er ekki í þeim hluta þess sem birtist í Morgunblaðinu , var að Jónas hefði þurft gleðina og glauminn .
Víst lifðu ýmis íslensk skáld og rithöfundar oft hátt í Kaupmannahöfn á árum áður og gera eflaust enn .
Í greinasafni sínu Making an Elephant , sem kom út í fyrra , ræðir enski rithöfundurinn Graham Swift meðal annars hvernig þráin eftir einveru / vinnufriði togast á við það að geta gleymt sér um stund í glaum og gleði , en hann er sjálfur gleðimaður ekki síður en vandaður og góður rithöfundur .
Einna best segir hann að þetta felist í lýsingu sem ónefndur spænskur rithöfundur gaf honum á hinni fullkomni vinnuaðstöðu skáldsins : Afskekkt friðsæl eyja sem á er aðeins eitt friðsælt hús .
Í því húsi er herbergi með skrifborði og kyrrð sem líkist helst því að koma inn í munkaklefa .
Í herberginu eru einnig dyr og á bak við þær dyr er diskótek .
Halldór Laxness er dæmi um rithöfund sem leitaði að næði til að skrifa utan landsteinanna , enda var það eflaust ekki ólíkt því að vera í hálfgerðri einangrun að vera til að mynda staddur suður á Sikiley að skrifa Vefarann mikla frá Kasmír sumarið 1925 .
Að vera innan um framandlega menningu og tungumál sem maður ekki skilur er eins og að vera á afskekktum stað , á einskonar eyðieyju , en þó nærri lífi og fjöri eins og sjá má á bréfi sem hann skrifar Morgunblaðinu í lok júlí það ár : " Hjer leika allar heimsins tungur í einni ringulreið : Kínverskir pótentátar skála við hispursmeyjar úr Bandaríkjunum , og málaðar auðmæringafrúr frá Piume og Marseille rjetta handarbakið að vörum hálfblankra listamanna norðan úr heimi og þiggja koss , en enskar kellingar , sem líta út eins og hundrað og fertugir indíánahöfingjar , taka upp vindlinga hylki og bjóða hómósexualistiskum dansmeisturum frá Napóli , en meðan alt þetta gerist , er stiginn foxtrott og tangó , sungið og híað og hlegið , eða talað hljóðskraf og þuklað og strokið , en jazz-djöfullinn grenjar á alt saman með viðlíka krafti og uppskipunarvjel í Leith .
" 