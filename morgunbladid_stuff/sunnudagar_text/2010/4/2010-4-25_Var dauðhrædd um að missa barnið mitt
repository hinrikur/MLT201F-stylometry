Drífa Baldursdóttir er 29 ára þriggja barna móðir sem eignaðist eitt barna sinna fyrir tímann af orsökum sem rekja má til keiluskurðar .
Hún segist þakklát fyrir það að 5 ára dóttir sín sé á lífi og heilbrigð í dag .
" Það var fyrir algjöra tilviljun að leghálsinn í mér var athugaður þegar ég gekk með miðdóttur mína , " segir hún .
Féll í yfirlið " Meðgangan hafði gengið ágætlega fyrir utan einhverjar blæðingar sem gerðu mig reyndar frekar áhyggjufulla .
En síðan þegar leið á meðgönguna fór ég að verða mjög orkulaus .
Svo var það einu sinni að ég var að skoða íbúð með manninum mínum sem það leið yfir mig .
Mig svimaði mikið eftir það og ég fann fyrir mikilli ógleði .
Í mæðraskoðun stuttu eftir þetta mældist ég mjög lág í járni og kallaði ljósmóðirin þá til lækni .
Fyrir tilviljun var Hildur Harðardóttir á vakt en hún hefur einmitt tekið þátt í rannsóknum vegna leghálsbilana af völdum keiluskurða .
Hún hafði ekkert áhyggjur af járninu , sem ég var á þeim tíma stórhneyksluð á , heldur hafði hún meiri áhuga á því að ég hafði farið í keiluskurð og sama ár og ég varð ólétt , aðgerð vegna fósturláts .
Eftir að hún hafði skoðað leghálsinn sendi hún mig í leghálsmælingu .
" Drífa segist ekki hafa verið í sérstöku meðgöngueftirliti vegna keiluskurðarins frá upphafi meðgöngu , eða hafi henni verið sagt frá þeirri áhættu á sínum tíma sem hún tæki með því að fara í keiluskurð .
" Auðvitað hefði það ekki breytt því hvort ég hefði farið í keiluskurðinn eða ekki , en mér finnst að það ætti nú að segja manni frá því að þetta geti valdið leghálsbilun á meðgöngu .
Ég meina , margir reykja sígarettur þó það standi stórum stöfum á pakkanum að það geti drepið .
Fólk sleppir því kannski ekki að reykja við það , en er samt sem í sífellu minnt á áhættuna sem það er að taka .
Síðan er ég ólétt og ég veit ekki einu sinni af áhættunni sem keiluskurðurinn hefur skapað .
Ég veit að ég er ekki sú eina sem hefur lent í þessu .
Ég held í dag úti síðunni fyrirburar.is þar sem ég hef rætt við margar konur sem segja sömu sögu .
" Hreyfði sig ekki í mánuð Þegar Drífa fór í leghálsmælingu kom í ljós að leghálsinn var farinn að styttast eins og vaninn er þegar stutt er í fæðingu .
Þá var hún aðeins komin rúma 6 mánuði á leið .
" Ég hafði samt ekki fundið neina verki eða samdrætti sem er vaninn þegar um fyrirburafæðingar er að ræða .
En það er víst einnig einkenni á leghálsbilun sem orsakast m.a. af keiluskurðum að það koma engir samdrættir .
Þetta gerðist allt svo hratt .
Þegar ég kom síðan í aðra leghálsmælingu eftir viku var leghálsinn búinn fullstyttast og farinn að opnast eins og hann er í byrjun fæðingar .
Okkur var sagt að það væru miklar líkur á að ég myndi fæða fljótlega .
Ég var strax lögð inn á meðgöngudeildina og mátti bara liggja .
Fyrsta nóttin var ótrúlega erfið .
Ég var í herbergi með konu sem var gengin fulla meðgöngu .
Það var bara eitt tjald á milli okkar og meðan hún talaði um barnið sem hún væri að fara að eignast við gestina sína , var ég dauðhrædd um að ég væri að fara að missa barnið mitt .
Ég var á því tímabili meðgöngunnar að lífslíkurnar voru ekki miklar ef það myndi fæðast þarna .
" Við tók mánaðarlega í sjúkrarúminu hjá Drífu .
" Ég trúi því varla svona eftir á , hvað þetta var stuttur tími sem ég lá þarna , mánuður er ekki svo langur tími þannig séð .
Mér fannst þetta vera óratíma að líða þá .
Ég mátti ekkert standa upp úr rúminu nema til að fara á klósettið og þurfti ég að liggja með hærra undir fótunum síðustu vikurnar .
Það komu stundir þar sem mig langaði bara helst að fæða strax og svo var ég auðvitað að deyja úr samviskubiti yfir því að hugsa svona .
En það var bara svo erfitt að liggja kyrr svona lengi .
Ég fékk aðeins að fara í hjólastól upp á vökudeild þar sem þau sýndu mér tækin sem barnið mitt þyrfti að vera í fyrstu vikurnar .
" Fæddist í 29. viku Drífa segir að þegar dóttir þeirra fæddist hafi það ekki verið svo mikið sjokk þegar hún hafi verið sett í hitakassa á vökudeildinni .
" Við vorum svo vel undirbúin eftir að hafa verið þarna í heilan mánuð í algerri óvissu .
Hver dagur sem hún hélst inni í maganum jók lífslíkur hennar .
Læknarnir voru alltaf að hrósa mér fyrir það hve jákvæð ég var .
En ég var dauðhrædd hvern einasta dag um að hún kæmi alltof snemma og var viðbúin því að það gæti verið sá dagur sem ég myndi missa hana .
Ég vissi að ef hún næði að vera inni í 28 vikur værum við komin yfir mestu áhættuna og lífslíkurnar strax betri .
Ég var því bara þakklát fyrir hvern einasta dag sem hún hélst inni .
Hún fæddist síðan eftir 29. vikna meðgöngu .
Þegar hún fæddist heyrði ég hana gráta en það sýnir heilbrigði svo mér fannst gott að heyra í henni .
Ég var samt svo ótrúlega hrædd og átti erfitt með að róa mig niður .
Við fengum að sjá hana örstuttu eftir að hún fæddist og leyfði læknirinn okkur að koma aðeins við hana með nokkrum fingrunum áður en hann fór með hana upp á vökudeild .
" Uppi á vökudeild var dóttir þeirra tengd við alls konar tæki og fékk öndunaraðstoð með síblásturstæki .
" Það er kannski skrýtið en ég varð svo róleg þegar ég sá hana liggja þarna tengda við öll þessi tæki .
Kvíðinn sem hafði verið á meðgöngunni um að missa hana var farinn og ég var bara svo glöð að sjá hana heila á húfi .
Þarna var hún svo í 2 mánuði þangað til við gátum farið með hana heim .
" Saumur við leghálsinn Drífa segir að dóttir sín sé alheilbrigð og þetta hái henni ekki í dag .
" Hún var mjög létt sem ungbarn og seinni til að byrja að ganga en það er eðlilegt með fyrirbura .
Hún var einnig með astma fyrstu tvö árin en hann hvarf svo .
Ég geri mér auðvitað grein fyrir því hve heppin ég var .
Ég las einmitt skýrslu frá þessu ári , árið 2005 , og sá hve margar konur hefðu misst barnið sitt út af leghálsbilun , það var aðal orsökin .
Þegar Drífa gekk með næsta barn sitt var fylgst vel með henni og var settur saumur við leghálsinn til þess að styrkja hann .
" Sú meðganga var reyndar líka styttri en eðlilegt er .
En hún náði samt upp í 37 vikur og er það talið vera vegna saumsins sem settur var í til að halda leghálsinum saman .
Dóttir mín átti við öndunarörðugleika að stríða við fæðingu og var því sett í hitakassa en þar var hún bara í nokkra klukkutíma þangað til hún fékk að koma til okkar í Hreiðrið .
Daginn eftir gátum við síðan farið með hana heim .
" " Ég veit að ég er mjög heppin miðað við margar aðrar konur sem hafa fengið leghálsbilun .
Ég held að dóttir mín væri ekki á lífi í dag ef Hildur Harðardóttir læknir hefði ekki verið á vakt þegar ég kom í skoðun og tekið þetta svona alvarlega .
Við ákváðum líka að skíra dóttur okkar í höfuðið á henni .
" 