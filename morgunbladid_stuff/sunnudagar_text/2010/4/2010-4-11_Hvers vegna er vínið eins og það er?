Það eru fjölmargir þættir sem hafa áhrif á hina endanlegu útkomu – vínið sem við smökkum í glasinu .
Sumt skiptir meira máli en annað .
Það hvar vínið er ræktað er einn mikilvægasti áhrifaþátturinn .
Vín sem ræktuð eru í svölu loftslagi eru yfirleitt sýrumeiri og lægri í áfengi en jafnframt geta þau verið mjög arómatísk .
Þrúgur sem þroskast hægt yfir langan tíma ná oft mikilli breidd í bragði þótt þær séu léttar og liprar .
Vín sem ræktuð eru í heitu loftslagi eru hins vegar dýpri og þyngri .
Þau eru litmeiri og yfirleitt hærri í áfengi þar sem meiri þrúgusykur er í vínberjunum .
Hvaða þrúga er notuð í vínið hefur sömuleiðis mikil áhrif á hvers konar vín verður til .
Staðsetning vínekrunnar ræður því hins vegar að miklu leyti hvers konar vínvið er hægt að rækta .
Í Evrópu gilda strangar reglur um hvaða þrúgur megi nota í tilteknum héruðum og byggist það á gömlum hefðum .
Í Chianti í Toskana er það Sangiovese , í Rioja á Spáni Tempranillo og í Bordeaux í Frakklandi Cabernet Sauvignon .
Stundum er staðurinn þrúgunni yfirsterkari , þ.e. karaktereinkenni héraðsins eða ekrunnar yfirgnæfa einkenni þrúgunnar .
Þetta er það sem Frakkar kalla terroir þegar þeir vísa til staðbundinna einkenna vína .
Á ekrunni sjálfri eru svo margar ákvarðanir teknar sem hafa áhrif á vínið .
Með því að fækka þrúgnaklösum á hverjum runna er hægt að fá öflugra og meira vín .
Þá verður hins vegar uppskerumagnið að sama skapi minna .
Aldur vínviðarins hefur sömuleiðis áhrif en eldri plöntur með dýpri rætur gefa af sér bragðmeiri ávöxt .
Það á hvaða tímapunkti þrúgurnar eru tíndar er ein mikilvægasta ákvörðunin í ferlinu .
Í víngerðarhúsinu er margt sem stuðlar að því að móta vínið .
Víngerðarmaðurinn þarf til dæmis að ákveða hvaða ger hann notar , hversu lengi safinn er í snertingu við hratið , við hvaða hitastig víngerjunin á sér stað og hvort vínið sé gerjað í stáltönkum , opnum kerum eða eikartunnum .
Þegar víngerjuninni lýkur þarf að meta hversu lengi vínið á að bíða áður en það er sett á flöskur .
Á mörgum svæðum tíðkast að geyma vínið á eikartunnum í einhverja mánuði og jafnvel ár fyrir átöppun .
Það hvaða tunnur eru notaðar , hversu stórar , hversu gamlar og hversu sviðnar að innan breytir bragði vínsins .
Loks þarf víngerðarmaðurinn að búa til hina endanlegu blöndu .
Hann er ekki bara með eina tunnu af víni heldur margar , stundum eru ræktaðar mismunandi þrúgur og í víngerðarhúsinu getur verið vín af mismunandi vínekrum eða svæðum innan vínekru .
Það hvort allt fer í eina stóra blöndu eða hvort bestu droparnir séu notaðir í að búa til " ofurvín " er stór ákvörðun .
Við sem kaupum loks flöskuna ráðum svo hvenær við opnum hana .
Aldur vínsins hefur nefnilega töluvert um það að segja hvernig vínið bragðast .
Stundum njóta vín góðs af því að bíða í einhvern tíma , jafnvel drjúga stund .
Í öðrum tilvikum er skynsamlegast að bíða ekki neitt – vínið mun ekki batna .
Steingrímur Sigurgeirsson Næst : Rauðu þrúgurnar 