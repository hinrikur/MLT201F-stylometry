Áhugafólki um nepalska matargerðarlist býðst nú einstakt tækifæri til að skerpa á þekkingu sinni og hæfni en nepalski matreiðslumeistarinn Deepak Panday býður fólki upp á námskeið í eldhúsinu á veitingastað sínum Kitchen – Eldhús á Laugavegi – því að kostnaðarlausu .
" Fólk þarf bara að hringja í mig eða senda mér tölvupóst og við finnum tíma .
Þægilegast er að áhugsamir komi í hópum , til dæmis sex eða sjö saman en ég er líka til viðtals um að leiðbeina smærri hópum .
Get þess vegna tekið á móti einum og einum í einu , " segir Panday sem þegar hefur leiðbeint nokkrum Íslendingum í eldhúsi sínu .
Spurður hvers vegna hann geri þetta án endurgjalds svarar Panday því til að hann líti á það sem skyldu sína að miðla af þekkingu sinni og reynslu .
Og hún er ekki af skornum skammti , hann starfaði um 26 ára skeið sem matreiðslumeistari í Lundúnum eftir að hafa flutt þangað frá Nepal .
Panday þekkir indverska matargerðarhefð líka eins og lófann á sér .
" Maður veit aldrei hvenær tími manns er á þrotum .
Ég gæti hrokkið upp af í dag eða á morgun .
Þess vegna finnst mér mikilvægt að miðla þekkingu minni til annarra sem hafa áhuga á nepalskri eða indverskri matargerð .
Af viðtökum Íslendinga að dæma virðist sá áhugi umtalsverður hér á landi , " segir hann .
Sjálfur man Panday vel eftir lærimeisturunum sínum og nafngreinir tvo matreiðslumeistara með svo löng nöfn að útilokað er að hafa þau eftir hér .
" Maður gleymir ekki velunnurunum sínum .
" Panday hefur ekki áhyggjur af því að kennslan verði til þess að fólk hætti að sækja veitingastaðinn hans , töfri bara fram nepalskar krásir heima .
" Þvert á móti .
Fólkið sem lærir hjá mér kemur til með að bjóða vinum og vandamönnum í mat og vonandi vekja áhuga þeirra á nepölskum mat .
Til að svala forvitni sinni kemur þetta fólk síðan til okkar , " segir hann brosandi .
Annars er þetta aukaatriði , að áliti Pandays .
" Vitaskuld þarf maður að hafa í sig og á en persónulega fæ ég miklu meira út úr því að láta gott af mér leiða en að græða peninga , " segir hann .
Þegar Panday er spurður hvort hann líti á sig sem einskonar matarsendiherra þjóðar sinar baðar hann út öllum öngum .
" Nei , nei , nei , ég myndi aldrei taka mig svo hátíðlega .
" Hráefnið engin fyrirstaða Panday segir hráefnið enga fyrirstöðu vilji Íslendingar matreiða að hætti Nepala .
Grunnurinn í vinsælustu réttunum þar eystra er ekki ólíkur því sem við eigum að venjast , fiskur og aðrir sjávarréttir , kjúklingur og lamb .
Það er helst að kryddjurtirnar séu framandi .
" Lendi fólk í vandræðum með þær kemur það bara til mín .
Hér er nóg til , ég panta kryddjurtir reglulega beint frá Nepal .
Ég bý til dæmis til allt masala sjálfur .
Það er ekki svo flókið .
" Í Kitchen – Eldhúsi er Nemari-matargerð í öndvegi .
Maturinn er mjög bragðmikill og talinn heilsusamlegastur af nepölskum mat , hann þykir leika við bragðlaukana , þar sem notuð er sinnepsolía og fjöldi krydda , svo sem cumin , sesamfræ , turmeric , hvítlaukur , engifer , fennikka , lárviðarlauf , negull , kanill , pipar , chili , sinnepsfræ og síðan en ekki síst er Lapsi ( súraldin ) mikið notað ásamt öðrum sérstökum jurtum og kryddi .
Kitchen – Eldhús hélt upp á eins árs afmæli sitt í lok síðasta mánaðar og Panday er á heildina litið ánægður með viðtökurnar .
" Þetta hefur gengið upp og niður en við vorum undir það búnir .
Þetta er eini nepalski veitingastaðurinn á Íslandi og það tekur tíma að ryðja brautina .
Nepölsk matargerðarhefð er ákaflega frábrugðin þeirri íslensku .
Síðasta sumar og haust voru býsna góð en það var rólegt hjá okkur kringum jólin .
Kannski er það bara eðlilegt á Íslandi ? Traffíkin er hægt og rólega að aukast núna og við erum bjartsýnir á sumarið .
" Enda þótt Kitchen – Eldhús njóti vinsælda meðal erlendra ferðamanna segir Panday meirihluta viðskiptavina sinna vera Íslendinga .
" Ætli Íslendingar séu ekki um 60% matargesta okkar .
Við stefnum að því að auka það hlutfall .
" Þeir Eldhúsmenn eru duglegir að kanna viðhorf gesta sinna til gæða matar og þjónustu á staðnum og viðbrögðin hafa verið á einn veg : " Mjög gott , " stendur á miklum meirihluta seðlanna .
" Ég held ég megi fullyrða að 98% gesta hafi farið héðan ánægð .
Einu athugasemdirnar sem við höfum fengið lúta að sjónvarpinu á neðri hæðinni , einhverjar konur kvörtuðu undan því að mennirnir þeirra hefðu horft fullmikið á það , " segir Panday og hlær dátt .
Hann ætlar sjónvarpinu raunar nýtt hlutverk á næstunni .
Hyggst láta taka upp myndband af sér í eldhúsinu að galdra fram réttina á matseðlinum .
" Þannig getur fólk fylgst með því hvernig rétturinn sem það er að gæða sér á er búinn til .
" Óhætt er að segja að Deepak Panday sé vakinn og sofinn yfir veitingastað sínum .
Eftir ár á hann enn eftir að taka sér frídag ( fyrir utan jól og páska ) .
Ástæðan er sú að hann hefur enn sem komið er ekki fundið staðgengil í eldhúsið .
" Ég er með tvo menn í læri núna , Indverja og Mexíkana , en þeir hafa þurft að læra allt frá grunni þannig að ég get ekki skilið þá eina eftir í eldhúsinu ennþá .
Mitt mottó í matreiðslu er afskaplega einfalt : Sláðu aldrei af gæðunum ! Ég tek mér ekki frí fyrr en mín verður ekki lengur saknað .
" Þeim sem vilja hafa samband við Deepak Panday er bent á upplýsingar á heimasíðu veitingastaðarins : kitchen-eldhus.is .
Malekhu Macha 500 g ýsa 2 stk. grænn chili Hálf msk .
hvítlauks-paste Hálf msk .
engifer-paste 100 g laukur 100 g tómatur 10 g ferskur kóríander 10 g kúmen fræ 3 g fenugreek-lauf 2 msk .
súraldinsafi 5 g túrmerikpúður 5 g kramin sinnepsfræ 2 g svartur pipar salt eftir smekk 2 msk .
kornhveiti eða venjulegt hveiti Steikarolía Blandið öllu kryddinu saman í blandara , einnig engifer-paste .
Bætið súraldinsafanum , lauknum , tómötunum , saltinu og hveitinu saman við , blandið vel og nuddið á fiskflökin , látið marinerast í a.m.k. tvo til þrjá klukkutíma .
Hitið næga olíu til að djúpsteikja fiskinn við 220 gráða hita , þangað til hann er orðinn gullbrúnn á litinn .
Takið fiskinn úr olíunni og þurrkið umframolíu af honum með bréfþurrku .
Berið fram með hrísgrjónum og léttsteiktu grænmeti og myntusósu .
