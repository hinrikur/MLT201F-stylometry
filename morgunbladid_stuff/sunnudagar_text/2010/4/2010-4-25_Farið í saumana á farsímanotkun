Áhrif farsímanotkunar á heilsu fólks verða nú rannsökuð ofan í kjölinn í stærstu rannsókn sinnar tegundar sem breskir vísindamenn hrintu af stokkunum á fimmtudag .
Í rannsókninni verður fylgst grannt með heilsu a.m.k. 250 þúsund farsímanotenda næstu 20-30 árin .
Rannsóknin , sem kallast Cosmos ( Cohort Study on Mobile Communications ) , mun kosta margar milljónir punda og vona sérfræðingar að með henni verði hægt að slá því föstu hvort farsímanotkun sé skaðleg heilsu manna eða ekki , að því er fer fram kemur í vefútgáfu Lundúnablaðsins Times .
Í fyrri rannsóknum hefur þurft að treysta á frásagnir sjúklinga af farsímanotkun sinni en í Cosmos-rannsókninni verða sjúkdómseinkenni skráð og rannsökuð jafn óðum og þau koma í ljós .
Þetta leiðir til mun nákvæmari niðurstaðna sem ekki eru háðar misgóðu minni þeirra sem í hlut eiga .
Breytingar á heilsu þátttakenda í rannsókninni verða svo bornar saman við farsímanotkun þeirra þar sem tekið verður tillit til fjölda símtala , lengd þeirra og staðsetningu símtólsins .
Þátttakendur verða á aldrinum 18-69 ára og koma langflestir , eða 90-100 þúsund manns , frá Bretlandi .
Aðrir þátttakendur koma frá Finnlandi , Hollandi , Svíþjóð og Danmörku .
Tilkynningar gefnar út við sláandi uppgötvanir Gert er ráð fyrir að fyrstu fimm ár rannsóknarinnar kosti á bilinu 5-7 milljónir punda , eða 1-1,4 milljarða króna , en fjámagnið kemur bæði af ríkisfé og frá fyrirtækjum .
Að sögn eins forsvarsmanns rannsóknarinnar hafa fyrri rannsóknir náð yfir styttri tíma en tíu ár og aðallega skoðað gögn aftur í tímann .
Þá hafi þær fyrst og fremst snúist um heilaæxli .
Cosmos-rannsóknin mun hins vegar ekki aðeins taka fyrir höfuðæxli , heldur einnig æxli í hálsi , mænusigg og taugasjúkdóma á borð við alzheimers , parkinsons og MND auk heilablóðfalla og hjartasjúkdóma .
Þá verður skoðað hvort farsímanotkun geti leitt til vægari vandamála á borð við svefntruflanir , höfuðverki , eyrnasuð og þunglyndi .
Niðurstöður verða kynntar með jöfnu millibili og tilkynningar gefnar út ef rannsóknin leiðir til sláandi uppgötvana sem varða heilbrigði almennings .
Gert er ráð fyrir að skýrsla um farsímanotkun og krabbamein verði birt eftir tíu ár .
Ekki liggja fyrir öruggar sannanir fyrir því hvort farsímanotkun hefur áhrif á heilbrigði og heilsu til langs tíma .
Í maí 2000 komst hópur vísindamanna undir stjórn Sir Williams Stewarts að þeirri niðurstöðu að engar öruggar vísbendingar væru um að farsímabylgjur hefðu skaðleg áhrif á heilsu manna .
Í niðurstöðunum kom hins vegar fram að þörf væri á frekari rannsóknum til að skera úr um vísindalega óvissu í málinu .
Hópurinn mælti því með því að takmarka bæri farsímanotkun hjá börnum , sem gætu verið viðkvæmari fyrir farsímabylgjunum en fullorðnir .
Eftir Stewart-rannsóknina var sérstök stofnun sett á laggirnar í Bretlandi , The Mobile Telecommunications and Health Research ( MTHR ) , sem stýrir fjárveitingum hins opinbera til rannsókna á skaðsemi farsíma .
Talsmaður stofnunarinnar segir að þó að engar vísbendingar séu um að farsímanotkun valdi krabbameini sé ekki hægt að útiloka að hún geri það í framtíðinni og því styrki stofnunin Cosmos-rannsóknina .
Fæstir hafi átt farsíma lengur en í tíu eða tólf ár , þar sem sprenging varð í farsímaeign á tíunda áratugnum .
Flest ungt fólk hafi notað farsíma skemur , en margar tegundir krabbameins taki 10-20 ár að þróast , og jafnvel lengur .
