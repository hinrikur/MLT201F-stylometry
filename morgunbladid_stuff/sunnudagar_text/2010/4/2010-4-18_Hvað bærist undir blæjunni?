Hvers vegna skilja klámmyndaframleiðendur aldrei neitt eftir fyrir ímyndunarafl áhorfandans ? Hvers vegna lifa þeir í þeim misskilningi að það sé kynferðislega æsandi að horfa nánast upp í kviðarhol kvenna ? Hvers vegna afhjúpa þeir allt strax og reka það í nærmynd svo rækilega upp í andlitið á okkur að það minnir miklu meira á læknisfræðilega líffæraskoðun en eitthvað sem gæti flokkast undir erótík ? En það er auðvitað heila málið : Klámmynd er klámmynd en ekki erótík .
Þegar myndavélin er nánast komin upp í leggöngin , þá gæti þetta ekki verið minna spennandi , nema kannski fyrir þá sem vilja kynna sér áferð slímhúðar í læknisfræðilegum tilgangi .
Aftur á móti er það sem er hulið og gefið í skyn , ævinlega svo miklu meira spennandi en það sem er rekið framan í mann grímulaust .
Af því það kveikir á ímyndunaraflinu .
Og þar eru engin takmörk .
Ég upplifði þetta nokkuð sterkt um daginn þegar ég var stödd í Marrakesh í tíu daga .
Eitt af því sem gladdi bæði augu og anda voru þokkafullu konurnar í fallegu þjóðlegu klæðunum sínum .
Vissulega voru þær misjafnlega mikið huldar , sumar voru með höfuðklúta og sumar með blæju fyrir neðra andliti en aðrar létu vindinn leika frjálst í hárinu og voru ekki með hulið andlit .
Þær báru sig flestar afskaplega vel og munúðarfullt göngulag þeirra undir skósíðum klæðunum gaf fyrirheit um bráðlifandi líkama þar undir .
Og augnaráðið , þær kunnu sko að nota það .
Ógleymanleg eru draumfögur augu konu sem horfðu djúpt í mín þar sem við mættumst í mannmergðinni .
Hún var hulin frá hvirfli til ilja og sálarskjáirnir hennar voru það eina sem ég og aðrir vegfarendur sáum .
Það var ekkert bælt við hennar augnaráð , þvert á móti var það mjög ögrandi , eiginlega daðrandi .
Ég gat alveg ímyndað mér hvernig hugsanir þeirra karlmanna sem mættu þessum augum færu á flug : Hvað bærist undir blæjunni ? Hverju klæðist hún innanundir sem við ekki sjáum ? Sumir segja að þær leggi mikið upp úr því að klæða sig í kynþokkafull undirföt .
Og oft sá ég glitta í háhæla kvenlega skó .
Eftir því sem ég var lengur í Afríku skynjaði ég fegurð arabískra kvenna betur , dáðist meira að klæðum þeirra , töfrum og kunnáttu í því að gefa eitthvað í skyn .
Þegar ég ræddi þetta við vinkonu mína sagði hún mér frá því að mest kynæsandi dans sem hún hefði orðið vitni að hefði einmitt vera dans fullklæddrar konu frá Mið-Austurlöndum .
Kona þessi tók þátt í danskeppni þar sem hálfberir keppendur með yfirmáta miklum mjaðmahnykkjum áttu ekki roð í hana .
Hún dansaði með daðrandi en ofurfínum mjaðmahreyfingum og sveigði hendur á einstaklega þokkafullan hátt .
Með öðrum orðum : Hún gaf í skyn og skildi mikið eftir fyrir ímyndunaraflið .
Glennulegur súludans er eins og hver önnur dauðyflisathöfn við hlið slíkrar danskunnáttu .
Að lokum er vert að taka það fram að fegurð karla í Marrakesh er ekki síðri en kvenna .
Það var mjög auðvelt að drukkna í augum þeirra og blámenn þar í borg voru goðumlíkir .
