Oft kemur málsháttur úr páskaeggi er einn eftirminnilegasti málsháttur sem greinarhöfundur man eftir , en hefur þó kannski aldrei komið úr eggi , nema í brandara ! Annar gæti verið á þá leið að jafnan væri gott að bursta tennurnar vel eftir að hafa borðað páskaegg eða tvö .
Og sá þriðji þess efnis að hófs sé best að gæta við neyslu súkkulaðieggja ...
Páskaegg eiga sér langa sögu en talið er að sá siður að gefa slík egg hér á landi hafi ekki orðið almennur fyrr en um 1920 .
Samkvæmt upplýsingum sem Morgunblaðið aflaði sér hjá framleiðendum má gera ráð fyrir að hver Íslendingar borði að meðaltali 1,1 páskaegg að þessu sinni ; þá er verið að tala um " egg á fæti " eins og það var orðað , sem eru reyndar í mismunandi stærðum .
Þar að auki eru borðuð ein 200.000 egg af minnstu gerð .
Tákn upprisunnar Í bókinni Táknmál trúarinnar segir biskup Íslands , herra Karl Sigurbjörnsson , um páskaeggið að í frumkirkjunni hafi menn litið á eggið sem tákn upprisunnar .
" Eins og ungi lifir í egginu og brýst út úr því þegar tíminn er fullnaður , þannig munum við og lifa og losna úr viðjum dauðans vegna upprisu Krists ...
" segir biskup í bókinni .
Uppruni páskaeggjanna í Mið-Evrópu er rakinn til þess tíma er lénsherrar réðu ríkjum og skikkuðu leiguliða sína til þess að greiða sér skatt .
Hann var innheimtur nokkrum sinnum á ári og var fólginn í þeim afurðum sem tiltækar voru á hverjum tíma , að því er fram kemur í bókinni Saga daganna eftir Árna Björnsson þjóðháttafræðing .
Egg mátti ekki borða á föstunni frekar en kjöt og voru nýnæmi þegar kom að páskum .
Skatturinn sem innheimtur á þeim tíma var gjarnan nefndur páskaegg – vegna þess að algengt var að greitt væri í eggjum .
Með tímanum varð það að venju að klaustur og landeigendur gáfu hluta eggjanna til þeirra sem minna máttu sín og síðar varð sá siður almennur að börnum voru gefin páskaegg .
Lykilatriði að bursta tennur Í Sögu daganna segir að í lok 17. aldar hafi farið að bera á hugmyndum um páskahérann , sem færði börnunum páskaegg .
Leikurinn felst í að leita eftir eggjum í skógum og görðum á páskadagsmorgun og þróaðist sá siður aðallega í leik meðal barna í bæjum og borgum .
Siðurinn er vel þekkur víða um heim en hefur aldrei verið tekinn upp hér á landi .
Alkunna er að mörg íslensk börn fá að gjöf fleiri en eitt páskaegg og jafnvel fleiri en tvö .
Reyndur tannlæknir sem Morgunblaðið ræddi við segir jafnmikla sýru koma á tennurnar úr einum bita og úr heilu páskaeggi .
" Það er tíminn eftir að búið er að borða súkkulaðið sem skiptir mestu máli – þegar sýran fer að herja á tennurnar .
Þess vegna hef ég ráðlagt foreldrum að leyfa krökkum að borða allt eggið á tiltölulega stuttum tíma , einum eða tveimur dögum , frekar en geyma og narta í það annað slagið í mjög langan tíma .
" Hann nefnir stundum við foreldra að óþarfi sé að gefa krökkum gríðarlega stór egg , því þá sé hætta á að þau endist lengur .
" Eitt egg ætti að duga hverju barni .
Það er svo sem ekkert alvarlegt tannanna vegna að borða fleiri , ef krakkarnir eru duglegir að bursta tennurnar ; fleiri egg eru frekar vandamál að því leyti að börnin gætu fengið í magann ...
" Lykilatriði , að sögn tannlæknisins , er að bursta vel í hvert skipti sem borðað er af egginu og að sjálfsögðu á hverju kvöldi , sem endranær .
Páskaegg úr pappa Það var á 19. öld sem sælgætisframleiðendur í Mið-Evrópu hófu að framleiða páskaegg .
Þau fyrstu voru egglaga pappaöskjur , fylltar með sælgæti og slík egg eru enn algeng á Norðurlöndum og raunar víðar í Evrópu .
Súkkulaðiegg komu fljótlega til sögunnar .
Í þeim var sælgæti að ógleymdum spakmælum eða málsháttum .
Í Sögu daganna kemur fram að páskaegg voru fyrst auglýst á Íslandi árið 1922 .
Í auglýsingunni er vakin athygli á að páskaeggin séu tilbúin í Björnsbakaríi .
Dýrasta eggið Flest Fabergé-keisaraeggin eru varðveitt í opinberum söfnum en fáein eru í einkaeigu .
Hæsta verð sem fengist hefur fyrir eitt slíkt egg er tæpar níu milljónir punda , á uppboði hjá Christie ' s í Lundúnum síðla árs 2007 .
Skv. gengi íslensku krónunnar á þeim tíma jafngilti upphæðin tæpum 1,2 milljörðum , en væri um 1,8 milljarðar króna nú .
Fabergé-eggin fyrir Rússakeisara fágætir munir Lénsherrar og kirkjan tóku upp á því á sínum tíma að gefa þurfalingum egg eftir að leiguliðar höfðu greitt skatt sinn , eins og fram kemur hér að ofan .
Yfirstéttin fylgdi svo í kjölfarið ; hefðbundin egg þóttu ekki sérlega spennandi hjá aðlinum heldur fór fólk í þessu efsta þrepi þjóðfélagsstigans að gefa hvað öðru skreytt egg , jafnvel gullslegin .
Stundum var op gert á skurnina og spakmæli , fallegu ljóði eða rímu stungið í .
Frægustu skreyttu eggin eru án efa þau , sem rússneski gullsmiðurinn Carl Fabergé smíðaði fyrir Rússakeisara .
Þau eru talin fágætir listmunir .
Fyrsta eggið var gjöf Alexanders III. til eiginkonunnar , Marínu Feodoróvu keisaraynju árið 1885 , hugsanlega í tilefni 20 ára trúlofunarafmælis þeirra .
Var keisaraynjan svo ánægð með eggið að Alexander gaf henni egg á hverjum páskum eftir það og segir sagan að Fabergé hafi verið gefnar frjálsar hendur og sjálfur keisarinn hafi ekki einu sinni fengið að sjá eggið áður en það var fullbúið .
Eftir dauða keisarans 1894 tók Nikulás sonur hans við hefðinni en var líflátinn 1918 í kjölfar rússnesku byltingarinnar ári fyrr .
Egg Carls Fabergé hafa stundum verið talin eitt af undrum veraldar , svo glæsileg eru þau .
Aðferðir Fabergé og handverksmanna sem unnu undir hans stjórn eru mönnum enn leyndarmál og er sagt að hann hafi tekið þær með sér í gröfina .
Gull , gimsteinar , silfur og perluskel eru meðal þeirra góðmálma og steina sem Fabergé notaði við skreytingu eggjanna og hafa sjálfsagt aldrei verið gerð önnur eins dýrindis páskaegg í veröldinni .
Alls urðu Fabergé-keisaraeggin rúmlega fimmtíu talsins en einhver þeirra eyðilögðust eða týndust .
