Það komu fram margar athyglisverðar upplýsingar í nýliðinni viku , sem þó vöktu ekki þá athygli sem vert væri .
Ákúrur ríkisendurskoðanda Ríkisendurskoðandi setti ofan í við ráðherra með þunga sem enginn ráðherra hefur þurft að sitja undir í manna minnum .
Núverandi forsætisráðherra hefur á stjórnmálaferli sínum verið hvað háværust um að mjög hafi skort á að ráðherrar bæru í raun ábyrgð á verkum sínum og næðu ekki vandræðalítið að sópa ávirðingum undir teppið .
Því skal hér spáð að hún muni ekkert aðhafast í þessu máli fremur en öðrum .
Háskóli Íslands er enn sem fyrr virkari í björgunaraðgerðum við ríkisstjórnina en fræknir menn á Fimmvörðuhálsi við villuráfandi ferðalanga .
Stjórnsýslukennari virtist vilja reka ríkisendurskoðandann fyrir að bugta sig ekki fyrir ráðherranum .
Og stjórnmálafræðiprófessorinn fann enga aðra leið til að slá skildi fyrir ráðherrann en að nefna að það gengju sögur um að eitthvað meira væri í málinu en fram hefði komið .
Bréfritari hefur spurst fyrir og enginn veit hvað við er átt .
Hvar heyrir stjórnmálaprófessorinn " sögur " sem eru til þess fallnar að hreinsa ráðherra sem hlaupið hefur illa á sig ? Varla dugar honum að heyra slíkar sögur frá ráðherranum sjálfum .
Stjórnmálafræðin virðist dálítið deildaskipt umfram það sem skipurit háskólans sýnir .
Skrímsladeildin er kunn og nú er vísað til slúðurfréttadeildarinnar sem grundvöll vísindalegrar niðurstöðu .
Eldgos í vændum .
Almannavarnanefnd í frí Önnur frétt og sýnu fróðlegri birtist hjá RÚV .
Það var " skúbb " sem farið hafði fram hjá öðrum og því miður þessum miðli einnig .
Það kom fram í fréttinni að formanni stjórnar Fjármálaeftirlits hafði ekki þótt ástæða að halda fundi í stjórn þess svo vikum og mánuðum skipti í aðdraganda bankahrunsins .
Hann reyndi að gefa þá skýringu að hlutverk stjórnarinnar væri takmarkað við að fylgjast með störfum stofnunarinnar .
Þetta var mjög alvarleg rangfærsla .
Í lögum um Fjármálaeftirlit er beinlínis tekið fram að stjórn þess verður að taka allar meiri ákvarðanir þess fyrir til samþykkis eða synjunar .
Það er aðeins dagleg afgreiðsla ákvarðana stofnunarinnar sem utan þessa skýra ákvæðis fellur .
Sú ákvörðun stjórnarformanns Fjármálaeftirlitsins að senda stjórnina í langt frí á viðkvæmasta tíma í aðdraganda hins mikla bankahruns er með miklum ólíkindum .
Er ætlast til þess að landsmenn trúi því að Fjármálaeftirlitið hafi ekki þurft að taka neinar ákvarðanir sem náðu því máli að teljast meiri en minni á vikunum og mánuðunum fyrir hrun .
Ekkert bendir til að rannsóknarnefnd Alþingis hafi rannsakað þennan alvarlega þátt sem sýnir ekki aðeins ótrúlegt sinnuleysi heldur einnig það mat stjórnarformannsins að allt væri í stakasta lagi í bankakerfinu mánuðina fyrir hrun .
Andlegur leiðtogi gefur línu Þriðja fréttin sem óþarflega litla umfjöllun hefur fengið er viðtal við Ingibjörgu Sólrúnu Gísladóttur .
Hún talar þar niður til Geirs Haardes , fyrrverandi forsætisráðherra í samsteypustjórn flokka þeirra .
Ótal tilvísanir eru til , bæði opinberar og aðrar , um að Geir sýndi Ingibjörgu óvenjulegt traust og ótrúlegan trúnað til síðustu stundar samstarfsins .
Gekk það svo langt að boðaður var skyndifundur í miðstjórn Sjálfstæðisflokksins til að kalla saman Landsfund flokksins þar sem átti að reyna að fá hann að breyta með hraði stefnu flokksins í Evrópumálum , til að laga sig að kröfum Ingibjargar Sólrúnar og Samfylkingar hennar og tryggja þar með að Sjálfstæðisflokkurinn fengi að njóta aðeins lengur samstarfs við Samfylkingu .
En auk þessa ódrengskaparbragðs í garð þessa samstarfsmanns síns hefur einnig annað vakið athygli í yfirlýsingum Ingibjargar Sólrúnar .
Hún vill " fresta " aðildarviðræðunum við Evrópusamstarfið .
Það sé enginn að tala máli þeirra í raun og allar líkur standi til þess að þjóðin muni hafna aðild í kosningum .
Ingibjörg nafngreinir Geir Haarde þegar hún veitist að honum en hún kýs að leyfa Össuri Skarphéðinssyni og Jóhönnu Sigurðardóttur að njóta nafnleysis um hríð .
Með " frestun " á aðildarviðræðum hlýtur fyrrverandi leiðtogi Samfylkingarinnar að eiga við afturköllun á umsókn um aðild að Evrópusambandinu .
Hún óttast að þjóðin muni kolfella tilburði Samfylkingar um að koma henni inni í Evrópusambandið .
Það er örugglega rétt mat .
Þykist hún einnig sjá að með því væri þetta eina mál Samfylkingar komið út af borðinu og ekki væri hægt að ýta því upp á borðið næstu áratugina .
Sjálfsagt gæti einhverjum þótt eftirsóknarvert að afgreiða þetta mál með svo afgerandi hætti út af borðinu , og því ætti ekki að ljá máls á þessum hugmyndum Ingibjargar um " frestun " .
En þá er að athuga að yfirskrift sem Samfylkingin fékk Alþingi til að gefa málinu er um aðildarviðræður .
ESB er ekki í þeim .
Það lítur svo á að Ísland sé í " aðlögunarviðræðum " .
Því beri íslenskum stjórnvöldum og embættismönnum þess að hefja þegar í stað breytingar á íslenskri stjórnsýslu og stjórnskipan í samræmi við þetta aðlögunarferli .
Alþingi hefur ekki veitt neina heimild til þess að þannig sé staðið að málum .
En utanríkisráðuneytið hefur því miður virt þingið að vettugi og túlkar samþykkt þess í samræmi við samþykktir Evrópusambandsins eins og Ísland sé þegar gengið í það .
Eru hér á ferðinni alvarleg brot í starfi , en fátt getur talist alvarlegra en brot embættismanna gegn stjórnskipun landsins .
Eins og fyrr er nefnt vill íslenskur ráðherra hefja fyrsta skref í vegferð til að bola burtu embættismanni fyrir þá sök að hann hafði leitað ráða hjá Ríkisendurskoðun um það hvernig tryggja mætti að ríkissjóður yrði ekki fyrir ólögmætum útgjöldum .
Þar er augljóslega ekki um brot að ræða heldur virðingarverða viðleitni opinbers embættismanns .
Öðru máli gegnir um framferði fjölmargra starfsmanna utanríkisráðuneytisins og reyndar nokkurra í öðrum ráðuneytum sem hafa gengið miklu lengra í Evrópusambandsákefð sinni en samræmist ákvörðunum Alþingis og skráðum stjórnsýslureglum landsins .
Núverandi utanríkisráðherra er þeirrar gerðar að lítið hald er í honum að veita leiðsögn um vinnubrögð sem standist lög og samþykktir Alþingis .
Eigendur innanmein banka Fjórða frétt vikunnar er einnig merk , þótt hún sé vissulega aðeins viðbótarfrétt við framhaldssögu um ótrúlega framgöngu eigenda Glitnis .
Þeir voru að éta bankann , sem var almenningshlutafélag , innan frá , svo vitnað sé í orð Vilhjálms Bjarnasonar .
Þeir höfðu gert slíkt áður , í smærri stíl þó , og barnalegir dómstólar landsins héldu að það væru venjuleg viðskipti og ekki refsivert að stór hluthafi hlunnfæri almenna hluthafa .
Steingrímur J. Sigfússon var við sitt heygarðhorn er hann heyrði hinar ótrúlegu fréttir um framferði stóreigenda Glitnis og kenndi einkavæðingu banka um það að stórir eigendur bankans hefðu látið þar greipar sópa og ekki virt reglur um stjórn bankans .
Þeir eigendur , sem þarna eiga hlut að máli keyptu hann ekki af ríkinu .
Grunnurinn að einkavæðingu þess banka , ef einkavæðingu skyldi kalla , fór fram fyrir áratugum .
Útvegsbankinn , ríkisbanki sem var kominn í þrot , var þá sameinaður þremur stórum bönkum í einkaeign , Iðnaðarbanka , Verslunarbanka og Alþýðubanka .
Þessir bankar sameinaðir gerðu það gott undir stjórn Vals Valssonar , Ragnars Önundarsonar , Björns Björnssonar og Ásmundar Stefánssonar svo fáeinir séu nefndir .
Eignarhald á þessum banka breyttist nokkrum sinnum og reksturinn var um margt í ágætu lagi .
Það er ekki fyrr en bankinn fór í hendur þeirra sem Samfylkingin og upp á síðkastið einnig VG hafa haldið pólitískri verndarhendi yfir sem allt breyttist til verri vegar .
Varð þessi banki hinn fyrsti sem fór í þrot haustið 2008 og varð þá engu í raun bjargað í bankakerfinu .
Stagl Steingríms J. , handhafa metsins um að svíkja sem flest kosningaloforð á sem skemmstum tíma , um að kenna megi skorti á ríkiseign bankakerfisins um allt illt , passar illa í þessu dæmi að minnst kosti .
Svo er spurningin hvort framangreindar fréttir sem þyrftu svo ríka umfjöllun muni hverfa eða drukkna í tvö þúsund síðna skýrslu rannsóknarnefndar Alþingis sem menn hafa lengi beðið í ofvæni .
Ef það gerist hefði einhvern tímann verið talað um smjörklípu ef bara ekki smjörfjall .
