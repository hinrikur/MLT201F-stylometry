Eitt af því sem best er við góðar bókabúðir er að geta leitað ráðgjafar hjá starfsmanni , fengið hann til að stinga upp á bók , þegar maður finnur ekki það sem maður er að leita að , eða næstu bók sem maður á að lesa eftir tiltekinn höfund , eða einhverju alveg sérstöku og óvenjulegu .
Þetta er einmitt eitt af því sem menn sögðu verða bóksölu á netinu Þrándur í Götu ; fólk myndi sakna svo fjölfróðu afgreiðslukonunnar / afgreiðslumannsins að það myndi síður kaupa bækur á netinu .
Annað kom á daginn , sumpart vegna þess að bókabúðir þar sem starfsmennirnir hafa tíma og nennu til að lesa eru varla til lengur og svo líka vegna þess að það er fullt af allskyns ráðgjöf til á netinu .
Nú og svo getur hver sem er skrifað gagnrýni á Amazon .
Fyrir ekki svo löngu lét Jeff Bezos , stofnandi og eigandi Amazon , þau orð falla í viðtali að af öllu því sem Amazon hefði tekið sér fyrir hendur iðraðist hann þess helst að hafa leyft nafnleysingjum að skrifa bókadóma .
Málið er nefnilega það að svo mikið er skrifað af rugli um bækur á Amazon að ekki er mark á takandi og svo líka það að maður veit aldrei hvað býr að baki ofurjákvæðri umsögn eða ofurneikvæðri .
Ótal mál hafa nefnilega komið upp þar sem menn eru að bregða fæti fyrir þá á Amazon sem þeim er í nöp við , hefna þess í héraði sem hallaðist á þingi , refsa fólki fyrir bjánalegar skoðanir eða refsa útgefendum fyrir að draga lappirnar í stafrænni útgáfu .
Skondið mál kom upp á dögunum á Amazon sem varðaði breska sagnfræðinginn Orlando Figes ( höfundur bókarinnar frábæru The Whisperer sem segir frá lífi almennings í Sovétríkjunum ) .
Í allnokkurn tíma hafði tiltekinn gagnrýnandi , sem kallaði sig " Historian " eða " Sagnfræðing " , slátrað bókum eftir nokkra af helstu keppinautum hans og beitt orðbragði sem hefði varla þótt sæma í messa á togara .
Einn af þeim höfundum sem fengu slíka útreið sætti sig ekki við leiðindin og hóf leit að sökudólginum .
Böndin bárust snemma að Figes sem varðist af hörku þar til hann hætti að verjast og gaf út yfirlýsingu um að eiginkona hans , Stephanie Palmer , prófessor í lögfræði við Cambridge-háskóla og þekktur mannréttindafrömuður , stæði á bak við níðskrifin , án vitundar Figes .
Daginn eftir kom svo önnur játning : Figes sjálfur var höfundur óhróðursins .
Hann er nú í veikindaleyfi .
