Djasspíanistinn Horace Tapscott naut aldrei þeirrar hylli sem hann átti skilið , eða svo fannst mér í það minnsta þegar ég komst yfir skífuna The Dark Tree með kvartett Horace Tapscott og svissneska plötufyrirtækið HatHut gaf út fyrir áratug eða svo .
Á skífunni var mögnuð tónleikaupptaka frá búllu í Hollywood 1989 þar sem Tapscott spilaði með John Carter á klarínett , Cecil McBee á bassa og Andrew Cyrille á trommur .
Þegar í fyrsta lagi skífunnar , titillaginu sem er rúmar 20 mínútur að lengd , var maður kominn á ókunnar slóðir , klifunarkennt píanó með kraumandi bassaleik og líflegum trommum og svo var það þessi geggjaði klarínettleikari .
Þegar hér var komið sögu var Tapscott 55 ára gamall og í fullu fjöri .
Hann var þá búinn að vera að harka í djassinum á vesturströndinni , í Los Angeles , þar sem hann bjó frá barnsaldri .
Þó að hann sé þekktastur sem píanóleikari í dag fékk hann fyrsta starfið sem básúnuleikari í stórsveit Lionels Hamptons og fór með Hampton til New York þar sem hann bjó um tíma og spilaði þá meðal annars með John Coltrane og Eric Dolphy .
Hann sneri þó aftur vestur og hóf þátttöku í baráttu fyrir réttindum blökkumanna , en upp úr því starfi stofnaði hann stórsveit sem hann stýrði í mörg ár og var ætluð fyrir unga tónlistarmenn .
Stjórnmálaþátttaka hans varð þó til þess að margir veigruðu sér við að ráða hann í spilamennsku , en hann hélt sínu striki alla tíð .
Fyrsta breiðskífan kom út 1969 , en það var ekki fyrr en hann tók að taka upp fyrir smáfyrirtækið Nimbus undir lok áttunda áratugarins og síðan fyrir HatArt að menn tóku eftir honum .
Áður en hann gat nýtt sér meðbyrinn veiktist hann af lungnakrabba sem dró hann til dauða 1999 .
Þess má geta að lokum að John Carter lést 1991 .
HatHut hefur gefið The Dark Tree út að nýju með öðru umslagi en því sem hér sést .
arnim@mbl.is 