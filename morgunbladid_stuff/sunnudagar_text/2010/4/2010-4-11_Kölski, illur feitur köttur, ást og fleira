Eitt af því sniðugasta – en um leið eitt af því erfiðasta – sem ég gerði í menntaskóla var að taka íslenskuáfanga sem kallaðist yndislestur .
Ég gerði þetta í von um að sleppa nokkuð auðveldlega og í leiðinni lesa nokkrar fínar bækur .
Fram að því hafði ég ekki lesið margar bækur og þá síst mér til yndisauka .
Mér gat þó ekki skjátlast meira og var þetta einn erfiðasti áfanginn sem ég tók .
Kostaði hann margar andvökunætur en skaðabæturnar voru ríflegar , fullt af góðum bókum lá í valnum þegar honum var lokið .
Bókin sem liggur á náttborðinu mínu núna er myndasöguútgáfa af Meistaranum og Margarítu eftir Mikhaíl Búlgakov .
Myndskreytt af Klimowski og Schejbal .
Ég er þó ekki svo húðlöt að ég geti ekki lesið bækur án þess að þær séu í myndasöguformi , því ég las Meistarann og Margarítu í þessum yndislestursáfanga og varð heltekin af þessari bók og sögunni í kringum útgáfu hennar en hún kom út heilum 26 árum eftir dauða Búlgakovs .
Ég leitaði vel og lengi að henni í fornbókabúð niðri í bæ ; var áfjáð í að bæta henni í einmanalegu bókahilluna mína .
Ég varð síðan svo heppin að fá tvær útgáfur af henni í gjöf .
Sagan er stórkostleg , ég er nýbyrjuð á bókinni en hef þó svindlað nokkrum sinnum og gluggað í galdrasýningu Wolands .
Kölski , illur feitur köttur , ást og Pontíus Pílatus ...
undarlega góð uppskrift að bók sem er án efa mín uppáhaldsbók .
