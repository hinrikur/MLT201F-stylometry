Kunningi minn , blaðamaður , henti bókum um daginn .
" Ég henti heilu kössunum af bókum , " sagði hann , fullur af karlmannlegu stolti hins stritandi manns .
Hann hafði líka ríka ástæðu til að vera ánægður með sig .
Þessi tiltekt hans er sennilega eina líkamlega vinnan sem hann hefur unnið mánuðum saman .
Hann er maður sem vill helst sitja og hugsa allan daginn og telur sig þannig vera að gera samfélaginu gríðarlegt gagn .
Þar sem maður á aldrei að skamma fólk fyrir að gera það sem maður gerir sjálfur þá atyrti ég hann ekki .
Sjálf hef ég hent ógrynni bóka og hef aldrei skammast mín fyrir það , nema rétt í byrjun .
Ég læknaðist snarlega af skömmustutilfinningunni þegar eitt allra besta atómskáld þjóðarinnar , lærður og vitur maður , sagði mér einn daginn í óspurðum fréttum að hann hefði eytt morgninum í að fara yfir bókaskápana sína og hent nokkrum bókum .
" Þar sem höfuðskáld skammast sín ekki fyrir að henda bókum þá skammast ég mín ekki heldur , " hugsaði ég .
Síðan hef ég án samviskubits hent bókum sem mér hafa ekki líkað .
" Þú ert ekki að mínum smekk , ég vona að við hittumst aldrei aftur , " segi ég kaldranalega í huganum þegar ég fleygi bók í ruslafötuna .
Sumum , reyndar ansi mörgum , finnst hin mesta synd að henda bókum .
Þetta er sumpart fallegt viðhorf því bækur geyma mikinn vísdóm .
En samt ekki allar bækur .
Í huga manns eru sumar bækur drasl .
Þær segja manni ekkert , skemmta manni ekki , eru eiginlega bara til leiðinda og manni finnst tímaeyðsla að lesa þær .
Hin kaldrifjaða staðreynd er að maður þarf alls ekki á öllum bókum að halda .
Alveg eins og maður þarf ekki á öllum manneskjum að halda .
Þess vegna reynir maður að safna eingöngu í kringum sig því sem maður telur best .
Stundum skjátlast manni í matinu og manneskja eða bók sem maður taldi mikils virði reynist með tímanum einskis virði .
Þá segir maður skilið við viðkomandi , án nokkur saknaðar , en ásakar sig samt fyrir að hafa haft lélegan smekk .
Auðvitað á manni að þykja vænt um bækur en manni þarf ekki að þykja vænt um allar bækur .
Maður hefur enga skyldu við bækur sem manni líkar ekki .
Þær koma manni hreint ekkert við .
Maður þarf þær ekki í bókaskápinn .
