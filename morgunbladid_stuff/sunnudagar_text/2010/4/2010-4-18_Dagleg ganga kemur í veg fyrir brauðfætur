06:00 Ég vakna vanalega á þessum tíma .
Hlustaði á ágæta klassík í Ríkisútvarpinu á meðan ég fékk mér kornmeti og súrmjólk , en það gerir mig vitlausan að heyra alltaf eitthvert gerviklapp sem þeir leika eftir hvert tónverk – alltaf sama klappið eins og upp úr dós .
Þeir halda sennilega að ekkert venjulegt fólk hlusti á útvarpið fyrir allar aldir .
07:00 Vann ég að verki í sambandi við valnefnd í stöðu eldfjallafræðings við Háskóla Íslands .
08:30 Fór ég í bakaríið í Stykkishólmi til að kaupa brauð og nesti í mína daglegu gönguferð .
Í þetta sinn fórum við í tveggja tíma göngu í Helgafellssveit , framhjá Smyrilshamri og Árnesborg , að ósum þar sem Gríshólsá og Bakkaá falla í Hofsstaðavog .
Gangan varð að vera í styttra lagi í dag , þar sem við vorum enn stirð eftir fimm tíma gönguna í Búðahrauni í gær .
Hápunkturinn í gær var að finna yndislegt vetrarblóm ( saxifraga ) í blóma í hrauninu .
Fyrsta villta blómið sem ég sé í vor .
Veður var hið besta til göngu í morgun , þurrt og enginn vindur .
Ég rakst á nokkra bergganga í fjörunni og falleg rauð millilög af fornum jarðvegi milli tertíeru blágrýtishraunlaganna .
Svo rakst ég á fornt hraunlag af líparíti , rétt hjá spennistöðinni , en það kom mér mikið á óvart .
Þetta svæði er svo fallegt að ég skil ekkert í því að ég skuli ekki hafa gengið hér fyrr .
Það er víst oft svo að maður leitar langt yfir skammt .
12:00 Var mér boðið í nýja soðna ýsu og kartöflur hjá Stellu frænku minni , en hún og Sigurður Hauksson gátu frætt mig frekar um örnefni á stöðum þar sem ég fór um á gönguleiðinni .
Ambáttarskeið ? Hvaða saga er nú á bak við það örnefni ? Var ambáttin á flótta ? Undan hverjum ? 13:00 Fór ég að vinna við handrit fyrir vídeósýningu um gosið á Fimmvörðuhálsi , sem verður sýnt í Eldfjallasafni í sumar .
Ég er að reyna að kynnast betur iMovie HD-forritinu til að skapa vídeómyndina .
Þetta eru allt of margir valmöguleikar ! 16:00 Ég skrapp yfir í gamla barnaskólann , rétt hinum megin við götuna , en þar hef ég herbergi sem ég nota fyrir fagbókasafn Eldfjallasafns .
Það er dálítið skrítið að vera kominn inn í gamla skólahúsið aftur , en ég var hér í barnaskóla fyrir um 59 árum .
Skrifaði blogg á vulkan.blog.is um bólstraberg .
Mér finnst að fólk ætti almennt að vita um bólstraberg , þar sem það er algengasta hrauntegund á jörðinni , en sést aðeins neðansjávar , – nema á Íslandi , þar sem bólstraberg hefur myndast við eldgos undir jöklum .
Það er næstum því jafnmerkilegt og móberg ! Skrapp út í búð og tók eftir því að það er bara besta veður í Hólminum .
Kíkti á óróann sem er mældur á Goðabungu og jarðskjálfta undir Eyjafjallajökli , sem eru nú næstum hættir .
Mér sýnist gosið alveg að deyja út .
Þetta var stutt og laggott .
Samt væri nú gaman ef gosið tæki sig upp aftur , svona eins og nokkrar dauðahryglur .
Er samt að hugsa um að skreppa á Fimmvörðuháls á helginni .
18:30 Það er kominn kvöldmatur og ég er að steikja bleikju í matinn .
Ég reyni að bægja frá mér óskemmtilegum hugsunum um rannsóknarskýrsluna um bankahrunið , en er farinn að hlakka til göngunnar í fyrramálið .
Er ekki dásamlegt að hafa eitthvað til að hlakka til ? Ég fæ að sjá grjót sem ég hef aldrei séð áður ! Á hvaða fjall á Snæfellsnesi skyldi gangan á morgun nú verða ? Ég verð að halda áfram að ganga daglega , því annars fæ ég brauðfætur .
Þeir koma víst hvort sem er með aldrinum ...
Vissara að fara snemma í rúmið , enda aldrei neitt af viti í sjónvarpinu .
