Breski hönnuðurinn og ljóðskáldið William Morris ferðaðist um Ísland árin 1871 og 1873 og hélt merkar dagbækur um ferðalögin .
Dagbækur úr Íslandsferðum komu út hjá Máli og menningu árið 1975 og gefa upplýsandi og persónulega mynd af upplifunum Morris af landi og þjóð .
Ferðalög Morris til Íslands og skrifin í dagbókunum er efniviður tónskáldsins Ian McQueen í tónverkinu Earthly Paradise sem verður frumflutt af kór og sinfóníuhljómsveit breska ríkisútvarpsins , BBC , undir stjórn Sir Andrew Davis í Barbican-listamiðstöðinni 10. þessa mánaðar .
Morris hélt aldrei jafn ítarlegar dagbækur og í Íslandsferðunum , en þar tjáir hann sig iðulega um þau djúpu áhrif sem íslensk náttúra hafði á hann .
Hann orti einnig tilfinningaþrungin ljóð út frá upplifunum sínum hér og um persónur Íslendingasagnanna .
Morris þýddi nokkrar sagnanna ásamt Eiríki Magnússyni bókaverði , sem ferðaðist með honum hér í fyrri ferðinni .
Morris taldi fegurðina einn mikilvægasta þátt lífsfyllingarinnar , og það var fegurðin sem dró tónskáldið McQueen að verkum hans til að byrja með .
Í samtali við blaðamann The Guardian segir hann ljóðskáldið , hönnuðinn og sósíalistann Morris hafa haft ómæld áhrif á hugmyndir okkar samtímamanna um hvað skipti máli varðandi sanna lífsfyllingu .
efi@mbl.is 