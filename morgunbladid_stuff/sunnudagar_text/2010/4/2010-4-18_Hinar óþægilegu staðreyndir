Hlutfall óbreyttra borgara af þeim , sem falla í stríði , hefur hækkað jafnt og þétt á undanförnum hundrað árum .
Í fyrri heimsstyrjöldinni er talið að 10% þeirra , sem féllu hafi verið óbreyttir borgarar .
Í heimsstyrjöldinni síðari var hlutfallið komið í 50% , í Víetnamstríðinu 70% og í Afganistan og Írak á milli 80 og 90% .
Lítið fer fyrir þessum tölum í umfjöllun um stríð , allra síst í málflutningi þeirra , sem að hernaðinum standa , enda eru þær óþægilegar .
Til að þurfa ekki að tala um fallna óbreytta borgara berum orðum er stuðst við tæknimál .
Þeir heita " hliðartjón " á hernaðarmáli , " collateral damage " .
Þessar tölur setja hins vegar atburði á borð við árás Bandaríkjahers á hóp manna í Bagdad 12. júlí 2007 , þar sem tveir starfsmenn Reuters-fréttastofunnar voru meðal þeirra , sem voru drepnir , í nýtt samhengi , þótt ekki megi gleyma því að fjöldi almennra borgara hefur einnig látið lífið í árásum hryðjuverkamanna , sem berjast gegn Bandaríkjamönnum og bandamönnum þeirra .
Það er ekki undantekning að óbreyttir borgarar falli , heldur reglan og gildir þar einu þótt alþjóðlegir sáttmálar um framferði í stríði kveði á um að öllum meðulum skuli beitt til þess að skaða ekki óbreytta borgara .
Hinar leyfilegu blóðsúthellingar Myndbandið af árásinni sumarið 2007 er hægt að skoða á vef Wikileaks og hefur það vakið gríðarlega athygli .
Það þykir ekki síst hrollvekjandi vegna þess hvað hermennirnir tala af mikilli lítilsvirðingu um fórnarlömb sín .
Myndbandið minnir óþyrmilega á það að stríð snýst um að drepa .
Joanna Bourke fjallar um blóðsúthellingar í stríði í bók sinni An Intimate History of Killing .
Hún bendir á að fyrir stjórnmálamönnunum vaki að komast yfir landsvæði eða endurreisa þjóðarstolt , en " fyrir þann , sem gegnir herþjónustu , gengur hernaður út á réttlætanleg dráp á öðrum manneskjum " .
Hermaðurinn sé hins vegar ekki að fremja morð , heldur úthella blóði með leyfi æðstu yfirvalda og stuðningi almennings í landi sínu .
Sett voru göfug markmið þegar ráðist var inn í Afganistan og Írak , frelsa átti undirokaðar þjóðir undan harðstjórum og færa þeim lýðræði og um leið vinna sigra í baráttunni gegn hryðjuverkum .
Það er hins vegar ekki einfalt fyrir hermanninn þegar sá , sem hann á að vera að hjálpa , er líka óvinurinn .
En hvernig er hægt að fá menn til að drepa , jafnvel þegar þeim er ekki ógnað , eins og raunin var þegar árásin var gerð í Bagdad , þótt draga hefði mátt þá ályktun úr fjarlægð að myndavélabúnaður ljósmyndara Reuters væri vopn ? Þjálfun hermanna tók miklum stakkaskiptum á 20. öldinni , enda er ekki hlaupið að því að gera menn að drápsvélum .
Tregðan til að drepa Bourke rekur í bók sinni frásagnir og rannsóknir á því hvað hermenn í fyrri og seinni heimsstyrjöld voru í raun tregir til að drepa .
Í fyrri heimsstyrjöldinni hafi aðeins verið hægt að skilgreina einn hermann af hverjum tíu sem hugrakkan .
Ef jafnt var í liðum á vígvellinum gat orðið þegjandi samkomulag meðal óbreyttra hermanna um að skjóta ekki .
Ótal dæmi eru um að óbreyttir hermenn hafi ekki hleypt af vopnum sínum nema yfirmenn stæðu yfir þeim .
Herforinginn S.L.A .
Marshall gerði rannsókn þar sem hann talaði við 400 hermenn , sem höfðu barist í síðari heimsstyrjöldinni .
Aðeins 15% þeirra höfðu hleypt af vopni á óvininn í átökum , en 80% höfðu verið í aðstöðu til þess .
Áreiðanleiki þessarar rannsóknar hefur reyndar verið dreginn í efa , en hún hafði mikil áhrif á þjálfunaraðferðir .
Skoðun Marshalls var sú að tregða til að drepa væri tilfinningaleg , en ekki af rótum skynsemi og rökhugsunar .
Með aðstoð sálfræði og aðferðum , sem líkja má við heilaþvott , miðar þjálfun hermannsins að því að vinna á tregðunni .
Eftir slíka þjálfun og dvöl á vígstöðvunum getur verið erfitt að snúa aftur til " siðmenningarinnar " .
Þeim var nær að taka með sér börn í átökin Um leið og hermaðurinn fer að efast um gerðir sínar lamast baráttuviljinn .
Hann má ekki hafa samúð með fórnarlömbum sínum .
Hermaðurinn er í vinnunni sinni .
Í hernaði verður á endanum hversdagslegt að drepa .
Í stríðsmyndum finna hetjurnar fyrir drápsgleði og áhorfendur fagna þegar óvinurinn er stráfelldur , en í raun hafnar samfélagið ofbeldi og stjórnvöld reyna að setja afleiðingar átaka fram með eins sótthreinsuðum hætti og hægt er .
Myndbandið , sem lak inn á Wikileaks , eyðileggur þá mynd .
Hermaðurinn er sendur til framandi lands í nafni mannúðar og lýðræðis .
Hvernig á hann þá að bregðast við þegar hann drepur óbreytta borgara , sem samkvæmt Genfarsáttmálanum á að leita allra ráða til að hlífa ? Í myndbandinu á Wikileaks bregst hann við með því að varpa skuldinni á fórnarlömbin .
Þegar ákveðið er að senda börn , sem særðust í árásinni , ekki beint á sjúkrahús , heldur láta þau í hendur írösku lögreglunni , er það réttlætt með því að fólkinu hafi verið nær að taka með sér börn í átökin .
Hann var dauður , ég á lífi " Ég lét eins og ég væri hneykslaður vegna þess að það að svívirða lík var talið óamerískt og skemma fyrir .
En ég fann ekki fyrir hneykslun .
Ég hélt yfirmannssvipnum en inni í mér ...
hló ég .
Ég hló – held ég núna – að hluta út af því að í undirmeðvitundinni kunni ég að meta þessa ógeðfelldu tengingu kynlífs , saurs og dauða ; og að hluta út af gleði yfir að hann – hver sem hann hafði verið – var dauður og ég – hinn einstaki , sérstaki ég – var á lífi .
" William Broyles , hermaður í Víetnam og síðar blaðamaður og fréttastjóri á Newsweek , lýsir því þegar félagar hans tóku lík Norður-Víetnama , settu á það sólgleraugu , sígarettu í munnvikið og saur á höfuð þess í Víetnamstríðinu .
