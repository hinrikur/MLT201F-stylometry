Fólk vatt sér að Hrólfi Sæmundssyni á götu í Aachen og spurði hreint út : Ert þú ekki Íslendingurinn ? Þetta var eftir að hann söng hlutverk Papagenós í Töfraflautu Mozarts .
Barítónsöngvarinn starfaði hér heima þar til síðastliðið haust að hann var fastráðinn til tveggja ára í Aachen og segist ekki hafa gert sér almennilega grein fyrir því áður en hann fór utan hvar hann stæði miðað við starfsbræður sína í Þýskalandi .
Hann veit það núna ! Hrólfur hefur nefnilega verið ausinn lofi í vetur ; nú síðast var honum hrósað í hástert fyrir frammistöðu í titilhlutverkinu í Évgéní Onegin , óperu Tjækovskís .
Í að minnsta kosti einu blaði var hann sagður " hinn fullkomni Onegin " og er auðvitað stoltur .
" Mér hefur gengið betur en ég leyfði mér að dreyma um ; bjóst ekkert endilega við að fá svona góð hlutverk strax , hvað þá jafn frábærar viötökur hjá áhorfendum og raun ber vitni eða svona góða dóma í fjölmiðlum , " segir Hrólfur við Morgunblaðið .
" Íslenskir söngvarar hafa mjög gott orð á sér hérna .
Það er frábært fyrir unga söngvara eins og mig að vera í Þýskalandi , " segir hann og undirstrikar hve stórkoslegt sé að starfa við það sem hann hafi menntað sig til .
" Ég held ótrauður áfram og stefni enn hærra eftir að samningi mínum lýkur hér .
Maður stefnir alltaf upp á við .
" Hann hefur tekið þátt í fjórum óperum í Aachen og verið í aðalhlutverki í þeim öllum .
" Fjölskyldan er ljómandi sátt , " segir hann en eiginkona Hrólfs , Ásgerður Júlíusdóttir , er við nám í Aachen og sonur þeirra , Kári Júlíus , er í leikskóla .
Vert er að geta þess að Íslendingum gefst tækifæri til að hlýða á Hrólf á þriðjudagskvöldið .
Hann heldur þá tónleika í Salnum ásamt hollenska píanóleikaranum og hljómsveitarstjóranum Gerrit Schuil , undir yfirskriftina Gullnar aríur en þar flytja þeir nokkrar af fegurstu barítónaríum óperubókmenntanna , úr Töfraflautunni , Évgéní Onegin , Tannhäuser , Rakaranum í Sevilla , Faust og Carmen .
Hrólfur er 36 ára .
" Það þykir ungt fyrir mína rödd ; barítónar fara af stað af alvöru um 35 ára aldur og toppa ekki fyrr en um og eftir fimmtugt , " segir Hrólfur og bætir við hlæjandi : " Ég er rétt að byrja ! " 