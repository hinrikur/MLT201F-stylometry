Anna Runólfsdóttir fylgist með eldgosum og flóðunum frá Eyjafjallajökli út um stofugluggann í Fljótsdal .
Eldgosin hafa raskað daglegu lífi fjölskyldunnar og það kemur á versta tíma þar sem sauðburður er hafinn .
Anna er mikil sveitakona og þykir ákaflega vænt um kindurnar .
Það kemur því á óvart að hún á sér annað og gjörólíkt líf , hún er verkfræðingur og vinnur á mölinni .
Helgi Bjarnason helgi@mbl.is Ég hefði viljað vera heima í morgun og fylgjast með þegar þær báru , en við ákváðum að vera ekki heima í nótt því það er svo óumræðilega erfitt að rýma um miðja nótt , " sagði Anna Runólfsdóttir bóndi þegar við gengum með henni um túnin í Fljótsdal síðastliðinn fimmtudag .
Hún er að huga að lömbunum sem fæddust snemma um morguninn , áður en hún kom heim frá frænku sinni þar sem fjölskyldan gisti í tvær nætur vegna eldgossins í Eyjafjallajökli .
Hún fer með lambærnar inn í fjárhús , gefur lömbunum næringu og leyfir þeim aðeins að jafna sig .
" Þær geta farið fljótt út aftur , ef gos leyfir , " segir Anna .
Sauðburður hófst of snemma í Fljótsdal því hrútur slapp í túnið undir lok nóvember .
" Ég vissi af því en vonaði að ekki yrði mikill skaði en hann hefur verið mjög skilvirkur og náð að lemba sex til sjö ær .
" Við erum komin með Önnu inn í fjárhúsin þar sem hún er að reyna að koma skipulagi á féð .
" Ég veit ekki hver á hvað , " segir hún .
Rýmingin setti allt úr skorðum í sauðburðinum .
Þrjár ær voru saman í kró .
Tvær báru á meðan Anna var að heiman .
Hún er viss um að önnur hafi borið þremur lömbum en hin einu .
Tvö lömb gengu með þeirri sem Anna taldi einlembda og hún hafði áhyggjur af því að aukalambið fengi ekki nóg .
Þess vegna sleppti hún kindum sem komnar voru að burði út þegar hún þurfti næst að fara að heiman þannig að þær gætu borið úti í ró og næði .
" Þetta er ekki góð tímasetning fyrir gos og rýmingu , " segir hún .
Eins og dekkjabrenna Anna og maður hennar , Þorkell Daníel Eiríksson , eru með tvö lítil börn , telpu á fjórða ári og sex mánaða dreng .
Bústofninn er rúmlega tvö hundruð kindur .
Fljótsdalur er innsti bærinn í Fljótshlíð og er því nokkuð afskekktur .
Það breyttist raunar á einni nóttu þegar eldgosið hófst á Fimmvörðuhálsi , þá var Fljótsdalur skyndilega kominn í alfaraleið Íslendinga sem þyrsti í að sjá eldgos .
" Þið eruð fyrstu blaðamennirnir núna en síminn stoppaði ekki í fyrra gosinu , " segir Anna sem aftur hafði nóg að gera við símsvörun í flóðinu nú á fimmtudagskvöldið .
Eldstöðvarnar blasa við úr stofuglugganum í Fljótsdal .
Skriðjökullinn Gígjökull þar sem jökulvatnið frussast reglulega úr toppgíg Eyjafjallajökuls .
Fjær sést í Fimmvörðuháls þar sem fyrra eldgosið varð .
Þá er stóra ógnin , Katla í Mýrdalsjökli , ekki langt undan .
Anna notar orðið óþægilegt þegar hún er spurð að því hvernig sé að búa undir eldfjalli .
Hún er alin upp á bænum .
" Ég hef alltaf vitað að við búum við eldfjöll og sér í lagi hefur verið hugsað um áhrifin af Kötlu .
" Þótt rýmingar séu erfiðar fyrir fjölskyldufólk , ekki síst þegar rjúka þarf að heiman í skyndingu að nóttu til , er Anna ánægð með hvernig til hefur tekist .
Gerð var ný neyðaráætlun fyrir nokkrum árum og svo vildi til að nokkrum dögum fyrir fyrra eldgosið var farið yfir hana á fundum með íbúunum .
" Það setti alla í gírinn og var góður undirbúningur , " segir hún .
" Svo komu sms-skilaboð um rýmingu .
Þau komu á óvart og vegna umræðunnar hélt ég fyrst að þetta væri gabb – nema hvað tíminn var ekki líklegur til slíks , það var komið fram yfir miðnætti .
Það hvarflaði að mér að einhver hefði nú rekið sig í takkann hjá Neyðarlínunni , " segir Anna .
Þau voru betur meðvituð um að eitthvað væri að gerast þegar það fór að krauma í toppgíg Eyjafjallajökuls fyrr í þessari viku .
" Það var skjálftavirkni þegar við fórum að hátta .
Svo komu sms-skilaboð um rýmingu , " segir Anna .
Það leyndi sér heldur ekkert hvað var að gerast þegar litið var til jökulsins .
" Vatnið stóð eins og reykjarstrókur út úr jöklinum , það var eins og verið væri að brenna dekkjum , " segir Anna .
Ósofin og pirruð Hún segir að bæði börnin hafi tekið þessari röskun ótrúlega vel .
" Það er auðveldara með kornabarnið , það heldur bara áfram að sofa í bílnum .
Stelpan er dugleg að klæða sig sjálf og fer ekkert að gráta þótt hún sé vakin um miðja nótt .
Hún skilur að það er eldgos og við þurfum að gista hjá Guðrúnu frænku .
" Hún bætir því við að þótt þau fái góðar móttökur hjá frænku hennar sem býr á bæ utan rýmingarsvæðisins sé erfitt að vera annars staðar og hafa ekki dótið sitt með .
" Þegar rýmt er um miðja nótt eru börnin oft ósofin og pirruð allan daginn á eftir og við fullorðna fólkið líka .
Okkur þótti þó betra að vera þar aðra nótt , þótt búið væri að aflétta rýmingu , og ákváðum að flýta okkur ekki heim , " segir Anna .
Hún var ein heima að huga að kindunum þegar blaðamenn bar að garði , Þorkell og börnin voru hjá frænku hennar .
Hún var að flýta sér að ljúka verkunum því litli drengurinn kallaði , hann þurfti sína næringu .
Þau fluttu sig svo heim um kvöldið og voru rétt komin heim þegar aðvörun kom um annað stórflóð undan Gígjökli .
Þegar þau höfðu sinnt nauðsynlegustu verkum , eins og að hleypa út fénu , fór jökulvatnið yfir veginn og lokaði honum .
Þau komust hvergi það kvöldið .
Anna og Þorkell upplifa sig ekki í bráðri lífshættu heima í Fljótsdal þótt Markarfljót flæmist um .
" Íbúðarhúsið stendur ofan við flóðlínu en fjárhúsin ekki .
Það gæti vatnað upp í þau og þá veit maður ekki hvað gerist með féð .
Ég hef því sett allt féð út , þegar við höfum þurft að rýma , nema lambféð .
Það er hlýtt í veðri , komið vor og allt í lagi með féð úti , " segir hún .
Hún segir að þau hjónin hafi áhyggjur af því hvernig búskapurinn þróast á næstunni vegna sífelldra ógnana af völdum flóða og öskufalls .
Sauðburðurinn sé viðkvæmur tími .
" Ég sé ekki fram á að féð verði sett á afrétt í vor .
Það fer inn á heiðina og niður eftir öllum aurum , " segir Anna .
Öskufall getur gert heiðina óhæfa til beitar og flóðahætta er á aurunum .
" Ég hef ekki hugmynd um það hvernig þetta fer , " segir hún .
Er með kindadellu Anna tók við búinu í Fljótsdal fyrir fjórum árum , af foreldrum sínum .
" Ég þurfti að taka við , gat ekki annað , " segir hún .
Hún er byggingaverkfræðingur og þau hjónin hafa annað heimili í Reykjavík og vinna þar .
Anna er hjá Verkís , mest við hönnum vega og annarra umferðarmannvirkja .
Hún segist njóta skilnings vinnuveitandans og fá frí eftir þörfum til að sinna búskapnum .
Þessar vikurnar er hún í fæðingarorlofi og njóta lömbin þess eins og börnin .
Störf Önnu eru afar ólík , verkfræðin og sauðfjárræktin , en hvort skyldi vera skemmtilegra ? " Sauðféð , það á mig alveg , en hitt er líka skemmtilegt , " segir hún .
Anna segir að þau Þorkell hafi ekki viljað selja kvótann og láta jörðina fara í eyði þegar faðir hennar þurfti að hætta búskap af heilsufarsástæðum .
" Ég hef alltaf átt kindur sjálf og þykir mjög vænt um þær .
Ég gat ekki hugsað mér að láta farga þeim og gleyma þessu .
Ég er kindamanneskja og það er ekkert við því að gera .
Sumir eru með veiðidellu og aðrir með áhuga á hrossum .
Ég er með kindadellu , " segir Anna .
Hún vísar til orða starfsfélaga síns sem sagði að sauðfjárbúskapur væri eitt dýrasta hobbý sem hægt væri að hafa og tekur undir það .
" Þótt maður sé í búskapnum af fullri alvöru hefst ekki mikill peningur upp úr honum .
Ég læt þetta þó halda sér yfir núllinu , " segir Anna og getur nú ekki lengur beðið með að losa sig við blaðamenn því barnið þarf sárlega á móður sinni að halda .
