Enn og aftur óttast ég að Ólafi Ragnari Grímssyni , með óendanlegri athyglissýki sinni og þeirri hégómlegu áráttu , að sækja stöðugt í sviðsljós fjölmiðla , hafi tekist að stórskaða hagsmuni okkar Íslendinga .
Sl. mánudagskvöld , nákvæmlega viku eftir að skýrsla rannsóknarnefndar Alþingis var gerð opinber , þar sem hann fékk mjög harðan áfellisdóm á níu síðum , kom forsetinn fram í þættinum Newsnight á BBC og sagði að eldgosið í Eyjafjallajökli væri lítið annað en æfing .
Sagan sýndi að vel mætti búast við fleiri eldgosum í kjölfarið .
Kötlugoss hafi t.a.m. verið beðið á Íslandi undanfarin ár og yfirvöld hér á landi hafi unnið að undirbúningi vegna þess .
Full ástæða sé fyrir yfirvöld Evrópuríkja og flugmálayfirvöld að gera hið sama .
Forsetinn gerði sér lítið fyrir og reyndi að magna upp hræðslu meðal milljóna og vekja athygli á því hversu stórhættulegt það gæti nú verið að sækja Ísland heim .
Hvenær skyldi forsetinn svo aflýsa hættuástandi ? Síðdegis á þriðjudag mátti svo lesa frétt á mbl.is þar sem m.a. sagði : " Gríðarleg viðbrögð hafa verið við ummælum forseta Íslands á BBC í gærkvöldi um hugsanlegt Kötlugos og leggja nú yfirvöld og ferðaþjónustan allt kapp á að koma þeim upplýsingum skýrt á framfæri að slík hætta sé ekki yfirvofandi .
Mikið álag hefur verið á samhæfingarmiðstöð Almannavarna ...
Frá samhæfingarmiðstöðinni fengust þær upplýsingar að mikil áhersla hefði í dag verið lögð á að leiðrétta misskilning , en ótti við frekari hamfarir virðist hafa skotið föstum rótum vegna ummæla forsetans .
Almannavarnir hafa unnið að því í samvinnu við utanríkisráðuneytið , Ferðamálastofu og Útflutningsráð að veita réttar upplýsingar um gosið og áhrif þess .
Frá ferðaþjónustunni berast þær fregnir að afbókunum hafi hreinlega rignt inn í dag eftir að frétt BBC spurðist út .
Símtöl til flugfélaganna hafa margfaldast og stöðvun orðið á sölu ferða fyrir sumarið .
" Ólaf Ragnar munar nú lítið um það að bregða sér í gervi eldfjalla- og jarðfræðinga .
Að eigin mati kann hann allt best , skilur allt best og veit allt betur en nokkur annar .
Hann var til dæmis ekki seinn á sér að froðufella í fjölmiðlum og fordæma vinnubrögð þeirra Vilhjálms Árnasonar , Salvarar Nordal og Kristínar Ástgeirsdóttur , sem unnu bindi 8 , viðauka I , við skýrslu rannsóknarnefndar Alþingis , sem fjallar um Siðferði og starfshætti í tengslum við fall bankanna 2008 .
Kaflinn um Hlut forseta Íslands er á bls. 170-179 og er afar fróðleg lesning .
Sennilega hefur forsetann langað meira til þess að nota önnur orð en " æfing " um gosið í Eyjafjallajökli .
Ég held að honum hljóti að hafa dottið í hug setningin " You Ain ' t Seen Nothing Yet " sem er reyndar setning sem hefur fylgt honum í klappstýruhlutverki útrásarvíkinga , allar götur frá því í maí 2005 þegar hann lét þau orð falla um ofurhæfni íslensku útrásarvíkinganna í ræðu á Bretlandi .
Vissulega tókst forsetanum örlítið að hysja upp um sig vinsældabrækurnar þegar hann synjaði lögunum um Icesave staðfestingar í ársbyrjun , en eins og alþjóð veit , þá átti forsetinn engra kosta völ í þeim efnum .
Hann hafði fengið áskoranir frá mörgum tugum þúsunda Íslendinga um að synja .
Hann hafði fengið slíka útreið í áramótaskaupinu , sem klappstýra útrásarinnar , að annað eins hefur aldrei sést í gjörvallri sögu Sjónvarpsins .
Hann átti bara þann kost að synja og því gerði hann það , vitanlega með eigin hagsmuni að leiðarljósi , eins og alltaf , ekki þjóðarinnar .
Vitanlega var synjunin í þágu vinsældakúrfu hans , sem reis bara nokkuð hraustlega , eftir að hafa verið í mikilli lægð um langa hríð .
Hann sýndi líka vott af iðrun í nýársávarpi sínu , en hún var greinilega fljót að rjátlast af honum , því hann hafði bókstaflega ekkert gert rangt , þegar kom að því að svara fyrir þá hörðu gagnrýni sem hann fær í skýrslu rannsóknarnefndar Alþingis .
