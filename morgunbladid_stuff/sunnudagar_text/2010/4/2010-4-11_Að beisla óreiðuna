Margir hafa reynt sig við töfrateninginn ( e. Rubik ' s Cube ) frá því hann kom fyrst á markað fyrir réttum þrjátíu árum – með misjöfnum árangri .
Sumum mun aldrei takast að leysa þrautina enda þótt þeir verði eitt hundrað ára en aðrir láta sér nægja nokkrar sekúndur .
Heimsmetið á hollenskt ungmenni , Erik Akkersdijk að nafni , en hann þurfti ekki nema 7,08 sekúndur til að mynda litablokkir á öllum hliðum teningsins sumarið 2008 .
Ekkert lát er á vinsældum teningsins en hann hefur selst í 350 milljónum eintaka um allan heim .
Í tilefni af þrítugsafmælinu veitti höfundur teningsins , Ungverjinn Ernõ Rubik , viðtal , sem Sunnudagsmogginn hefur heimild til að vitna til .
Þar lýsir hann ánægju sinni með útbreiðslu uppfinningar sinnar , ekki vegna þess að hún hafi fært sér frægð og frama heldur vegna þess að hann er stoltur af því að hafa skapað hlut sem hafi glatt fólk út um allan heim .
" Teningurinn er uppfullur af mótsögnum , " segir Rubik , " hann er efnislegur , handvirkur og áþreifanlegur ; þetta er sakleysislegur og barnalegur hlutur .
Samt þarftu að beisla óreiðuna til að leysa þrautina .
Teningurinn er í senn einfaldur og flókinn .
Spurningin er skýr en svarið snúið .
" Sumir segja að mögulegar samsetningar séu óþrjótandi .
Það er ekki rétt .
Þær eru ekki nema 43.252.003.274.489.856.000 ! Það þýðir að menn geta reynt að leysa þrautina einu sinni á klukkustund á hverjum einasta degi lífs síns án þess að fara nokkru sinni sömu leiðina .
Styrkur teningsins liggur ekki síst í því að hann er hafinn yfir landamæri , menntun og menningu .
" Hann endurspeglar lífið sjálft , " útskýrir Rubik .
" Frá blautu barnsbeini höfum við tilhneigingu til að einfalda margbreytileika heimsins til að freista þess að skilja hann .
Töfrateningurinn er undirstöðuform , hrein flatarmálsfræði í þrívídd .
" Eðli málsins samkvæmt er töfrateningurinn kjörinn til keppni og á einum mánuði , janúar síðastliðnum , fóru fram mót í hvorki fleiri né færri en sextán löndum , þeirra á meðal Frakklandi , Kína og Ástralíu .
Á liðnu ári voru keppnirnar alls 169 í 38 löndum .
Mestrar hylli njóta keppnirnar meðal ungra manna , á tvítugs- og þrítugsaldri .
Það þykir raunar undrum sæta hversu vel teningurinn hefur í einfaldleika sínum staðist samkeppni frá háþróuðum tölvuleikjum .
Rubik hefur skýringuna á því á reiðum höndum .
" Teningurinn kom til sögunnar á níunda áratugnum , um svipað leyti og veraldarvefurinn og einkatölvurnar .
Fyrir vikið hafa kynslóðirnar sem alist hafa upp með honum aldrei upplifað heiminn öðruvísi en tæknivæddan .
Samt heldur teningurinn áfram að töfra þá , " segir Rubik .
Tæknin kemur sér líka vel fyrir skussana en finna má hálfa fjórðu milljón lausna á leitarforritinu Google , þ.e. myndbönd , skrifaðar leiðbeiningar og bækur um það hvernig leysa á þrautina .
Gera má því skóna að Ernõ Rubik sé frægasti núlifandi Ungverjinn , hann skákar jafnvel ódauðlegum listamönnum á borð við Béla Bartók og Franz Liszt .
Samt hefur hann aldrei borist á og hefur helgað líf sitt kennslu .
Rubik var lengi prófessor við lista- og hönnunarháskóla en er nú að mestu sestur í helgan stein , 65 ára að aldri .
" Ég hef helgað líf mitt menntun .
Ég lærði til arkitekts en ílentist í háskólasamfélaginu og las fyrir í tuttugu ár .
" Spurður hvort hann hafi í hyggju að halda sérstaklega upp á þrítugsafmæli sköpunarverks síns svarar Rubik neitandi .
" Mér leiðast afmæli .
Hversdagurinn skiptir mestu máli í lífinu .
" Töfrateningurinn á ugglaust marga slíka fyrir höndum .
orri@mbl.is 