Netfyrirtækið Google hefur þanist hratt út og veldi þess fer vaxandi .
Ritskoðunardeila Google við kínversk stjórnvöld er til marks um áhrif fyrirtækisins .
Sú staðreynd að orðið að gúgla er orðið tamt á tungu Íslendinga ber því vitni hvað Google er mikið notað .
Google leitar að upplýsingum fyrir þig .
Google setur heiminn í samhengi .
Google sér um tölvupóstinn .
Google ætlar að skanna bókasöfn heimsins og gera aðgengileg í stafrænu formi .
Með nýjum hugbúnaði , sem heitir Goggles , er hægt að nota mynd , sem tekin er með farsíma , til að leita uppi sambærilega hluti og komast að því hvar þeir fást eða hvort þeir eru á heimsminjaskrá .
Það er líka hægt að nota Goggles til að leita að fólki á myndum í gagnabönkum , sem leitarvél Google nær til .
Möguleikarnir eru endalausir .
Tekjumöguleikarnir eru fólgnir í því að gefa auglýsendum tækifæri til að komast í samband við einstaklingana og þeir eru ekki fáir .
Slóðin á netinu er verðmæt Í júlí í fyrra voru gerðir 113,7 milljarðar leitarfyrirspurna á netinu um allan heim .
76,7 milljarðar þeirra voru hjá Google .
Í sama mánuði staldraði fólk við á síðum Google í 145 milljarða mínútna .
Talið er að netþjónar Google geti hýst að minnsta kosti 100 milljónir gígabæta .
Öll þessi umferð hjá Google skilur eftir sig gríðarlegt magn af upplýsingum .
Fyrirtækið getur greint hegðunarmynstur notendanna , séð að hverju þeir leita og hvað þeir skoða .
Til dæmis hafa mörg hundruð þúsund vefsíður , þar sem auglýsingar Google birtast , sent frá sér IP-tölur frá tölvum , sem notaðar eru til að fara inn á þær , til Google .
Það auðveldar fyrirtækinu að draga upp mynd af einstaklingunum .
Þannig getur auglýsandinn nálgast þann , sem hefur áhuga á vörunni , sem hann hefur að bjóða , í stað þess að auglýsa af handahófi .
Reglulegum gestum á upplýsingasíðum um garðyrkju birtast auglýsingar um hrífur , sláttuvélar og garðslöngur .
Uppgangur Google hefur ekki aflað fyrirtækinu vinsælda á öllum vígstöðvum .
Bókaútgefendur eru lítt hrifnir af hinu stafræna bókasafni þótt Google segi að einkum sé um að ræða bækur , sem eru ófáanlegar hjá forlögunum .
Þegar hafa um tíu milljónir bóka verið skannaðar .
Robert Darnton , yfirmaður bókasafns Harvard-háskóla , hefur lagt til að bókasafn Google verði ríkisvætt þannig að ekki verði til einokunarveldi á upplýsingum í höndum Google .
Dagblöðin kunna ekki að meta fréttaleitarvélina , sem nýtir vinnu þeirra án endurgjalds .
Sjónvarpsstöðvar hafa horn í síðu YouTube .
Google er að byrja að seilast inn í bankastarfsemi með fyrirbæri , sem nefnist Google Checkout og með Google Voice , sem snýst um símaþjónustu á netinu , hrapar kostnaðurinn við að hringja .
Bankar og símafyrirtæki munu ekki taka samkeppninni þegjandi .
Stjórnvöld eru víða farin að hafa áhyggjur af umsvifum Google og velta fyrir sér hvort setja þurfi fyrirtækinu skorður .
Fyrir vikið er fyrirtækið farið að ráða sér almannatengla til að gæta hagsmuna sinna .
Að gera ekkert illt Almenningur virðist hins vegar ekki hafa miklar áhyggjur af upplýsingum á netinu .
Kennisetning Google er að gera ekkert illt , " Don ' t be evil " .
Fyrirtækið virðist halda aftur af sér í notkun upplýsinga um einstaklinga .
Mótsögnin er hins vegar sú að því meira tæmandi sem upplýsingarnar eru , þeim mun árangursríkari verður leitin .
Sem dæmi má taka að eftir því sem leitarvélin veit meira um þig , þeim mun líklegra er að hún geti fundið bíómynd , leiksýningu eða tónleika , sem þú hefur áhuga á .
Samband einstaklingsins við Google getur síðan náð nýjum hæðum ef það hættir að vera bundið við tölvuna og færist líka yfir í farsímann .
Farsíminn getur sent upplýsingar um hvar einstaklingurinn er staddur og til baka berast upplýsingar um veitingastaði í nágrenninu , eða annað , sem kynni að vekja áhuga .
Mörkin á milli raunheima og sýndarheima dofna .
Einnig verður að hafa í huga að leitarvél Google þjónar ekki aðeins fólki í frístundum sínum .
Hún nýtist einnig til ýmiss konar rannsókna og fyrir skömmu birtist athyglisverð könnun þar sem fram kom að meirihluti kínverskra vísindamanna treystir á Google til að ná í upplýsingar í fræðistörfum sínum .
Þeir eru þó til , sem eru fullir tortryggni og vilja skilja sem fæst spor eftir sig á netinu .
Þeir skipta reglulega um vafra og nota til dæmis leitarvélina Ixquick.com , sem geymir engar upplýsingar .
Ixquick beinir spurningum nafnlaust á aðrar leitarvélar og tekur upplýsingarnar saman .
Flestir sjá hins vegar ekkert athugavert við það að þeir finnist á netinu og sumir myndu ganga svo langt að segja að í raun væru þeir ekki til ef nafn þeirra fyndist ekki við leit á netinu .
Þeirri spurningu hefur verið varpað fram hvort þess sé langt að bíða að foreldrar skíri börn sín óvenjulegum nöfnum til þess eins að tryggja að þau birtist ofarlega við leit á Google .
Spurningin vaknar hvort sú stund sé að renna upp að friðhelgi einkalífsins verði netinu að bráð – og enginn muni kippa sér upp við það .
Google beinir leit til Hong Kong Þegar Google fékk leyfi til að starfa í Kína samdi fyrirtækið við stjórnvöld um ritskoðun leitarniðurstaðna á netinu .
Í byrjun árs tilkynntu forráðamenn Google að þeir myndu ekki lengur standa við samkomulagið , m.a. vegna þess að tölvuþrjótar á vegum kínverska ríkisins hefðu reynt að brjótast inn í tölvur fyrirtækisins .
Kínverjar sem leita á netinu í gegnum Google fá nú aðgang að leitarvél fyrirtækisins í Hong Kong og þar með að óritskoðuðu efni .
Kínversk stjórnvöld vöruðu Google við því að stíga þetta skref en óljóst er hvort og þá hvernig þau bregðast frekar við .
Endalok blygðunarinnar ? Á netinu er engir felustaðir .
Upplýsingar , sem þar eru einu sinni komnar fram , hverfa ekki .
Í nýlegri umfjöllun tímaritsins Der Spiegel var rakin saga ærumissis , sem líkast til er ekkert einsdæmi .
Nektarmyndir af konu einni voru settar á netið .
Á einni myndinni sást hún með hjálpartæki ástarlífsins , á annarri í samförum og svo framvegis .
Myndirnar breiddust hratt út um netheima .
Það var nógu slæmt , en málið versnaði um allan helming þegar nafn konunnar var tengt við myndirnar .
Eftir það voru nektarmyndirnar það fyrsta sem kom fram þegar nafn hennar var slegið inn í leitarvél Google .
Þegar þarna var komið sögu var konan komin í sjálfstæðan atvinnurekstur og hún bjó við stöðugan ótta við að viðskiptavinir hennar tékkuðu á henni í leitarvélinni .
Þegar hún fór á stefnumót velti hún fyrir sér hvort sá , sem hún ætlaði að hitta , hefði verið að skoða nektarmyndir af sér .
Að endingu var konunni nóg boðið og hún sá aðeins eina útleið .
Hún skipti um nafn , flutti á nýjan stað og hóf nýtt líf , allt vegna nokkurra ljósmynda , sem settar voru á netið .
Hvort þessi ráðstöfun dugi til er annað mál .
Hin nýja tækni , sem býður upp á að setja ljósmyndir í leitarvélar til að hafa uppi á fólki , gæti til dæmis orðið til þess að tengja hana aftur við nektarmyndirnar .
Ekki þyrfti meira til en að einhver tæki mynd af henni á farsímann sinn og gúglaði hana .
Það er hægt að breyta nafninu , en ekki andlitinu .
Eins og segir í umfjöllun Der Spiegel er ekkert til á netinu , sem heitir nýtt upphaf .
Fræðimenn eru meira að segja farnir að velta fyrir sér hvort hinn nýi veruleiki netsins muni einfaldlega leiða til þess að blygðunarkenndin slævist .
Til verði nýtt samfélag gagnsæis og er þá ekki átt við stjórnsýslu og viðskiptalíf , heldur líf einstaklingsins .
Aulahrollurinn hverfi og hið pínlega verði ekki lengur pínlegt af því að allir verði afhjúpaðir og blygðunin heyri sögunni til .
