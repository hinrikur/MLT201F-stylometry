Andri Jóhannesson þyrluflugmaður vinnur við að fljúga með olíuverkamenn til og frá borpallinum Eiríki rauða úti fyrir ströndum Afríkuríkisins Gana .
Honum líkar starfið ágætlega og ber Ganamönnum vel söguna Orri Páll Ormarsson orri@mbl.is Þeir eru eflaust ekki margir Íslendingarnir sem búa í villu með þremur sundlaugum á lóðinni .
Nei , þetta er ekki prentvilla .
Sundlaugarnar eru í raun og veru þrjár .
Hafa aukinheldur einkabílstjóra , þjónustufólk og garðyrkjumann .
Andri Jóhannesson er ekki útrásarvíkingur sem smaug í gegnum nálaraugað , heldur þyrluflugmaður hjá belgísku fyrirtæki sem þjónustar olíuborpall úti fyrir ströndum Afríkuríkisins Gana .
Andri réðst til starfa hjá Landhelgisgæslunni í desember 2007 en áður hafði hann unnið sem þyrluflugmaður á Grænlandi um þriggja mánaða skeið .
Um þetta leyti í fyrra fékk hann síðan uppsagnarbréf en Gæslunni var þá gert að segja upp þremur flugmönnum af fimmtán vegna niðurskurðar .
Kreppan bítur víða .
Andri lét af störfum hjá Gæslunni í lok maí í fyrra og fór þegar í stað að svipast um eftir nýrri vinnu .
Hann frétti í gegnum íslenskan flugvirkja að belgíska fyrirtækið NHV væri að leita að þyrluflugmönnum vegna olíuverkefnis í Gana .
Hann sótti um og var ráðinn í byrjun október .
Örbirgðin áberandi " Menn hafa fundið mikla olíu í Gana , jafnvel mestu olíulindir í heimi og NHV er með þjónustusamning við skoska olíufyrirtækið Tullow sem vinnur þar við borun , " útskýrir Andri .
" Hlutverk okkar er að ferja starfsmenn til og frá borpallinum .
" NHV er með þrjár þyrlur af gerðinni Dolphin AS365N3 á svæðinu , sex flugmenn og þrjá flugvirkja .
Andri fór fyrst í endurmenntunarþjálfun en hélt áleiðis til Gana í nóvember .
Það var fyrsta ferð hans til Afríku .
Á leiðinni hafði hann viðkomu í Marokkó , Vestur-Sahara , Senegal , Búrkína Fasó og Malí .
Hann viðurkennir að hafa fengið menningarsjokk í fyrstu , einkum í þremur síðastnefndu löndunum , sem eru í hópi þeirra fátækustu í álfunni .
" Örbirgðin er áberandi í þessum löndum .
Leigubíllinn sem við tókum frá flugvellinum í Malí var við það að hrynja , hékk eiginlega bara saman á lyginni .
Það var erfitt að horfa upp á börnin reyna að troða baukunum sínum inn í bílinn í von um ölmusu .
Út um allt býr fólk í pappakössum , " upplýsir Andri .
Hann segir mútur daglegt brauð á flugvöllum í þessum löndum .
" Tollverðirnir voru mjög hreinskilnir í Búrkína Fasó .
" Ef þið látið okkur fá pening gengur allt hratt og vel fyrir sig , " sögðu þeir kinnroðalaust við okkur .
Félagar mínir sem eru frá Frakklandi , Belgíu og Danmörku höfðu komið þarna áður og voru því með peninginn tilbúinn .
Ekkert vesen .
Tollverðirnir voru mjög gestrisnir í Malí en þegar búið var að afgreiða okkur fór ekkert á milli mála að þeir ætluðust líka til þess að fá greitt fyrir ómakið .
Það er mjög skrýtið fyrir Vesturlandabúa að upplifa svona vinnubrögð .
" Andri og félagar hafa aðsetur í Sekondi-Takoradi , höfuðborg vesturhluta Gana .
Þurrkatíðin stóð sem hæst þegar þá bar að garði í nóvember og velur Andri orðið " svakalegur " til að lýsa hitanum .
Skurðstofa um borð í Eiríki Starf Andra og félaga felst í því að fljúga með verkamenn frá flugvellinum í Takoradi út á olíuborpall og -skip í grenndinni .
Það eru um 75 sjómílur og eru farnar nokkrar ferðir á dag .
Hvort tveggja er norskt og ber pallurinn það skemmtilega nafn Eiríkur rauði .
Að sögn Andra er Eiríkur stærsti fljótandi borpallur í heimi .
Öll helstu þægindi eru um borð , meira að segja skurðstofa komi eitthvað upp á .
" Ég hef mjög gaman af því að stríða norsku verkamönnunum á því að borpallurinn heiti í höfuðið á Íslendingi , " segir Andri en auk Norðmanna starfa aðallega Bretar , Bandaríkjamenn og Kanadamenn á Eiríki rauða .
Fyrsta kastið bjuggu Andri og félagar hjá NHV á hóteli í Takoradi en þar sem vestræn þjónusta er dýr í Afríku áttuðu menn sig fljótt á því að hagkvæmara væri að leigja hús fyrir flugmennina og flugvirkjana .
Hús er kannski heldur hófstillt orð , nær væri að kalla það villu .
" Þetta er flottasta hús sem ég hef komið inn í um dagana , " viðurkennir Andri en óhætt er að segja að dekrað sé við þá .
Kona sér um öll þrif í húsinu og maður um þvottinn .
Hengir allar skyrtur stroknar og fínar inn í skáp á eftir .
" Eftir að ég vandist þessari þjónustu er mikil pressa á konunni þegar ég kem heim , " segir Andri og skellihlær .
Eins og áður segir eru þeir líka með bílstjóra og garðyrkjumann , auk sundlauganna þriggja .
Samt sem áður er þetta mun ódýrara fyrir belgíska fyrirtækið en að hafa nímenningana á hóteli í Takoradi .
Heimsótti þrælaströndina Andri segir vinnuafl mjög ódýrt í Gana en mánaðarlaun skrifstofufólks munu vera um 120 evrur að meðaltali , ríflega 20 þúsund krónur .
" Samt er fólk almennt ánægt með sinn hlut .
" Spurður um eigin kjör segir Andri þau ágæt en hann fær greitt í evrum .
Frítíma sínum ver Andri að miklu leyti á ströndinni , auk þess sem hann hefur skoðað sig rækilega um í Takoradi og nágrenni .
Eftirminnilegust er heimsókn á þrælaströndina , þaðan sem galeiður Bandaríkjamanna sigldu á sínum tíma .
" Barack Obama Bandaríkjaforseti kom þangað í heimsókn í fyrra og hefur ríkt Obama-æði í landinu síðan , " segir Andri .
Þegar menn eru fjarri heimahögum er sjónvarpið góð afþreying en Andri hefur aðgang að um eitt þúsund stöðvum í villunni .
" Ég held svei mér þá að ég sjái meira af enska boltanum í Gana en hér heima , " segir Andri sem er ákaflega sparkelskur maður .
Lék meira að segja unglingalandsleiki fyrir Íslands hönd á sínum tíma .
Um 70% Ganamanna eru kristin og Andra þykir fólkið þar almennt glaðara og andrúmsloftið léttara en í múslímasamfélögum eins og Senegal og Marokkó .
Auðvelt er að eiga samskipti við Ganamenn en þeir tala upp til hópa góða ensku .
Andri ber íbúum landsins almennt vel söguna .
" Þetta er mjög almennilegt og duglegt fólk .
" Ýmislegt hefur þó komið Andra í opna skjöldu , eins og að sjá fólk sofa á stöplum milli akreina á fjölförnum umferðargötum .
Það er víst algeng sjón í Gana .
Það er eins gott að menn bylti sér ekki mikið í svefni .
Andri er að jafnaði í fjórar vikur í senn í Gana .
Þá fær hann frí í hálfa fjórðu viku og notar tækifærið til að koma heim .
Eiginkona hans er Karin Milda Varðardóttir og eiga þau tvö börn , tveggja og sex ára .
Gæslan undirmönnuð " Stærsti gallinn við þessa vinnu er að vera svona mikið í burtu frá fjölskyldunni .
Ég lít hins vegar á þetta sem tímabundið ástand .
Stefnan er að fá sem fyrst vinnu hér heima aftur , " segir Andri .
Spurður hvort ekki kæmi til greina að fjölskyldan færi utan til hans svarar hann neitandi .
Frúin sé með vinnu hér heima og börnin í skóla og leikskóla .
" Íslensku skólarnir eru betri en skólarnir í Gana .
" Raunar kemur Andri hugsanlega til með að verða eitthvað heima í sumar en Landhelgisgæslan vill fá hann í tímabundið verkefni .
Það er þó háð því að NHV gefi honum frí .
NHV hefur gert samning til fimm ára um þyrluþjónustu í Gana og Andra stendur til boða að vera þar áfram .
Hann segir það koma til greina en ætlar að endurmeta stöðuna um næstu áramót .
" Þá vona ég að íslensk stjórnvöld verði búin að gera eitthvað í málum Gæslunnar .
Það er ekkert launungarmál að Gæslan er undirmönnuð .
Það má ekkert út af bera .
Meira en hálft árið er ekki hægt að senda þyrlu lengra en 20 sjómílur , þar sem aðeins er hægt að manna eina björgunarvakt .
Uppsagnirnar í fyrra voru algjört neyðarúrræði .
Vonandi þarf ekki alvarlegt slys til að menn átti sig á þessu .
Hvernig ætla menn til dæmis að bregðast við fari Katla að gjósa ? " 