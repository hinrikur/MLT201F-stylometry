Það sama er uppi á teningnum varðandi hvítvínsþrúgur og þær rauðu .
Nokkrar tegundir , flestar þeirra franskar að uppruna , hafa náð þeirri stöðu að verða það sem kalla má " alþjóðlegar " .
Þótt heimahagarnir séu afmarkaðir við lítil landsvæði í Frakklandi hafa þær náð útbreiðslu til allra helstu víngerðarsvæða í heiminum .
Segja má að tvær þrúgur hafi ákveðna yfirburðastöðu , Chardonnay og Sauvignon Blanc , og tvær til viðbótar geti talist hafa mjög sterka stöðu , Riesling og Pinot Gris eða Pinot Grigio .
Langþekktust og algengust við ræktun hvítra gæðavína er þrúgan Chardonnay .
Hún kemur upprunalega frá Mið-Frakklandi , nánar tiltekið Búrgund eða Bourgogne , en þar eru vínin kennd við einstaka þorp og ekrur á borð við Chablis , Beaune og Montrachet .
Hér á Íslandi þekkja flestir Chablis og Pouilly-Fuissé og sömuleiðis er Chardonnay ein af uppistöðuþrúgunum í kampavíni .
Á örfáum áratugum hefur Chardonnay haslað sér völl um allan heim enda nýtur hún sín vel við mjög fjölbreytt ræktunarskilyrði .
Bestu hvítvín , hvort sem er Kaliforníu , Chile , Suður-Afríku eða Ástralíu , eru Chardonnay-vín .
Jafnvel á Ítalíu og Spáni eru sum eftirsóttustu vínanna úr Chardonnay , s.s. hið ítalska Castello della Sala frá Úmbríu .
Chardonnay er hins vegar engin trygging fyrir gæðum frekar en Cabernet Sauvignon í rauðvínunum .
Það er mikið framleitt af þunnum og sviplausum Chardonnay-vínum .
Sauvignon Blanc er sömuleiðis frönsk og þekktust þar sem þrúgan á bak við vínin frá þorpunum Sancerre og Pouilly í Loire-dalnum .
Sauvignon Blanc er jafnframt notuð í hvítum Bordeaux-vínum ásamt þrúgunni Sémillon .
Hún er yfirleitt auðþekkjanleg , skörp og grösug , og hefur ekki sömu breidd og Chardonnay .
Víða eru framleidd afburða góð Sauvignon Blanc-vín , hvort sem er í Tasmaníu eða Nýja-Sjálandi eða Friuli á Ítalíu og Steiermark í Austurríki .
Riesling hefur ekki náð þessari miklu útbreiðslu enda nýtur Riesling sín ekki nema við tiltekin skilyrði .
Þekktust eru Riesling-vínin frá Mósel og Rín í Þýskalandi , sem eru þegar best lætur meðal tignarlegustu hvítvína heims .
Frakklandsmegin við Rín í Alsace eru sömuleiðis ræktuð mögnuð Riesling-vín , yfirleitt töluvert þurrari og þykkari , og í hlíðum Dónár í Austurríki sýnir Riesling á sér sínar bestu hliðar , ekki síst á svæðum á borð við Wachau Margir vilja meina að enginn þrúga önnur komist með tærnar þar sem Riesling hefur hælana .
Hún hefur hins vegar aldrei náð sömu vinsældum og Chardonnay og Sauvignon Blanc .
Nýi heimurinn virðist ekki eiga mjög vel við hana þótt vissulega séu dæmi um frábær Riesling-vín frá jafnólíkum stöðum og Barossa í Ástralíu og Washington-ríki í Bandaríkjunum .
Fjórða þrúgan sem náð hefur gífurlegum vinsældum er Pinot Gris eða Pinot Grigio .
Undir fyrra nafninu er hún ræktuð í Alsace í Frakklandi en undir því síðara hefur hún slegið í gegn , sem þægilegt ítalskt sumarvín .
Það eru vissulega framleitt háklassa vín úr Pinot Grigio á Ítalíu , s.s. í Friuli , en það eru einfaldari vínin sem hafa rutt brautina í stórmörkuðum Bandaríkjanna og Bretlands .
Utan Evrópu er hún farin að sjást og t.d. í Oregon í Bandaríkjunum líður henni mjög vel .
Út um alla Evrópu má finna hvítar þrúgutegundir sem eru stórkostlegar en hafa ekki náð sama alþjóðlega slagkrafti og þær sem hér hafa verið nefndar .
Rónar-þrúgan Viognier nýtur til að mynda vaxandi fylgis fyrir þokka sinn og sérkenni og hin austurríska Gruner Veltliner heillar flesta þá sem henni kynnast .
Spænsku þrúgurnar Grillo , Albarinho og Macabeo koma oft á óvart og um alla Ítalíu má finna einstakar hvítar þrúgur , s.s. Trebbiano , Prosecco , Verdiccio , Vermentino , Fiano og Greco tryggja einstaka breidd í ítölskum hvítvínum frá alpahéraðinu Terlano í norðri til Sikileyjar í suðri .
Oftar en ekki mun meira spennandi vín en hin " alþjóðlegu " .
Steingrímur Sigurgeirsson Næst : Frakkland 