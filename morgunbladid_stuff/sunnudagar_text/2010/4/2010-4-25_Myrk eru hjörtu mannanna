Chinua Achebe fæddist árið 1930 í Nígeríu .
Hann hlaut góða menntun , lauk meðal annars háskólaprófi frá háskólanum í Ibadan árið 1954 og er í dag heiðursprófessor við Brown Háskóla í Bandaríkjunum .
Hann hefur gefið út fjölda skáldverka og ritað marga fræðitexta um kynþáttahatur og afrískt samfélag .
Achebe er einna þekktastur fyrir fyrstu bók sína Things Fall Apart en hún var gefin út árið 1958 og olli miklu fjaðrafoki víðsvegar um heim því þetta var í fyrsta skipti sem hálfævisögulegt skáldverk eftir afrískan blökkumann birtist hinum vestræna heimi .
Sagan var upphaflega gefin út á ensku og miðuð að enskumælandi lesandahópi en hefur verið þýdd á fjölda tungumála og er lesin jafnt sem afþreying með innsæi inn í afrískt samfélag og sem eitt af meginritum eftir-nýlenduhyggjubókmenntanna innan alþjóðafræðasamfélagsins .
Hvítir rithöfundar skrifa sögur um Afríku Þar til Things Fall Apart kom út höfðu aðeins hvítir rithöfundar skrifað sögur um Afríku og vestræna nýlendustefnu , því þótti þessi bók marka tímamót , Afríka hafði fengið " rödd " .
Þrátt fyrir lofið hefur Achebelíka þurft að sæta gagnrýni fyrir að skrifa bækur á ensku og að þær séu miðaðar að hvítum lesendum , en sjálfur segist hann vera hlynntur enska " nýlendumálinu " þrátt fyrir gagnrýni sína á nýlenduhyggjuna .
Þó að uppi séu einhverjar gagnrýnisraddir er ekki hægt að líta fram hjá því að Achebe fæddist og ólst upp innan gamaldags ættbálkafjölskyldu í þorpinu Ogidi og því eru lýsingar hans af slíku samfélagi afar raunverulegar .
Things fall Apart er vel útlistuð sálfræðileg lýsing á baráttu eins manns og jafnframt heils þjóðfélags gegn yfirvaldi sem ekki verður haggað .
Sagan er skrifuð sem einskonar ádeila eða gagnrýni á óbilandi trú hvíta mannsins á yfirburðum sínum gagnvart öðrum kynstofnum og menningarheimum .
Hvíti maðurinn ræðst inn í afrískt samfélag og gerir ráð fyrir því að honum verði tekið eins og frelsara og bjargvætti frá heiðnum siðum .
Skapmikill og þrákelkinn maður Söguhetjan okkar , hinn þeldökki stríðsmaður Okonkwo er skapmikill og þrákelkinn maður sem lætur engan segja sér fyrir verkum .
Hann stjórnar konum sínum þremur og börnum með harðri hendi og hann á fast sæti í ættbálkaráðinu .
Lífið hefur hins vegar ekki farið um hann ljúfum höndum , faðir hans var iðjuleysingi sem Okonkwo skammast sín óskaplega mikið fyrir því iðjuleysingjar og aumingjar eru litnir hornauga af samfélaginu .
Okonkwo þykir elsti sonur hans líkjast föðurafa sínum heldur mikið og þegar sonurinn gengur til liðs við trúboðana afneitar Okonkwo honum .
Okonkwo á eina dóttur sem honum þykir mikið til koma , en þar sem konur eru lítilsmetnar í samfélaginu óskar hans einkis heitar en að þessi dóttir hans sé drengur og þetta þykir Okonkwo hið mesta böl .
Þegar hlutirnir fara ekki alveg eins og Okonkwo sá fyrir sér er fjölskyldan útskúfuð úr samfélaginu .
Okonkwo þarf því að sætta sig við smánina og leita á náðir móðurfjölskyldu sinnar sem tekur honum opnum örmum .
Okonkwo finnst hann vera leiksoppur guðanna og skilur ekki af hverju hlutirnir hrynja alltaf í kringum hann .
Um leið og honum býðst tækifæri á að snúa aftur til ættbálks síns er hann ekki lengi að kveðja fólkið sem tók honum opnum örmum þegar allt hafði farið fjandans til .
Hann snýr aftur vitandi það að hann þarf að vinna sig aftur upp frá grunni og hann byrjar í þriðja sinn með tvær hendur tómar .
Hann hafði það gott hjá móðurfjölskyldu sinni en hann yfirgefur hana því Okonkwo er hreint út sagt algjör þverhaus .
Allar skyndilegar ákvarðanir sem Okonkwo tekur virðast leiða á endanum til einshvers ills því hann hlustar ekki á rök og lætur engan segja sér að hann hafi hreinlega ekki rétt fyrir sér .
Honum svipar nefnilega örlítið til hins hvíta manns sem kom óboðinn inn í afrískt samfélag og ætlaðist til þess að allir myndu taka upp siði hans , menningu og trú án nokkurra mótmæla og þegar það virkar ekki er því þrýst á með valdi .
Það má ef til vill segja að Okonkwo sé hvíti maðurinn í sögunni því með þrjósku sinni og yfirgangssemi stefnir hann öllum ættbálknum í voða líkt og koma hvíta mannsins hefur í för með sér , því er Okonkwo mein síns eigin þjóðfélags og innri vá á meðan hvíti maðurinn er hin ytri .
Achebe hefur sjálfur sagt að hann hafi skrifað þessa sögu sem einskonar ádeilu á heimsvaldastefnu og nýlenduhyggju hins hvíta manns .
Jafnframt viðurkennir hann að hafa viljað rita andsvar við sögu Josephs Conrads Heart of Darkness frá 1899 , sem fjallar um ferð hvíta mannsins inn í myrkviði Afríku til þess eins að finna myrkið í eigin sál eftir hrottaleg morð á þeldökkum íbúum .
Okonkwo vill vernda ættbálk sinn og anar blint inn í myrkur sem engin leið er út úr líkt og hvíti maðurinn í sögu Conrads .
Hinir raunverulegu hvítu menn í sögu Achebe eru ómanneskjulegir og illir og Okonkwo sér myrkið í þeim .
Hann reynir allt til þess að bola þeim burt en endar á að bola sjálfum sér og ættbálki sínum burt .
Things Fall Apart hefur þegar sannað gildi sitt sem eitt af höfuðverkum afrískra bókmennta enda endurspeglar hún á margan hátt hrikalega sögu hrjáðs fólks .
Þetta er falleg og einlæg frásögn af hræðilegum atburðum sem leiða ekki einungis til falls eins manns heldur heillar þjóðar .
