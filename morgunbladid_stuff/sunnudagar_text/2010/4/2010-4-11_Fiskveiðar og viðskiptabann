Eftirtektarverður árangur hefur náðst hjá Atlantis Group , sem er í meirihlutaeigu Íslendinga og sérhæfir sig í lax- og túnfiskeldi og sölu sjávarafurða , einkum til Japans .
Í fréttaskýringu Steinars Þórs Sveinssonar í Sunnudagsmogganum kemur fram að með nýlegum kaupum á öðru króatísku eldisfyrirtæki varð Atlantis Group stærsti framleiðandi á bláuggatúnfiski í Evrópu og jafnvel í heiminum .
En það eru blikur á lofti í þessari atvinnugrein .
Umhverfisverndarsamtök með WWF og Greenpeace í fararbroddi hafa barist gegn veiðum á bláuggatúnfiski í Miðjarðarhafi , Atlantshafi og Kyrrahafi á þeim forsendum að stofnarnir séu í útrýmingarhættu .
Er það meðal annars rökstutt með því að stofninn í Atlantshafi sé kominn niður í 25% af stærsta hrygningarstofni frá því mælingar hófust .
Á nýafstöðnu þingi CITES , stofnunar á vegum Sameinuðu þjóðanna , bar Mónakó upp tillögu um að setja Atlantshafsbláuggatúnfiskinn á lista yfir dýr í útrýmingarhættu .
Evrópusambandið studdi ekki tillögu Mónakó , heldur kom fram með sértillögu með nokkuð flóknum fyrirvörum en í meginatriðum var niðurstaðan sú sama og hjá Mónakó .
Ef þetta hefði náð fram að ganga hefði bláuggatúnfiskurinn orðið fyrsta fisktegundin á lista yfir dýr í útrýmingarhættu .
Miklir hagsmunir eru í húfi fyrir þá sem hafa lifibrauð sitt af veiðum og viðskiptum með bláuggatúnfisk því skráning á lista CITES hefði í för með sér bann á alþjóðlegum viðskiptum með fisktegundina , þó að viðskipti innan Evrópusambandsins hefðu að vísu verið undanskilin því banni .
Það hefði hins vegar komið sér illa fyrir Atlantis Group , því um 90% af sölu fyrirtækisins er á bláuggatúnfiski frá Evrópu til Japans .
Íslensk stjórnvöld tóku skýra afstöðu á þingi CITES sem fólst í því að nytjastofnar sjávar ættu að lúta svæðisbundinni stjórn ríkja eða , ef um flökkustofna væri að ræða , fjölþjóðlegra veiðistjórnunarsamtaka , en í tilfelli túnfisksins nefnast þau ICCAT .
Er það í fullu samræmi við þá afstöðu Íslendinga að þær þjóðir sem hafi hagsmuni af góðri umgengni um hafsvæðin stýri jafnframt veiðum á þeim svæðum enda er líklegast að þær horfi til langs tíma og byggi upp sjálfbærar veiðar .
Ísland fór fram á leynilega atkvæðagreiðslu á þinginu og voru tillögur Mónakó og ESB felldar .
En full ástæða er hinsvegar til að lýsa áhyggjum af afstöðu Evrópusambandsins , ekki síst þegar horft er til íslenskra hagsmuna .
Til dæmis má nefna að íslenski þorskurinn var árið 1984 kominn niður í um 15% af stærsta sögulega hrygningarstofni .
Ef sömu rökum hefði verið beitt þá og nú er beitt um bláuggatúnfiskinn hefði legið beint við að setja þorskinn á lista yfir fiskitegundir í útrýmingarhættu árið 1984 og banna alþjóðlega sölu úr stofninum .
Íslendingar lærðu það af hvalveiðibanninu hversu erfitt getur verið að aflétta banni á viðskiptum með sjávarafurðir .
Afstaða ESB verður enn gagnrýniverðari þegar horft er til þess að ESB hefur iðulega barist gegn hærri kvótum en vísindaleg ráðgjöf segir til um .
En svo kemur ESB fram á öðrum vettvangi , CITES , og leggur til viðskiptabann .
Það hefur ekkert breyst innan ESB í sjávarútvegsmálum .
Og ráðlegt að taka ákvarðanir um fiskveiðar okkar Íslendinga fjarri Brussel .
