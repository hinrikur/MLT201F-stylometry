Þá er vorið komið á ný í Xiamen og sólin rís hratt .
Við erum komin í hús niðri við strönd í sveitaþorpi í miðri borg , svipað og bóndabærinn sem stóð í Laugardalnum árum saman eftir að uppbygging varð á svæðinu .
Hér eru tímavilltir hanar sem byrja að gala klukkan 3 á nóttunni .
Hér eru einnig geitur sem vafra um án þess að svo mikið sem líta á okkur útlendingana .
Við höfum ströndina mikið fyrir okkur sjálf hér , þar sem Kínverjar vilja ekki sólina beint á sig og ganga því um með sólhlífar og sitja í skugga .
Við hjónin hinsvegar hlussum okkur hálfnakin í sjóðandi heitan sandinn og bíðum eftir slökkviliðinu .
Við erum einungis í tónlistinni þessa daganna og platan okkar The long road home er komin í dreifingu í flestar verslanir hér í Xiamen og þurfum við því að fylgja henni vel eftir en þar fáum við einnig tækifæri til að ferðast út um allt í Kína og sjá og upplifa hina og þessa staði .
Maturinn er misjafn eftir því í hvaða héraði þú ert og einnig siðir fólks .
Í Xiamen sem er í Fujian-héraði er sjávarfang mikið á borðstólum , enda er Xiamen eyja og einn algengasti rétturinn hér myndi vera ostrueggjakaka og sæormar .
Hér niðri í bæ er staður sem er eins vinsæll og Bæjarins bestu í Reykjavík , fólk stendur í löngum röðum í öllum veðrum til að fá ormana góðu , en þeir eru í raun alls ekki vondir fyrir íslenska bragðlauka og ef þú bara útilokar orðið ormar úr hausnum á þér þá er þetta bara hinn besti matur .
Fólk hér tekur lífinu frekar rólega enda er suðrænt veðurfarið yndislegt og við höfum oftar en einu sinni staðið okkur að því að haga okkur eins og staðarbúar , fara í rómantíska göngutúra á kvöldin í náttfötum og inniskóm og fá okkur smá grillmat sem er á öllum götuhornum hér .
Hér eru öll mál rædd yfir tebolla .
pínulitlum bolla sem er fylltur aftur og aftur þangað til niðurstaða er komin í málið .
Við erum nú farin að þekkja muninn á góðu tei og slæmu , en te getur kostað allt að 300 þúsund krónur fyrir hálft kíló ( ef ekki meira ) svo það er ágætis tilfinning að vera farin að fatta muninn á teinu bara svona til að móðga ekki þann sem er að splæsa í sopann .
Ísland hefur verið mikið í fréttum hér upp á síðkastið og hver einasti maður virðist vita allt um Ísland .
Þetta kemur sér reyndar ágætlega þegar maður er að prútta á markaðnum hér og reyna að fá verðið niður .
Þá segir maður bara : " Wo bing dao ren wo wei you qian , " og þá fær maður undireins afslátt , hlýlegt augnaráð og bros , en þetta þýðir : " Ég er frá Íslandi , ég á engan pening .
" Kínverjar eru yfirhöfuð mjög samúðarfullir yfir ástandi Íslands í auramálum og fréttir hér bera þess merki að þeim finnist að önnur lönd megi sýna okkur meiri skilning og gefa okkur tíma til að leysa okkar mál svo við getum borgað okkar skuldir til baka í rólegheitunum .
En við hjónin erum bjartsýn og höldum áfram að reyna okkar besta í að kynna tónlist okkar fyrir Kínverjum og brjótast í gegnum tungumálavegginn með list .
Þetta póstkort gæti orðið bók ef við myndum telja upp allt það sem á daga okkar hefur drifið , en látum þetta gott heita í bili .
Kveðja til fagra Íslands .
Rúnar Sigurbjörnsson og Elín Jónína .
