Magna Guðmundsdóttir , framkvæmdastjóri Sinfóníuhljómsveitar Norðurlands , hafði í nógu að snúast á þriðjudaginn .
Þá kom hljómsveitin saman til æfinga fyrir tónleika á skírdag , þá síðustu áður en hún flytur í menningarhúsið Hof í sumar .
7.00 Vakna og fæ mér hafragraut og gott kaffi .
8.00 Sest við tölvuna heima og svara bréfum .
Hnýta þarf lausa enda eins og venjulega .
10.00 Hitti Lárus List , rótara hljómsveitarinnar , í Glerárkirkju .
Í gær reisti hann ásamt fleirum svið og flutti hljóðfæri úr Tónlistarskólanum í kirkjuna .
Klárum að græja sviðið .
11.00 Fer í kostinn ! Það er gert grín að mér heima þegar ég tek svona til orða ; sagt að ég tali eins og kokkur á skipi .
En það þarf að gefa hljómsveitinni að borða á löngum æfingum .
Fer í Brauðgerð Kristjáns og Kexsmiðjuna sem gefa okkur brauð , kaupi svo álegg og drykki .
12.30 Búin að hita kaffi og fyrstu hljóðfæraleikararnir mæta ; þeir eru alls 38 á þessum tónleikum .
13.00 Fyrsta æfingin hefst .
Spilarar í hljómsveitinni koma víða að , þó að fjölmennasti hópurinn sé af Eyjafjarðarsvæðinu .
Meðal þeirra sem spila eru fimm strengjanemendur úr Tónlistarskólanum á Akureyri .
Það er gaman fyrir okkur að hafa unga fólkið með og gaman fyrir það að taka þátt .
14.00 Skrifstofan er í töskunni í dag og í nógu að snúast hjá eina starfsmanninum ! Hringi út og suður .
15.00 Kaffihlé .
Einleikarinn , Bryndís Halla Gylfadóttir , er mættur .
Hún er frábær og ég hlakka mikið til að hlusta á hana spila sellókonsert Sjostakovitsj .
16.10 Æfingunni lýkur .
17.00 Komin í Samkomuhúsið til að sjá Bugsy Malone ; það eru krakkar sem hafa verið á námskeiði hjá Leikfélagi Akureyrar sem sýna .
Skemmtileg sýning , hæfileikaríkir krakkar .
18.30 Var búin að semja við syni um að sjá um kvöldmatinn og þeir klikka ekki á því .
19.00 Mætt í Glerárkirkju á ný þar sem æfing er að hefjast .
22.00 Æfingu lýkur og ég skýst heim eftir smá fund .
22.15 Sest við sjónvarpið og horfi á breska þáttinn Criminal Justice .
Horfi ekki mikið á sjónvarp en reyni að missa hvorki af þessum né Forbrydelsen hinum danska á sunnudagskvöldum .
23.15 Skríð undir sæng , óvenju seint , og sofna fljótt .
skapti@mbl.is 