Ekki er ofmælt að síðustu daga hafi mætt mikið á landsmönnum .
Ómögulegt er þó að setja í spor Sigurðar Þórs Þórhallssonar , bónda á Önundarhorni , sem horfði upp á þrotlausa vinnu fjölskyldunnar í áratug sökkva undir jökulvatn úr hlaupinu í Svaðbælisá sem myndaðist vegna eldgossins undir Eyjafjallajökli .
Hann sýnir þó æðruleysi í viðtali í Sunnudagsmogganum í dag , nokkuð sem fólk temur sér gjarnan sem er eitt með náttúrunni og hefur starfa af því að yrkja jörðina .
Þegar talað var við hann í gær var hann að krækja flaghefli aftan í dráttarvélina og ætlaði að bjástra við að skafa jökuldrulluna af túnunum .
Ekki freistaði að leggjast með tærnar upp í loft .
Saga hans er eins og fjölmargra annarra , sem stofna lítinn rekstur og leggja mikið á sig til að gera hann arðvænlegan , þannig að fjölskyldan hafi lifibrauð af því .
Það gerist ekki nema með dugnaði og fyrirhyggju .
" Við gerðum ekkert fyrsta árið , nema það sama og karlinn sem hér var áður hafði fengist við , " segir Sigurður .
" Svo fór maður að koma með sínar hugmyndir inn í reksturinn , rækta , breyta túnum , stækka þau og grafa .
Við höfum verið stöðugt að stækka og rækta tún síðastliðinn áratug .
En við fórum þá leið að byggja við þessa kofa sem hér voru og höfum bjástrað við það sjálf með föður mínum og svo hafa góðir vinir lagt okkur lið líka .
" En forsjónin þarf líka að vera með .
Sigurður er einn af fáum Íslendingum , sem hefur bæði orðið fyrir barðinu á bankahruninu og eldgosinu , en hvort tveggja hefur verið áberandi í íslenskum fjölmiðlum þessa viku – og raunar allri heimspressunni .
Eitt lítið kot , eins og Sigurður kallar bæinn sinn , fór ekki varhluta af eldsumbrotunum á Fróni , hvort sem horft er til viðskiptalífsins eða náttúrunnar .
" Já , já , ég er einn af þessum fáráðum , sem tóku erlend lán og allt er það í vinnslu hjá bankanum , " segir hann .
" Mér finnst það ganga ansi hægt og er hræddur um að kominn sé tími á að eitthvað af þessum þingmönnum fari að ýta og rugga þeim báti til .
Það er sama hvort það eru bændalarfar eða fólk í Reykjavík ; það getur enginn lifað við það að vera með þennan klafa hangandi yfir sér .
" Hann segir að þær skuldir sem hann stofnaði til hafi verið töluverðar en samt þannig að hann sá fram úr þeim .
" En svo margfaldast öll lán og við höfum búið við það ár eftir ár að öll aðföng hækka um tugi prósenta , áburður , olía , rúlluplast og sáðfræið .
Það hefur því bæst mikill kostnaður á mann , svo ekki er hægt að mæta lánakostnaði , auk þess sem verð á nautakjöti hefur ekki hækkað í tvö ár .
Ég man að ég keypti nautakjöt fyrir 20 árum og þá kostaði það 350 krónur kílóið .
Í dag er verðið 440 krónur .
" Það er auðvitað óþolandi að fjölskyldur búi við óvissu um allt land vegna innblásinna loforða ríkisstjórnarinnar , sem fylgja litlar efndir .
Eins og það sé ekki nóg á fólk lagt að búa í landi eldfjalla og jökulelfa .
Biðin er verst .
Það er verra að lofa aðgerðum , sem ekki er staðið við , en að koma hreint fram og segja fólki hvað stendur til .
Ef það bara veit hvar það stendur getur það beint kröftum sínum í réttan farveg .
Viðreisn efnahagslífsins hefst aðeins fyrir dugnað og frumkvæði fólks sem rekur lítil og meðalstór fyrirtæki um allt land og brýtur jörðina undir sig .
Sigurður leggur ekki árar í bát .
Hann ákvað að " gera eitthvað " þegar hann vaknaði í gærmorgun og geisladiskur með Karlakórnum Heimi damlar í traktornum .
