Tilhlökkunin er mikil hjá fimm ára gutta .
Enda hefur honum verið tilkynnt að hann sé að fara með fjölskyldunni út að borða .
En vonbrigðin eru þeim mun meiri er hann kemst að því að það á alls ekki að borða úti .
Það er fimmtudagskvöld og förinni heitið á Austur , sem heitir eftir strætinu sem staðurinn stendur við , en þar verður veitinga- og skemmtistaður með nýrri umgjörð opnaður um helgina .
Yfir eldhúsinu er Kári Þorsteinsson , sem unnið hefur á átta Michelin-stöðum .
Og með honum samdi matseðilinn Stefán Magnússon , sem er vanur steikhúsum .
Hann fór fimmtán ára gamall til Óskars Péturssonar á Argentínu og sagðist vilja læra hjá honum – engum öðrum .
Óskar sagði honum að koma þegar hann yrði sextán ára .
Sem hann og gerði og er nú hokinn af reynslu , rétt kominn á þrítugsaldur .
Matseðillinn er nýr og steikurnar aðal veitingastaðarins .
Hægt er að fá heyreykta steik og steik sem elduð hefur verið í tólf tíma .
Svo má panta sér kengúru og matargestir fá óvæntan glaðning .
" Ég er búinn að borða sebrahest , " segir guttinn vígreifur .
Ekki verður hjá því komist að nefna eftirréttina .
Þetta kvöld reiðir Örvar Birgisson fram sorbet með storknuðum hraunmola , sem er sláandi líkur þeim sem myndað hafa fjall á Fimmvörðuhálsi .
Fjall sem sumir vilja nefna Hrunafell , en aðrir Skjaldborg .
Hraunmolinn reynist dísætur , enda búinn til úr sykri og hvílíkt lostæti ! Inni á staðnum eru nokkrir þekktir fagurkerar í skemmtanalífi .
Og skemmtilegt sprund af Nesinu , sem veigrar sér þó við að heilsa þegar hún kemur úr fríska loftinu fyrir utan .
" Æ , ég var akkúrat að gera Júdas , " segir hún .
Af verksummerkjum að dæma var hún að reykja .
En orðið finnst þó ekki í nýrri Orðabók um slangur , slettur , bannorð og annað utangarðsmál .
Stóra systir er þeirrar skoðunar að Austur sé nýtískulegur og fínn staður .
" Við hefðum átt að koma í sparifötum .
" Um fólkið á staðnum segir hún : " Fullorðið .
" Fimm ára guttinn er búinn að jafna sig á því að fá ekki að borða úti og segist vilja fá súpu .
" Viltu fá humarsúpu ? " spyr pabbinn .
" Nei , ég vil fá súpu , " svarar hann ákveðinn .
Hann ætlar þó að ráða einhverju þetta kvöld .
Og svo segir hann frá nýjustu uppgötvuninni á leikskólanum .
" Ef maður borðar sand og ef maður borðar mold og drekkur svo , þá springur maður ! " " Hvar heyrðirðu það ? " spyr pabbinn undrandi .
" Gabríel sagði mér það ! " " En ekki kom þetta fyrir hann , " segir pabbinn og gefur sig ekki .
En mætir ábúðarfullu augnaráði sonar síns og nýjasta frasanum : " Ertu klikkaður ? " pebl@mbl.is 