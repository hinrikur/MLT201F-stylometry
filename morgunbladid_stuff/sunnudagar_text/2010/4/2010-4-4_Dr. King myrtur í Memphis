Mannréttindafrömuðurinn dr. Martin Luther King tók daginn snemma í Memphis í Tennessee fimmtudaginn 4. apríl 1968 , eins og hann var vanur að gera á ferðum sínum .
Hann var staddur í Memphis til að styðja við bakið á sorptæknum í verkfallsaðgerðum þeirra .
King var kominn fram á svalirnar fyrir utan herbergi sitt á Lorraine-mótelinu ásamt föruneyti sínu um klukkan 6 .
Hann var að hugsa um samkomu sem hann átti að sækja um kvöldið og gaf sig á tal við tónlistarmanninn Ben Branch , sem átti að koma þar fram .
" Ben , þú verður að taka " Take My Hand , Precious Lord " á samkomunni í kvöld og gera það fallega .
" Branch samsinnti því .
Fleiri urðu orð Kings ekki í þessu lífi því þegar klukkan var gengin eina mínútu í sjö rauf kúla úr Remington 760 Gamemaster-riffli morgunkyrrðina .
Kúlan hæfði King hægra megin í hálsinn , splundraði kverkunum , hélt svo áfram gegnum mænuna uns hún staðnæmdist í öxlinni .
Eðli málsins samkvæmt greip mikil skelfing um sig í föruneyti Kings .
Menn stumruðu yfir honum uns sjúkralið bar að garði .
Ekið var með fórnarlambið helsært á St .
Josephs-sjúkrahúsið í grenndinni , þar sem lífgunartilraunir voru gerðar .
Allt kom fyrir ekki .
Martin Luther King var úrskurðaður látinn kl. 7:05 .
King var 39 ára þegar hann lést en læknirinn sem krufði hann upplýsti síðar að hjartað í honum hefði allt eins getað verið úr sextugum manni .
Svo slitið var það .
King lifði að sönnu erilsömu og streitufullu lífi .
Fregnin um andlát Kings , holdtekju baráttunnar fyrir auknum mannréttindum blökkumönnum til handa í Bandaríkjunum , fór eins og eldur í sinu um heiminn .
Til óeirða kom í hvorki fleiri né færri en sextíu borgum vestra dagana á eftir .
Þau viðbrögð hefðu ugglaust ekki orðið King að skapi enda talaði hann ætíð fyrir friðsamlegum aðgerðum í þágu mannréttinda .
En Bandaríkin voru púðurtunna á þessum árum .
Blökkumönnum var nóg boðið eftir aldalanga kúgun af hálfu hvítra .
Þrjú hundruð þúsund manns við útförina Meðal þeirra sem minntust Kings opinberlega samdægurs var Robert F. Kennedy öldungardeildarþingmaður sem sóttist á þessum tíma eftir útnefningu Demókrataflokksins vegna forsetakosninganna um haustið .
Tveimur mánuðum síðar féll hann líka fyrir morðingja hendi .
Fimm dögum eftir vígið lýsti Lyndon B. Johnson Bandaríkjaforseti yfir þjóðarsorg í einn dag meðan King var lagður til hinstu hvílu .
Þrjú hundruð þúsund manns voru viðstödd útförina .
Tilræðismaðurinn náðist ekki á vettvangi glæpsins en vitni báru að hvítur maður hefði sést leggja á flótta .
Tveimur mánuðum síðar var bandarískur strokufangi , James Earl Ray , tekinn höndum á Heathrow-flugvelli í Lundúnum , þegar hann var að reyna að komast á fölsku vegabréfi til Angóla , Ródesíu eða Suður-Afríku , allt ríkja þar sem blökkumenn voru beittir misrétti .
Ray var framseldur til Tennessee þar sem hann var ákærður fyrir morðið á Martin Luther King .
Hann gekkst við verknaðinum 10. mars 1969 en dró játningu sína til baka þremur dögum síðar .
Ray fór að ráðum lögmanns síns og lýsti sig sekan fyrir dómi til að komast hjá dauðarefsingu .
Hann var dæmdur í 99 ára fangelsi .
James Earl Ray bar beinin bak við lás og slá árið 1998 , sjötugur að aldri .
Banamein hans var lifrarbólga C. Hann hélt alltaf fram sakleysi sínu og barðist án árangurs fyrir því að fá málið tekið upp að nýju .
Bendlaði ýmsa menn við það , meðal annarra bróður sinn .
Ári áður en Ray andaðist hitti sonur Martins Luthers Kings , Dexter , hann að máli og lýsti yfir stuðningi við baráttu hans fyrir nýjum réttarhöldum .
Fjölskylda Kings hefur nefnilega aldrei fallist á þá skýringu að Ray hafi banað honum .
Ólíklegt er að málið verði tekið upp úr þessu .
orri@mbl.is 