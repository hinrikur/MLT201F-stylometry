Danny Trejo er einn þeirra leikara sem flestir kannast við í sjón án þess að vita hvað hann heitir – enda maðurinn með mikilúðlegan andlitssvip sem gleymist ekki svo glatt .
Eins og nafnið bendir til er Trejo af mexíkóskum ættum , það leynir sér heldur ekki á svipnum sem er að auki markaður af manndrepandi líferni fram eftir aldri .
Trejo var " vandræðaunglingur " , til að byrja með , síðan ánetjaðist hann öllum helstu eiturlyfjunum á markaðnum og hafði mikið dálæti á heróíninu og sprautunni .
Næsti kapítuli á þessu ömurlega tímabili var langvinnar setur í illræmdustu fangelsum þess tíma .
Trejo , sem er sagður bráðskarpur og besti drengur bak við hryssingslegt útlitið , sá að þetta líferni stefndi honum beint í gröfina .
Svipurinn , ásamt nokkrum fermetrum af húðflúri og tígulegu tagli sem fellur um herðar niður , vakti athygli kvikmyndaleikstjóra á þessum smávaxna náunga sem var jafnan að sniglast á tökustöðum þar sem glæpamyndir voru í gangi .
Tveir menn , öðrum fremur , sáu möguleikana sem hinn svipsterki Trejo hafði til að bera .
Þetta voru þeir félagar Quentin Tarantino og Roberto Rodriguez , ekki sem verst að eiga slíka bakhjarla í kvikmyndaborginni .
Trejo hefur verið með eindæmum vinsæll karakterleikari í þann rösklega aldarfjórðung sem hann hefur starfað við kvikmyndaleik .
Illþýðið sem hann hefur leikið er litríkur söfnuður í hvorki meira né minna en 183 myndum , sem gerir upp undir 8 myndir á ári ! Hagur hans tók að vænkast á 10. áratugnum , þegar hann fékk lítið en eftirminnilegt hlutverk í myndinni Heat ( ' 95 ) , eftir Michael Mann .
Það vakti athygli Tarantinos sem bauð honum mun magnaðra hlutverk í From Dusk til Down , ári síðar .
Trejo var sem klæðskerasniðinn í myndir leikstjórans og enn vænkaðist hagur Strympu þegar Roberto Rosriguez tók hann upp á arma sína .
Fyrst í Desperado ( ´ 95 ) , ásamt Banderas , Hayek og fleirum í þessari rómuðu költmynd .
Síðan komu á annað hundrað hlutverk af öllum stærðum og gerðum .
Á meðal þekktustu mynda hans á tímabilinu eru Con Air , Point Blank , xXx , Spy Kids og Sherrybaby , þar sem hann fékk veigamikið hlutverk á móti Maggie Gyllenhaal .
Það er lyginni líkast , en síðan hefur hinn hálfsjötugi , hárprúði og örótti Trejo leikið í rösklega 70 myndum .
Geri aðrir netur .
Og það sem meira er ; Trejo er orðinn virt , rísandi stjarna , aðdáendum hans til ómældrar gleði .
Einhverjir muna hann úr sýnishorninu úr Machete , sem var sýnt á undan Grindhouse .
Myndin var hugarburður Rodriguez , en viti menn , nú er hann búinn að gera samnefnda mynd þar sem heillakallinn Trejo fer með sitt fyrsta aðalhlutverk í stórmynd , því mótleikarar hans eru stjörnur á borð við Robert De Niro , Lindsey Lohan , Jessicu Alba , Cheech Marin og Steven Seagal .
Og okkar maður trónir efstur á kreditlistanum .
saebjorn@heimsnet.is 