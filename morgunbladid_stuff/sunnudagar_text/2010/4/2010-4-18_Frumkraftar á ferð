Það er mikið verk að lesa skýrslu Rannsóknarnefndar Alþingis í heild og fyrr en það hefur verið gert er ekki hægt að móta sér skoðun með viðunandi hætti á heildaráhrifum hennar .
Þrátt fyrir mikla umfjöllun í fjölmiðlum síðustu daga gefur hún ekki yfirsýn yfir málið allt .
Hins vegar hefur verið fróðlegt að fylgjast með fyrstu viðbrögðum fólks og þau hafa komið bæði mér og öðrum á óvart .
Að kvöldi sl. mánudags fékk ég tölvupóst frá einum viðmælanda mínum , þar sem hann sagði : " Ég er búinn að vera hálflamaður út af þessu í dag , myndin sem dregin er upp er miklu svakalegri en ég hugði .
" Svipuð viðbrögð fékk ég frá öðrum á sama aldri og þessi bréfritari , þeirri kynslóð , sem smátt og smátt mun taka við stjórn lands og þjóðar á næstu árum .
Reyndar voru þau áþekk viðbrögðum fólks við þeim upplýsingum , sem fram komu í stefnu Glitnis á hendur nokkrum fyrri eigendum og stjórnendum þess banka nokkrum dögum áður , en þær upplýsingar virtust koma mörgum á óvart .
Það kom mér á óvart , að sú innsýn , sem skýrsla rannsóknarnefndarinnar veitir í vinnubrögð og starfshætti í fjármálakerfi og viðskiptalífi þjóðarinnar á undanförnum árum , og sá veikleiki , sem hún staðfestir að hafi verið til staðar í eftirlitskerfi og stjórnkerfi , komi öðrum á óvart .
Ég hélt að þær miklu umræður , sem fram hafa farið um viðskiptalífið á undanförnum árum , hefðu opnað augu fólks fyrir því , að ekki væri allt með felldu , þótt beinar sannanir skorti að verulegu leyti því til staðfestingar þar til nú , að þær liggja fyrir .
Kannski er þetta skiljanlegt .
Það er búið að leggja gífurlega fjármuni það sem af er þessari öld í áróðursherferð til þess að sannfæra fólk um , að allar efasemdir um mikinn vöxt bankakerfisins og myndun stórra viðskiptasamsteypa , sem keyptu allt sem fyrir varð , væru úr lausu lofti gripnar , að ekki sé talað um ásakanir um lögbrot eða að farið væri á svig við lög .
Nú liggur fyrir hvaðan þeir miklu fjármunir komu , sem gerðu þetta kleift .
Í stuttu máli sagt , svo að notuð sé vond íslenzka : fólk er í " sjokki " .
Það er gott vegna þess að í þeim afdráttarlausu viðbrögðum felst von um viðreisn samfélagsins .
Skýrsla rannsóknarnefndarinnar sýnir , að það þarf að endurskoða frá grunni þá löggjöf , sem sett hefur verið um starfsemi fjármálafyrirtækja og viðskiptalífsins almennt .
Varnaðarorð um áhrif stórra viðskiptasamsteypa á íslenzkt samfélag á undanförnum árum hafa reynzt rétt .
Fyrstu viðbrögð Alþingis og ríkisstjórna við bankahruninu hafa verið fálmkennd og gersamlega ófullnægjandi .
Væntanlega verður nú öllum ljóst , að það frumvarp , sem ríkisstjórnin hefur lagt fram um endurskoðun á bankalöggjöf , hefur litla þýðingu .
Þar þarf að grípa til róttækari aðgerða .
Er flokkakerfið , sem til varð snemma á 20. öldinni , fært um að takast á við það risavaxna verkefni , sem framundan er ? Það má draga í efa .
Fram til þessa hefur enginn núverandi stjórnmálaflokka sýnt fram á í stefnumörkun eða með beinum verkum frá hruni bankanna , að þeir hafi náð að skynja og skilja hvað hér hefur gerzt og hvað hér þarf að gera á næstu árum .
Hitt er svo annað mál , að frumkraftar í ætt við þá sem eru á ferð undir Eyjafjallajökli og við höfum orðið vitni að síðustu daga að hafa stöðvað og truflað flugumferð í okkar heimshluta og jafnvel víðar ( ! ) , geta verið á ferðinni undir yfirborðinu í samfélagi okkar og kunna að vera að brjótast fram .
Það gæti orðið mikið gos og með miklum afleiðingum fyrir allt umhverfi okkar .
Ég hef áður lýst þeirri skoðun , að það eigi að tala af virðingu um götumótmælin í upphafi síðasta árs , þar sem fólk barði potta og pönnur , vegna þess , að þar var sleginn hinn rétti tónn .
Krafan um aukið lýðræði .
Fulltrúar ráðandi afla í samfélaginu hafa haft tilhneigingu til að tala um grasrótarsamtökin með nokkru yfirlæti og jafnvel fyrirlitningu .
Það sýnir það eitt að þeir skynja ekki strauma samtímans .
Grasrótarsamtökin eru ekki horfin .
Þau eru enn í fullu starfi og geta hvenær sem er náð nýrri og áður óþekktri útbreiðslu .
En því til viðbótar má merkja , að hér og þar eru aðrir borgarar að taka höndum saman um að ræða og skipuleggja nýjar þjóðfélagsumbætur .
Þeir velja sér vettvang utan flokkanna en ekki innan þeirra .
Síðustu daga og vikur hef ég heyrt á nokkrum einstaklingum úr mjög ólíkum áttum áhuga á og vilja til að taka til hendi um breytingar á þjóðfélagsgerðinni .
Þessi áhugi hefur öðlast nýjan kraft og fengið byr í seglin með birtingu skýrslu Rannsóknarnefndar Alþingis .
Í öllum tilvikum hefur áherzlan verið lögð á það sama og götumótmælendur kröfðust : aukið lýðræði .
Þessir einstaklingar hafa komið bæði úr röðum nýrra kynslóða í viðskiptalífinu og nýrra kynslóða í háskólasamfélaginu .
Það er athyglisvert , að málefnaleg samstaða skuli vera fyrir hendi um grundvallarmál í svo ólíkum hópum samfélagsins .
Breiðfylking götumótmælenda og nýrra kynslóða í viðskiptalífi og háskólum gæti orðið býsna öflugt þjóðfélagsafl ! Í samfélagi aukins lýðræðis , þar sem fólkið sjálft tekur allar meiri háttar ákvarðanir í lýðræðislegri kosningu , ýmist á landsvísu eða á vettvangi sveitarstjórna , hafa stjórnmálaflokkar hlutverki að gegna .
Breytingin yrði hins vegar sú , að þeir hefðu mun minna hlutverki að gegna en áður .
Þeir flokkar , sem átta sig á að þessi breyting er að verða í hug og hjarta fólks , í viðhorfi og afstöðu til þess sem máli skiptir , munu lifa af .
Þeir flokkar , sem halda að ekkert hafi breytzt , munu hverfa af sjónarsviðinu .
