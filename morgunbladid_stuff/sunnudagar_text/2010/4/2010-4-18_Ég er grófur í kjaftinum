" Shut the * ¥ up , you * ¥ ± ¢ Øµ .
" Eitthvað á þessa leið er sú latína sem Jónas Breki Magnússon , landsliðsmaður í íshokkí , notar til þess að tjá tilfinningar sínar á ísnum .
Þessum ástarorðum er ekki hvíslað undurblítt í eyru andstæðinganna , því það væri ekki hans stíll , heldur öskrar hann skilaboðin í andlitið á þeim .
Kristján Jónsson kris@mbl.is Óþekktarormurinn í íshokkíinu hefur lengi verið Jónas Breki Magnússon og hann kemur einfaldlega til dyranna eins og hann klæddur .
Kappinn á sér hins vegar mýkri hlið eins og Morgunblaðið komst að þegar það settist niður með Jónasi í Narva í Eistlandi þar sem íslenska landsliðið keppti á HM í íshokkí .
Jónas er í stóru hlutverki hjá landsliðinu og leikstíll hans er liðinu dýrmætur .
Jónas hefur einfaldlega það hlutverk að pirra andstæðingana og æsa þá upp .
Ef það hitnar í kolunum í landsleikjum þá er Jónas sjaldnast langt undan .
Krukkað í kínverska hausa " Staða mín á vellinum er kraftframherji en síðustu tvö árin hef ég gegnt hlutverki " agitators " eins og Rikki landsliðsþjálfari kallar það .
Ég er látinn inn á þegar vekja þarf liðið eða skapa einhvern usla .
Ef liðið skautar ekki á fullu er ég settur inn .
Skauta kannski á fullu niður í horn og tækla einhvern .
Það kveikir kannski neista í samherjunum og manni tekst að rífa liðið upp .
Eins ef menn vilja koma andstæðingunum úr jafnvægi .
Þá er ég settur inn á og þá rífur maður smákjaft og reynir að æsa menn upp .
Þetta er samt innan hóflegra marka hjá mér því ég er ekki óheiðarlegur leikmaður .
Ég er grófur í kjaftinum en spila aldrei óheiðarlega .
Það er munur á því að vera harður eða óheiðarlegur .
Ég veit ekki hvað maður hefur náð mörgum mönnum út af fyrir brot af því að maður sagði eina eitraða setningu við þá .
Það er ekkert mál þótt þeir hefni sín á mér .
Ég þoli það alveg og get tekið á mönnum ef í hart fer , " sagði Jónas Breki þegar Morgunblaðið bað hann að lýsa leikstíl sínum daginn eftir sætan sigur á Kínverjum .
" Í þeim leik var mitt hlutverk einfaldlega að valda eins miklum usla hjá Kínverjunum og hægt var .
Þjálfararnir höfðu tekið eftir því að Kínverjarnar voru í sálarstríði við sjálfa sig .
Þegar ég fór aðeins að krukka í hausinn á þeim urðu þeir ennþá verri og það hjálpaði okkur því þeir misstu einbeitinguna , " útskýrir Jónas og bætir því við að hann gegni sambærilegu hlutverki hjá Amager , félagsliði sínu í Danmörku .
Ekki bara ólátabelgur Jónas er þrítugur og ólst upp í Grafarvoginum .
Hann byrjaði að æfa íshokkí þegar hann var 10 ára , sama ár og skautahöllin í Laugardal var opnuð .
Hann segir föður vinar síns hafa verið einn stofnanda Bjarnarins og Jónas lék með Birninum þar til hann hélt til Svíþjóðar þegar hann var 19 ára .
Þá einblíndi hann á íshokkíið um tíma en kom aftur heim og hélt til Danmerkur árið 2003 og hefur verið þar síðan .
Jónas hefur leikið í næstefstu deild í Danmörku með Gladsaxe og Amager .
Jónas hefur staðið sig vel enda er hann öflugur leikmaður og skorar mikið af mörkum .
Hann er því ekki bara ólátabelgur á svellinu .
" Ég var með mjög fáar refsimínútur í dönsku deildinni í vetur , þótt ég sé ekki maðurinn sem þú vilt hitta á ísnum .
Íshokkíið býður bara meira upp á svona æsing af því að það eru svo miklir árekstrar í þessari íþrótt og testósterónið fer upp úr öllu valdi .
Þegar leyfilegt er að keyra andstæðinginn út í battann af miklu afli geta orðið ryskingar .
Það segir sig sjálft .
Fólk verður hins vegar að átta sig á því að það fer enginn í íshokkí til að slást .
Þeir sem vilja slást geta þá bara farið í bardagaíþróttir , " sagði Jónas og hann neitar því ekki að leikstílnum fylgi gjarnan afleiðingar .
" Enn eitt örið í safnið " " Ég er kraftframherji og skauta hratt .
Það getur því komið fyrir að maður fái kylfu í andlitið og það er bara hluti af leiknum .
Ég spila fast og þá spila menn fast á móti .
Maður getur því alltaf verið óheppinn og fengið eitthvað í andlitið .
Þetta er eins með Sigga Sig. , herbergisfélaga minn , hann hefur margoft lent í svipuðum atvikum .
Ég hef reyndar verið svolítið óheppinn í vetur því ég hef farið þrisvar upp á slysó .
Í gegnum tíðina hafa verið saumuð meira en 100 spor í mig en ég er ekkert að velta þessu fyrir mér .
Ég fékk til dæmis skurð fyrir ofan augað í leiknum gegn Kína og það er bara enn eitt örið í safnið .
" Mjúki maðurinn Jónas er þó ekki allur þar sem hann er séður því á bak við örin , hringina og húðflúrin leynist gullsmiður .
" Ég kynntist gullsmíðinni þegar ég var í 10. bekk í Foldaskóla .
Þá var hægt að taka áfanga þar sem maður gat smíðað grófa skartgripi .
Eftir það varð ekki aftur snúið og ég var ákveðinn í að fara út í þessa iðn síðar meir .
Ég fór að læra gullsmíði árið 2007 og komst þá á samning hjá Ole Lynggaard , sem er eitt stærsta gullsmíðafyrirtæki í Danmörku , en hafði verið hjá fyrirtækinu í eitt ár fram að því .
Ég er útlærður gullsmiður og lauk námi í nóvember 2009 , " útskýrir Jónas og mun á næstunni halda til sex mánaða dvalar í Víetnam .
" Framkvæmdastjóri fyrirtækisins , Sören sonur Ole Lynggaard , er vinur eiganda Spinning Jewelry sem er stórt fyrirtæki í Danmörku og víðar .
Þeir eru með tvær verksmiðjur í Taílandi og eina í Víetnam sem þeir eru að stækka .
Þá vantaði gullsmið til þess að hjálpa sér að þjálfa nýja starfsmenn .
Þeir taka nánast fólk inn af götunni , láta það hafa sög og þjöl en svo þarf ég að kenna því að bera sig að .
Verksmiðjan er í höfuðborginni Hanoi og nú eru þar 120 starfsmenn en til stendur að fjölga þeim í 400 .
Svona tækifæri býðst bara einu sinni á ævinni og ég varð að stökkva á þetta .
Gúrý kærasta mín er fatahönnuður og þetta getur einnig skapað tækifæri fyrir hana , " sagði Jónas sem er einnig kominn á fleygiferð með sína eigin hönnun sem kallast : Breki Design .
Hauskúpur heilluðu yfirmanninn " Ég byrjaði á því ári eftir að ég byrjaði í læri .
Einn fyrsti stóri skartgripurinn sem ég gerði var hauskúpuarmband .
Ég var í kjölfarið staddur á jólahlaðborði hjá fyrirtækinu þegar Sören framkvæmdastjóri sagðist vilja kaupa af mér armbandið .
Hann tók upp veskið og staðgreiddi .
Hann gengur með armbandið enn í dag og einnig hauskúpuhring frá mér á hverjum degi í vinnunni .
Yfirmaður minn gengur því með Breki Design en hann er náttúrlega töffari , á tvö Harley-hjól og svona .
Það fór reyndar fyrir brjóstið á mörgum sveinunum í fyrirtækinu að yfirmaðurinn væri að kaupa skart af einhverjum sem hefði verið lærlingur í eitt ár .
Síðan þá hef ég verið að hanna undir þessu merki .
Hanna mikið af giftingarhringjum og ýmsu öðru .
Ef ég spila rétt úr spilunum get ég verið eingöngu að hanna Breki Design .
Ég er nýútlærður og er með um 16 þúsund manns á aðdáendasíðu á Facebook .
Það eru alla vega einhverjir sem líkar þetta , " sagði Jónas .
Finnur innri ró Blaðamaður bendir á að ímyndin af gullsmiðnum sem er að nostra við giftingarhringana samræmist ekki alveg ímyndinni af íshokkímanninum sem er í stanslausum ryskingum .
" Þeir sem þekkja mig ekki vel stama bara þegar þeir heyra að ég sé gullsmiður .
Ég finn einhverja innri ró þegar ég hanna skartgripi .
Þetta hentar mér bara mjög vel .
Ég fæ næga útrás á ísnum enda þýðir lítið að vera með einhvern æsing þegar maður er að hanna skartgripi .
Eins og staðan er í dag þá er svolítið rokk og ról í minni hönnun og ég hef hannað meira fyrir karlmenn en það eru heldur ekki allir sem geta hannað fyrir karlana .
Ég hef eiginlega einblínt á það en einhvern tíma á eftir að koma falleg kvenmannslína frá mér , " sagði Jónas Breki og setti upp prakkaraglott sem Emil í Kattholti gæti ekki einu sinni leikið eftir .
