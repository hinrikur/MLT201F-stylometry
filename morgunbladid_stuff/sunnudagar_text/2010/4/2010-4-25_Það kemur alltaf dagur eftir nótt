Bjartsýnin er það mikilvægasta eftir náttúruhamfarir , segir Óskar Hlíðberg Kristjánsson , bóndi í Grænuhlíð .
" Það sem mestu máli skiptir er auðvitað að fólk sleppi , " segir eiginkona hans , Rósa María Tryggvadóttir , en tekur undir með manni sínum að næsta skref sé að horfa fram á veginn – með bjartsýni að leiðarljósi .
Fólk sakaði ekki en mikið eignatjón varð í Grænuhlíð þegar aurskriður ruddu burt útihúsi og bragga og skemmdu íbúðarhúsið töluvert 20. desember árið 2006 .
Hjónin voru heima ásamt yngsta syni sínum þegar fyrsta skriðan féll eldsnemma morguns en komust burt við illan leik .
Skriðan gjöreyðilagði gamalt fjós og bragga .
Fimmtán kálfar drápust en tveir sluppu ; annar var kvíga sem nú er kýr í fjósinu við bæinn og ber nafnið Hetja .
Nýtt fjós var risið í Grænuhlíð tæpu ári eftir hamfarirnar .
Gríðarleg vinna var þá að baki við hreinsun og uppbyggingu og margir hjálpuðu þeim Óskari og Rósu Maríu .
Óskar segir það einmitt lykilatriði .
Samstaðan mikilvæg " Fólk verður að standa saman og miklu máli skiptir að þeim sem lenda í svona ósköpum sé hjálpað .
Það er ekki eins eða fárra manna verk að hreinsa til og byggja upp á ný , " sagði Óskar þegar Morgunblaðið leit inn hjá þeim hjónum í vikunni .
" Við hefðum aldrei getað gert þetta ein .
Þetta var miklu meiri vinna en með nokkru móti var hægt að gera sér grein fyrir , " sagði bóndinn við Morgunblaðið ári eftir hamfarirnar .
Þess má geta að alls voru fjarlægðir um 12 þúsund rúmmetrar af leðju og miklu þurfti að handmoka – t.d. úr haughúsinu .
Fyrst var reynt að nota stóra haugsugu en hún rétt náði efsta laginu , sagði Óskar .
Múgur og margmenni kom til hjálpar strax að morgni , þar á meðal félagar í björgunarsveitinni Dalbjörg , og ein kýrin í fjósi Óskars og Rósu Maríu nú heitir einmitt eftir sveitinni .
Í fjósinu eru líka Skriða og Hamför .
" Menn verða að vera þolinmóðir og ekki missa trúna .
Það verður að standa í fæturna og halda áfram , sé þess einhver kostur , " segir Rósa María .
Óskar bóndi vaknaði eldsnemma morguns 20. desember og tók skömmu síðar eftir því að smávegis vatn hafði lekið inn í forstofuna þeim megin í húsinu sem veit að Hólsfjalli , og þegar hann leit út blasti við honum aurskriða úr fjallinu sem staðnæmst hafði rétt við íbúðarhúsið .
Degi síðar féll önnur aurskriða á húsið .
Vegna þess að þá var búið að hreinsa vel til á svæðinu eftir þá fyrri fór betur en á horfðist í seinna skiptið .
Annars er næsta víst að húsið hefði eyðilagst .
En aðkoman var svo sem nógu slæm ; allt á kafi í drullu .
" Gárungarnir segja að ég hafi beðið Guð um aur en hann misskilið mig , " segir Óskar þegar hann hugsar til baka .
Honum var ekki hlátur í huga þá , en segir ágætt ef menn geti gert að gamni sínu .
Hjónin segja bæði að það sem gerðist hjá þeim sé lítið miðað við það sem gengið hefur á í sveitinni í grennd við Eyjafjallajökul en þau geti samt sett sig í spor fólksins .
Rósa María segir vitaskuld erfiðast við svona hamfarir þegar einhver lætur lífið .
" Þess vegna hugsaði ég með mér á sínum tíma að ekki þyrfti að vorkenna mér , því ég þekki persónulega konur sem hafa misst börn í slysi .
Það sem við lentum í er ekkert hjá því .
" En hún skilur að fólki líði illa fyrir sunnan .
" Það hlýtur að vera erfitt að sjá varla út úr augum dag eftir dag .
Það er eins og að vera lokaður inni í myrkri en þó verra að því leyti að askan fylgir með .
" Óskar segir þó að alltaf sé bjart framundan , þótt enginn viti raunar hve langt sé í birtuna .
" Nú er tímabil næturinnar hjá þeim en það á eftir að birta , einhvern tíma .
Það kemur alltaf dagur eftir nótt , " segir hann .
Óvissan er vond Á sínum tíma fannst hjónunum óvissan verst , því eftir að þeim var gert að flytja að heiman liðu rúmlega tveir mánuðir þar til ákveðið var að þau gætu haldið áfram búskap í Grænuhlíð .
Það var fjarri því sjálfgefið .
" Undanfarnir dagar hafa verið öðruvísi en við erum vön og hugurinn hjá fólkinu sem hefur verið að berjast við slæmar aðstæður á öskufallssvæðinu kringum Eyjafjallajökul .
Það verður óhjákvæmilega til þess að það sem hér gerðist rifjast upp , " segir Rósa María .
Um ástandið á sínum tíma segir hún : " Eftir að hafa mjólkað kýr tvö mál og þurft að hlaupa út vegna þess að skriður voru að koma niður fjallið fann ég að það væri ekki hægt að leggja á nokkurn mann að mjólka við þessar aðstæður í desembermyrkrinu , " segir hún .
" Það var mikið lán fyrir okkur að hjónin í Hvammi tóku mjólkurkýrnar og höfðu þær fram í maíbyrjun .
Geldneytin fóru í Gullbrekku og kindurnar í Æsustaði ; það voru allir boðnir og búnir að hjálpa og við fengum mikinn stuðning .
Sjálf fengum við inni í íbúðarhúsi hér skammt frá og þar leið okkur vel .
" Margir komu í heimsókn og studdu við þau eins og hægt var .
" Meðal annarra kom til mín vinur minn , þá 10 ára , faðmaði mig og sagði : Ég er eins og 200 vinir þínir , Maja ! Ég gat rétt svarað að hann væri nú að minnsta kosti eins og 250 vinir , " segir hún nú .
Hreinsun heima í Grænuhlíð hófst af alvöru um mánaðamótin mars-apríl , eftir að hættuástandi var aflétt .
Margir komu að því verki og það gekk ótrúlega vel , að sögn hjónanna .
" Aprílmánuður fór að mestu í það að laga til úti og svo var sáð í kringum húsið , " segir Rósa María .
Mánuðina eftir að þau fluttu heim var íbúðarhúsið lagað .
Ofanflóðasjóður sá svo um að gera varnargarð ofan við bæinn og lauk því verki síðastliðið haust .
" Margir sögðu eftir skriðurnar að hér yrði ekki búið aftur .
Og í haust sagði við mig maður : Mikið rosalega var þetta ógeðslegt hjá ykkur eftir skriðurnar ! Ég var bara svo heppin að sjá það ekki ; var bara með hugann við vinnuna sem framundan var við að koma öllu í gott horf , " segir hún nú .
Rósa María segist ekki hafa verið smeyk síðan hún flutti heim á ný .
" Það fórust sex manns í skriðuföllum á síðustu öld á Íslandi .
Hve margir fórust í bílslysum ? " Óskar er sér líka meðvitandi um að hætta er ekki lengur fyrir hendi , en segir þó að sér hafi ekki verið sama í fyrrasumar þegar hann heyrði að grjót fór að hrynja úr fjallinu ofan bæjarins .
" Mér leið ekki vel en veit að allt var í lagi .
Samt var það ónotaleg tilfinning .
Þetta blundar í manni .
" Þegar jólin gengu í garð 2006 segir Rósa María að hugurinn hafi ekki verið heima í Grænuhlíð heldur hjá fólkinu í Hvammi " sem þurfti að mjólka kýrnar okkar " .
Þau segja bæði að sitthvað jákvætt hafi komið út úr hamförunum , þrátt fyrir allt .
" Mér finnst ég til dæmis miklu ríkari eftir að skriðurnar féllu en áður .
Ekki af peningum , en ég á svo marga góða vini og er svo þakklát fyrir allan stuðninginn sem við fengum .
Mér finnst líka að ég skuldi mörgum .
" Besta jólagjöfin Tæpu ári eftir hamfarirnar segir Rósa María þau hjón hafa fengið jólagjöf sem líklega sé sú besta nokkru sinni .
Ung hjón í sveitinni færðu þeim kvígu að gjöf – en þegar hún kom voru svo margar kýr komnar í fjósið í Grænuhlíð að ekki var pláss fyrir fleiri " þannig að við sendum þessa út í Stærra-Árskóg " , segir hún .
Þar varð stórbruni í nóvember 2007 og gríðarlegt tjón ; bróðurpartur 200 nautgripa bústofns drapst og hjónunum í Grænuhlíð fannst það besta mögulega jólagjöf að færa hjónunum í Stærra-Árskógi kvíguna .
Þau vissu hve samhugur og aðstoð skipta miklu máli .
" Þó svo að bændur þurfi jafnvel að bregða búi núna fyrir sunnan er það vonandi ekki til langframa .
Ég vona að hægt verði að flytja bústofn tímabundið á aðrar jarðir eins og gert var í okkar tilfelli og að fólki verði síðan hjálpað við endurreisnina , " segir Rósa María .
Þau segja bæði að ekki sé vonlaust verk að byggja upp eftir svona áföll en það taki vissulega á .
Nefna svo að hópur bænda af Suðurlandi hafi verið staddur í Eyafirði þegar gosið á Fimmvörðuhálsi hófst um daginn .
Ein konan í þeim hópi er kunningi hjónanna í Grænuhlíð og starfaði þrjú sumur á bænum fyrir mörgum árum .
Þau sendu henni og mörgum fleirum geisladisk með myndbandi sem útbúið var eftir hörmungarnar í Grænuhlíð .
" Ég veit að fólkið var búið að skoða diskinn þegar það ók hérna framhjá , hafði því séð hvernig hér var umhorfs eftir skriðurnar og hvernig búið var að hreinsa til þegar þau komu .
Fólkið sá því svart á hvítu að ef eitthvað kæmi fyrir á þeirra heimaslóðum væri mögulegt að byggja upp aftur .
Það skipti fólkið miklu máli , " segir Rósa María .
