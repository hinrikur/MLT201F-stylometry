Nú eru góð ráð dýr fyrir Englandsmeistara Manchester United , Wayne Rooney er genginn úr skaftinu í allt að fjórar vikur .
Hinn hamrammi miðherji hefur gert 34 mörk á leiktíðinni og eðli málsins samkvæmt er afleitt að missa hann á endasprettinum heima fyrir og í Evrópu .
En eins dauði er annars brauð og nú verða aðrir helstu markaskorarar þeirra Fergusona að axla aukna ábyrgð , það er Búlgarinn Dimitar Berbatov og gamla kempan Own Goal .
Hvor um sig hefur gert tólf mörk í öllum keppnum á leiktíðinni .
Vart má á milli sjá hvor er skilvirkari .
Eini munurinn er sá að Berbatov var keyptur fyrir metfé til félagsins og þiggur svimhá laun en Own Goal kostaði United ekki krónu og það sem meira er – önnur félög greiða honum fyrir ómakið .
( Nánast ) alla sparkendur dreymir um að skora fyrir Manchester United .
Óvenju margir hafa látið þann draum rætast á yfirstandandi leiktíð enda þótt þeir hafi ekki verið beðnir um að skrýðast búningi Rauðu djöflanna .
Tólf sjálfsmörk á einum og sama vetrinum er með miklum ólíkindum og hermt er að elstu tölfræðingar muni ekki annað eins .
Og enn eru leikir til stefnu .
Vinsælastir í Leikhúsi draumanna eru leikmenn Portsmouth en þeir gengu gjörsamlega af göflunum í 5:0 -ósigri í byrjun febrúar , gerðu hvorki fleiri né færri en þrjú sjálfsmörk .
Það hlýtur að vera einhvers konar met ? Anthony Vanden Borre , Richard Hughes og Marc Wilson voru þar að verki .
Svo einlægur var ásetningur gestanna að leikmenn United komust varla fyrir í vítateignum .
Svo furða menn sig á því að Portsmouth reki lestina í úrvalsdeildinni .
Leikmenn Arsenal hafa líka lagt sitt af mörkum .
Abou Diaby gerði glæsilegt skallamark snemma leiktíðar á Old Trafford , þegar enginn andstæðingur var svo mikið sem í mynd .
Manuel Almunia kom engum vörnum við þann dag .
Í seinni umferðinni á Emirates-leikvanginum reyndi Spánverjinn að hafa hendur á fyrirgjöf Nanis með þeim afleiðingum að tuðran hrökk í netið .
Varnarmenn Bolton Wanderers eru engar liðleskjur heldur en Zat Knight gerði sjálfsmark í fyrri viðureigninni við United og J. Lloyd Samuel þeirri síðari .
Er það mál manna að fáir miðherjar hafi klárað færin sín jafnvel og bakvörðurinn Samuel , þegar hann lagði þann hnöttótta í bláhornið fram hjá hlessa Jussa Jääskeläinen .
Í fjarveru Rooneys eru fleiri slík tilþrif vel þegin .
Tæmandi listi Holdgervingar Own gamla Goal í vetur : Vanden Borre , Hughes , Wilson ( Portsmouth ) ; Diaby , Almunia ( Arsenal ) ; Knight , Samuel ( Bolton ) ; Ferdinand ( Sunderland ) ; Shchennikov ( CSKA ) ; Dawson ( Hull ) , Dann ( Birmingham ) og Collins ( Aston Villa ) .
