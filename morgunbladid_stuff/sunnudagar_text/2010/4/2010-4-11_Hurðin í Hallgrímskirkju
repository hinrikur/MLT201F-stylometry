Nýlega var sett upp og vígð ný hurð í Hallgrímskirkju , mikil koparhurð með eins konar hringlaga innsigli þar sem sjá má upphleypta mynd á eldrauðum mósaíkgrunni .
Myndin virðist sýna lauslega mótaðar fígúrur en þegar betur er að gáð þá leysast formin upp í að vera afstrakt en eiga samkvæmt texta að vísa í þyrnikórónu Krists og grunnurinn í blóð hans .
Þyrnikórónan er eins og keltneskur hnútur að rakna upp , enda hefð fyrir að sýna slíka hnúta á formi fjórlaufungs , sem er gerður úr fjórum hringjum sem skara hver annan .
Hringirnir fjórir eru látnir skarast til hins ýtrasta svo að nánast verður einn hringur .
Formið táknaði gjarnan áttirnar fjórar og grunnelementin vatn , jörð , loft og eld og þótti boða heppni eins og þekkt er og var gjarnan notað sem grunnur í skjaldarmerkjum .
Fjórlaufungsmynstrið er endurtekið í smærri myndum á innanverðum hurðunum en þar er ekki að sjá neina vísun í önnur þekkjanleg tákn .
Fjórlaufungsgrunnurinn var líka mikið notaður í gotneskri kirkjulist og var þá krossinn sem er innbyggður í forminu oft gerður meira áberandi eða ferningsform var innlimað inn í fjórlaufunginn .
Slíka fjórlaufunga má einmitt sjá sem umgjörð um steyptar bronsmyndir í tillögum ítölsku listamannanna Filippo Brunelleschi og Lorenzo Ghiberti í samkeppni um hurð í skírnarhús dómkirkjunnar í Flórens árið 1401 .
Ghiberti varð hlutskarpari og gerði í kjölfarið hina frægu hurð " Gates of Paradise " sem var steypt í brons og prýðir austurhlið skírnarhússins , en samkeppnin og hurðin eru talin marka byrjun endurreisnarinnar .
Það var einmitt þessi hurð Ghiberti sem veitti franska myndhöggvaranum Auguste Rodin innblástur við gerð annarrar hurðar sem pöntuð var hjá honum fyrir nýjan skreytilistaskóla sem verið var að byggja .
Rodin sem var heillaður af Hinum guðdómlega gleðileik Dante ákvað að myndgera í hurðinni hlið heljar eða " Gate of Hell " .
Rodin er fyrsti myndhöggvari sögunnar sem sýndi fram á hvernig yfirborð skúlptúrs getur miðlað sál , ástríðu og lífi , en hann var í takt við impressjónistana , frumherja módernískrar myndgerðar í byrjun tuttugustu aldar , listamenn sem lögðu áherslu á raunveruleikann og voru uppteknir af hreyfingu og áferð sem tjáningu hans .
Þegar til kom reyndist ekki fjármagn til að gera bronsafsteypu af verkinu og Rodin hélt áfram að vinna við hurðina á um tuttugu ára tímabili og hafði nú allt það frelsi sem hann vildi .
Í Hliði heljar dró hann upp hræðilegar myndir af kvalafullri angist , hryllingi , hungri og dauða .
Fígúrurnar urðu grófari , leystust hálfpartinn upp og samlöguðust bakgrunninum .
Þá tók hann upp á því að fjarlægja þær fígúrur úr myndinni sem honum fannst ekki passa inn í og vinna þær síðan upp sem stakstæð listaverk .
Frægar eru margar myndir úr verkinu , m.a. af hugsuðinum og kossinum .
Á endanum fjarlægði hann allar fígúrur úr verkinu svo eftir stóð risastórt og jafnframt óklárað afstrakt skúlptúrverk þar sem mótaði fyrir hvar fígúrurnar höfðu verið .
Þetta er fyrsta afstrakt höggmynd vestrænnar myndlistarsögu og má segja að hún hafi tjáð þjáningu sem er handan hins líkamlega og mannlega .
Líkamar sem eru leystir upp og bakgrunnur sem ber merki ofbeldisins og víbrar af kvalræði .
Leifur Breiðfjörð gerir þjáninguna einnig að yrkisefni á hurð sinni í Hallgrímskirkju en samkvæmt Biblíunni þá var þjáning Krists ekki bara líkamleg heldur fólst hún einnig í aðskilnaði hans við Guð föður og veru hans þrjá daga í helvíti .
Þjáningu Krists myndgerir Leifur annars vegar með táknmyndum , þyrnikórónu og lit blóðsins , hins vegar með óhlutbundinni tilfinningahlaðinni expressjónískri mótun sem kvöl og pínu að hætti Rodins í Hliði heljar .
Hurðin í Hallgrímskirkju er inngangur inn í guðshús ólíkt Hliði heljar Rodins sem eftir dauða hans var endurgert í sinni fyrri fígúratífu mynd og steypt í brons .
Hlið Rodins stendur úti , stakstætt eins og aðrir skúlptúrar hans , hurðirnar er hvorki hægt að opna né loka þær neinu rými .
Hurðin í Hallgrímskirkju ber með sér mikinn þunga sinn og kulda málmsins ; þegar það er lokað þá er lokað , og þegar er opið þá er opið , þótt það sé til hálfs .
Það má segja að hinn kirkjulegi boðskapur um þjáningar og dauða Krists sem er forsenda kristinsdómsins og mikil hefð fyrir að myndgera í kirkjuskreytingum fari táknrænt ekki vel á kirkjuhurð því Kristur sem tákn dyranna í Biblíunni gefur þeim sem banka fyrirheit um inngöngu í himnaríki og eilíft líf en ekki að upplifa með honum þjáningu og dauða .
Formrænt fer hurðin heldur ekki vel við arkitektúr kirkjunnar , virðist hreinlega ekki passa þrátt fyrir fjórlaufungsformið sem algengt er að notað sé til að skreyta gotneskar byggingar .
Formið virðist staðsett of neðarlega á hurðinni og með blóðrauða litnum og hálf-fígúratífa kalligrafíska tákninu skapast óþarflega sterk sjónræn og huglæg tenging við austræna trúararfleifð og skreytingar , gæti jafnvel verið hurð á kínversku veitingahúsi ( Rauði drekinn ! ! ) eða forsíða á matseðli þess .
Hurðin minnir á props úr Lord of the Rings eða Harry Potter , er líkt og tölvugrafískt innsigli á kistu í ævintýramiðaldakastala þar sem hetjuleg rómantík ræður ríkjum .
Í Flórens í byrjun fimmtándu aldar þótti við hæfi að efna til samkeppni meðal listamanna um gerð hurðar í skírnarhús dómkirkjunnar og furða ég mig á því að það hafi ekki verið gert í þessu tilviki enda eigum við mjög frambærilega myndhöggvara í landinu ekki síður en glerlistamenn .
Þegar efnt er til samkeppni er jafnvel hægt að hafna öllum hugmyndum og byrja upp á nýtt , enda eru verk sem þessi gerð til að standa um ókomna framtíð .
Það er óhætt að segja að útfærsla hurðarinnar hafi valdið undirritaðri vonbrigðum , en um leið er gott að árétta að smekkur manna , túlkanir og upplifanir eru mismunandi og engin ástæða til að láta neikvæð orð eyðileggja fyrir þeim sem kunna vel að meta hurð passíuþjáninganna .
Þóra Þórisdóttir 