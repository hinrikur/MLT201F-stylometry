Nú nýverið minntust íbúar Kópavogs Sigfúsar Halldórssonar , heiðursborgara síns , vegna þeirra tímamóta að níutíu ár eru liðin frá fæðingu þessa snillings sem sennilega varð vinsælasti listamaður þjóðarinnar á síðustu öld .
Í greinum um þennan dáða son þjóðarinnar er greint frá því að hann sleit barnsskónum á heimili þar sem listir voru í hávegum hafðar , bókakostur til reiðu , ljóð lesin og rædd og leikið á hljóðfæri .
Við þessar aðstæður varð listamaðurinn Sigfús Halldórsson til ; menningarheimili lagði grunninn að tónskáldi og listmálara .
Því hef ég þennan pistil minn á því að geta Sigfúsar að til mín leitaði kona ein í framhaldi af tungutaksgreinum Morgunblaðsins .
Konu þessari var mikið í mun að heyra skoðun mína á því hvað ég teldi skipta sköpum um það hvað gerði fólk að góðum málnotendum .
Mér vafðist náttúrlega tunga um tönn og kom ekkert annað í hug en að svara konunni á þá leið að vænlegasta leiðin væri að fæðast góðum foreldrum og eignast heimili og fá uppeldi þar sem tungan nyti stuðnings og virðingar .
Konan þykktist við og hefur sjálfsagt talið að ég færi með dár og spé eða hygði á framboð fyrir Besta flokkinn .
Hún benti mér réttilega á að sú fyrirhyggja að fæðast til góðs heimilis og góðra foreldra væri á einskis barns færi .
Lauk þannig viðskiptum okkar .
Eftir á að hyggja er ég ánægður með svarið sem ég gaf umræddri konu við spurningunni þótt hún brygðist ókvæða við .
Á bernsku- og æskuárunum er grunnurinn lagður .
Á heimilinu fer fyrsta máltaka fram og þar býr um sig máltilfinning ( málkennd ) sem ræður miklu um framhaldið .
Á heimilinu lærum við að skilja orðin , beygja þau , raða þeim rétt í setningar og setningum í málsgreinar , jafnvel gera tungumálið að leik .
Við lærum , ef vel tekst til , að ákveðin málnotkun er ljót , jafnvel röng , önnur góð og viðurkennd .
Við tileinkum okkur þannig málsnið , þ.e. að velja orð og setningagerðir við hæfi eftir aðstæðum .
Segja má með réttu að á þessum mótunarárum mótist með okkur málstefna , einkamálstefna okkar , óháð að nokkru hinni opinberu .
Á hinu góða heimili kynnumst við vísast fyrsta sinni hugmyndinni um málvöndun .
Þegar á líður og unglingsárin taka við losar auðvitað um tök heimilisins og tungumálið fær gjarna ný viðmið , oft með stórskemmtilegum leik með viðurkenndan forða tungumálsins auk þess sem slettur af ýmsum toga fá að njóta sín .
Mörgum grandvörum manninum fellur við þetta allur ketill í eld og sýnist blasa við að allt stefni nú í óefni ; tungan sé jafnvel komin að fótum fram .
Svo er vitaskuld ekki ; þetta eru oftast tilraunir um þanþol málsins , möguleika þess til að þróast og breytast í takt við tímann .
Það er býsna algengt , þegar fólki er nóg boðið og virðist tungan búa við þröngan kost , að þá sé horft til skólanna og fullyrt að íslenskukennslan hafi brugðist illilega .
En börn og unglingar læra ekki mikla íslensku í skólum .
Þau læra hins vegar heilmikið um íslenskuna .
Góðir kennarar geta vissulega aukið áhuga ungs fólks á tungumálinu en að öðru leyti litlu bætt við það veganesti sem að heiman er komið og frá vinum og leikfélögum og fjölmiðlum ýmiss konar .
Við verðum sennilega ekki betri málnotendur við það eitt að vita að sögnin að " sjá " í setningunni " ég sá hest " greinist þannig : 1. persóna , eintala , þátíð , framsöguháttur , germynd , sterk beyging .
Sá lærdómur gerir okkur hins vegar vel hæf til að ræða um tungumálið .
Við viljum geta komið ýmsum skilaboðum á framfæri með hugtökum málfræðinnar .
Við viljum að við skiljumst þegar við segjum að viðtengingarhætti sagna sé oft ranglega beitt ( ég fæ verðlaun ef ég sé fyrstur ) eða þegar við bendum á að sögnin að bera sé ýmist persónuleg ( ég ber að dyrum ) eða ópersónuleg ( okkur ber að sýna umburðarlyndi ) .
Slík hugtök lærum við í skólum og þau eru sannarlega gagnleg – en hinn þungi baggi er heimafenginn – og hollur .
