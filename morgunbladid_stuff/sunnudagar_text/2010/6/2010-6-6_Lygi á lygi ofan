William Shakespeare hefði orðið 446 ára 26. apríl síðastliðinn ef hann hefði lifað .
Þó svo langt sé frá því hann samdi leikverk sín og ljóð eru menn enn að rífast um arfleifð hans og þær deilur blossuðu upp fyrir skemmstu þegar birt var " nýtt " leikrit eftir Shakespeare .
Árni Matthíasson arnim@mbl.is Leikskáldið mikla William Shakespeare lést í apríl 1616 og sjö árum eftir andlát hans gáfu félagar hans og samstarfmenn út safn verka hans , þar af ýmislegt sem birtist í fyrsta sinn .
Á þeim tíma virðast menn hafa verið með það á hreinu hver Shakespeare var og hvað hann skrifaði , en undir lok nítjándu aldar tóku ýmsir fræði- og áhugamenn upp á því að draga það í efa að hann hafi í raun skrifað verkin .
Þeir sem nefndir hafa verið sem hugsanlegir höfundar leikrita og ljóða Shakespeares eru Francis Bacon , Christopher Marlowe , Edward de Vere og William Stanley svo dæmi séu tekin .
Röksemdirnar fyrir því að þeir hafi skrifað verkin eru fjölbreyttar og sumar býsna ævintýralegar , en alla jafna réttara að kalla þær getgátur frekar en rök .
Fræðimenn eru líka flestir á því að Shakespeare sé rétt skráður höfundur verkanna : Í könnun New York Times fyrir þremur árum voru ríflega 80% Shakespeare-fræðinga á því að ekki væri ástæða til að efast .
Hvað er upprunalegt Þó það sé almennt viðurkennt að Shakespeare hafi skrifað þau verk sem hann er sagður hafa skrifað er fjölmargt óljóst um höfundarverk hans , ekki síst vegna þess að ekki eru til eiginhandarhandrit hans að leikritum eða ljóðum og svo einnig að ekkert var gefið út á meðan hann lifði .
Texta- og Shakespeare-fræðingar hafa líka dundað sér við það að rífast um það hvort þessi eða hin hendingin sé upprunaleg , hvaða útgáfa af Hamlet sé " réttust " og hversu mikið Shakespeare átti í þeim leikritum sem hann á að hafa samið með öðrum .
Fyrir nokkrum árum var mikið deilt um erfiljóð sem sumir fræðingar töldu eftir Shakespeare eftir að hafa tölvugreint textann , talið orð og orðasambönd og þannig sannað að ljóðið , eins illa samið og það annars var , væri eftir Shakespeare .
Þau rök urðu að engu þegar menn loks settust niður og lásu textann rækilega og sáu þá að tiltekin orð í erfiljóðinu voru notuð öðruvísi en Shakespeare notaði þau , því á þeim tíma voru fleiri afbrigði af ensku máli við lýði en á okkar döpru dögum .
Nýtt leikrit ! Fyrir stuttu sauð svo uppúr enn og aftur þegar Arden , sem er fremst í fræðilegri útgáfu á Shakespeare , gaf út " nýtt " leikrit eftir skáldið mikla – Double Falsehood , sem mætti kannski snara sem Lygi á lygi ofan .
Leikritið sem um ræðir er ekki beinlínis glænýtt í augum Shakespeare-vina , því það bar fyrst á góma 1727 þegar leikskáldið Lewis Theobald , sem frægt var fyrir falsanir , sagðist hafa fundið þrjú handrit að leikriti sem byggt væri á sögu Cervantes af Don Quixote / Dón Kíkóta .
Leikritið var svo sett á svið stuttu síðar og þá allbreytt frá upprunalegu handriti , að sögn Theobalds ; hann hefði neyðst til að " endurbæta " leikritið ( og þá erfitt að gera sér í hugarlund hversu slæmt það var áður en hann tók til hendinni , því það er óttalegt klastur ) .
Handritin þrjú komust svo aldrei fyrir manna sjónir því þau urðu víst eldi að bráð í þremur ótengdum óhöppum .
Samtímamenn Theobalds tóku staðhæfingar hans ekki trúanlegar og nægir að nefna að í frægri bjánakviðu Alexanders Pope , Dunciad , er Theobald konungur kjánanna .
Að því sögðu þá hafa menn mikið velt því fyrir sér hvort vera mætti að Theobald hefði séð eitt af týndum leikritum Shakespeares , en þau eru nokkur , og skrifað upp eftir minni eða eftir einhverju handriti .
Með tímanum hafa svo ýmsir orðið til þess að halda því fram að það sé líklegt að Shakespeare hafi samið Lygi á lygi ofan , nei annars , það er ekki líklegt ; það er næsta víst ! Eða hvað ? Þegar rýnt er í rökin fyrir því að leikritið laka sé eftir skáldið mikla virðast þau helst byggjast á því að sitthvað í textanum minni á Shakespeare og þá eins og engum hugkvæmist að Theobald gæti verið að stæla Shakespeare , nokkuð sem hann gerði iðulega .
