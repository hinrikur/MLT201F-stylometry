Fullorðnir geta lært ýmislegt af stelpunum í sjötta flokki í fótbolta , sem kepptu á hnátumóti ÍR í byrjun vikunnar .
Stemningin er mikil á vellinum þegar stúlkurnar mæta til leiks , en ekki síður á hliðarlínunni þar sem sungin eru fjölmörg afbrigði af baráttusöngvum .
En pabbinn lærði að vísu einungis söngva síns liðs , svo pistillinn ber keim af því .
" Áfram Grótta , fílibomb , fílibomb , sóla einn , sóla tvo , skora svo ...
" Stelpurnar sem bíða eftir að komi að sér eru í " sprengju " .
Þær sitja á grasinu og hver fær þrjár sekúndur til að grípa boltann og kasta til þeirrar næstu og það má bara koma við hann einu sinni .
Annars springa þær .
Ein þeirra þarf þó fljótlega að hætta í leiknum , því henni er skipt inn á fyrir aðra stelpu í liðinu , sem meiddi sig og kemur grátandi út af .
Þegar hún hefur jafnað sig er henni skipt inn á fyrir aðra grátandi stelpu , sem meiddi sig líka .
Það gengur á ýmsu .
En alla jafna eru stelpurnar harðar af sér – bíta á jaxlinn .
" Er dómarinn í hinu liðinu ? " spyr stúlka í gulum og bláum búningi í hálfleik .
Önnur stúlka , sem er í " hinu liðinu " , gengur niðurlút til móður sinnar og kvartar líka : " Það er svo leiðinlegur dómari ! " Þær eru strax búnar að læra lögmál leiksins .
" Ef ég segi Grótta , þá segi ég ...
" og allar taka undir : " Grótta best , Grótta best ! " Leikmaður Gróttu tæklar mótherja sinn og pabbinn hrópar stoltur á hliðarlínunni : " Stórkostlegt ! " En lætur svo lítið fyrir sér fara þegar mótherjinn liggur í grasinu og stendur ekki upp strax .
" Gróttustelpur koma hér , bláar eins og krækiber , mörkin eru óteljandi , við erum alveg ósigrandi ...
" " Skjóta bara ! " kallar þjálfarinn ábúðarfullur inn á völlinn .
" Ákveðnar bara ! " Þetta er keppni .
Ein af mömmunum á hliðarlínunni rifjar upp fyrsta leik dótturinnar , en þá var hún sex ára í Siglufirði og andstæðingarnir röðuðu inn sex mörkum gegn engu .
Þegar dóttirin kom út af spurði hún móður sína spennt : " Unnum við ? " pebl@mbl.is 