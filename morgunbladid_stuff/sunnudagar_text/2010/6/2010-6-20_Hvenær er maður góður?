Nei , ég er góð , " sagði unga stúlkan ákveðin þegar ég bauð henni kökusneið .
Þetta þótti mér skrýtin yfirlýsing .
Ekki svo að skilja að vafi léki á því að stúlkan væri góð en hvað það kom kökunni við vissi ég ekki .
Svo rann upp fyrir mér að hún var í raun að afþakka veitingarnar sem ég þóttist viss um að væru ljómandi góðar og af því að mér þótti þetta svolítið skrýtin málnotkun og ágæt vinkona mín átti í hlut setti ég upp skelmissvip og sagði : " Nei , þú ert vond .
" Í stað þess að segja nei takk eða sama og þegið , eins og lengstum tíðkaðist , notar ungt fólk víst þennan tjáningarmáta þegar það afþakkar veitingar eða annan viðurgjörning .
Og ekki nóg með það .
Önnur stúlka sem ég hitti á förnum vegi notaði nákvæmlega sömu fullyrðingu þegar ég innti hana hlýlega eftir því hvernig henni vegnaði .
Í þetta skipti kunni ég ekki við að segja að hún væri vond af því að hún var mér ekki eins nákomin og hin .
Það er alltaf spurning hvenær maður maður gerir athugasemdir við málfar annarra og hvernig aðferðum er beitt .
Þótt við íslenskukennarar séum ófeimnir við að leiðrétta málvillur og ambögur í ritgerðum og öðrum textum sem nemendur láta frá sér fara held ég að flestir veigri sér við að segja upp í opið geðið á unglingum að þeir noti skakkar orðmyndir , beygingar eða fari rangt með orðatiltæki .
Slíkt getur verið niðurlægjandi , ekki síst þar sem aðrir heyra til og unglingar eru almennt vandir að virðingu sinni eins og aðrir .
Það eru heldur ekki bara þeir sem sniðganga hefðbundnar reglur málsins heldur líka rígfullorðið fólk .
Sannleikurinn er líka sá að fólk hefur misjafnlega mikið næmi fyrir máli og hefur líka fengið misgott máluppeldi í bernsku ef svo má að orði kveða .
Og bögubósar hafa alltaf verið til .
Virðulegur embættismaður lét hafa eftir sér í útvarpsþætti um miðja síðustu öld að bændur ættu ekki að láta á undan þeim ám sem dræpu undan sér á vorin .
Og forstjóri sem ávarpaði starfslið sitt og kynnti góðan árangur fyrirtækisins sagði í lok ræðu sinnar að nú kæmi hann að rósinni í pylsuendanum .
" Pabbi bannar mér alltaf að segja ókei , " sagði tæplega fimmtugur kunningi minn um daginn .
Sjálf verð ég að viðurkenna að þessi enskusletta hrýtur stundum ómeðvitað út úr mér enda er hún nánast komin á hvers manns varir .
Slangur er nefnilega bráðsmitandi og getur komið yfir mann eins og þjófur úr heiðskíru lofti eins og einn bögubósinn lét hafa eftir sér í útvarpsviðtali fyrir margt löngu .
Og þegar barnabörnin heilsa og kveðja með hæum og bæum læt ég það óátalið af ótta við að samskiptin verði þvingandi en nota sjálf fallegu íslensku orðin sæl og bless í von um að þau smiti líka út frá sér .
Sannleikurinn er sá að gott máluppeldi er heilmikil jafnvægislist , hvort sem það fer fram á heimilum , kennslustofum eða annars staðar .
Þar tel ég vænlegast til árangurs gott fordæmi og hlýlegar ábendingar í stað vandlætingar og hroka sem sumum er tamt .
Samt gat ég ekki stillt mig um að setja ofan í við stúlkuna sem afþakkaði kökusneið með því að segjast vera góð .
Henni krossbrá þegar hún fékk það óþvegið og áttaði sig á því að hún hefði alveg eins getað sagt að hún væri snillingur , einstök eða framúrskarandi .
Slíkt hefði hún aldrei látið út úr sér af því að þetta er hógvær stúlka en vönd að virðingu sinni og vill alls ekki sitja undir því að hún sé vond þótt hún hafi ekki lyst á kökusneið 