Á síðustu öld mótuðu fræðimennirnir Milman Parry og Albert Lord skilning okkar á því hvernig fastmótuð orðasambönd ( formúlur ) og efniseiningar ( þemu ) gera sagnasöngvurum kleift að flytja og yrkja munnleg kvæði viðstöðulaust – án þess að hafa lært þau utanað í bóklegum skilningi .
Kvæðahefðin sem þeir rannsökuðu var lifandi á Balkanskaga og með henni vörpuðu þeir ljósi á Hómerskviður og önnur fornkvæði sem sprottin eru af vörum kvæðamanna , fremur en ort af skrifandi skáldum .
Um skeið urðu rannsóknir á formúlum áberandi en mörgum þótti sem hugmyndin um fastmótaðar formúlur og þemu drægi úr listrænu gildi kvæðanna og sköpunargáfu skáldanna .
Á móti var bent á að sumir næðu valdi á hefðinni og notuðu formúlur og þemu til að koma sínum erindum að með skapandi hætti , á meðan aðrir væru eingöngu bundnir af hefðinni og hefðu litlu við hana að bæta .
" Veldur hver á heldur " , ætti við þarna líkt og víðar .
Vegferð skáldskaparins frá munnlegri formúluhefð til höfundarverka var samferða þróun og útbreiðslu ritunar .
Um leið og menn áttuðu sig á því að þeir gætu samið orðlistaverk í varanlegt form ritmálsins með tiltölulega ódýrum hætti var hægt að sprengja upp stíl , form og efnistök – þannig að hinn nafngreindi höfundur í nútímalegum skilningi varð til .
Og er þá oft horft til Ítalans Dante Alighieri sem hins áhrifamikla frumkvöðuls .
Það hefur einnig komið í ljós að fleiri en munnlegir kvæðamenn grípa til formúlna og fastmótaðra byggingareininga þegar þeir flytja mál sitt viðstöðu- og blaðalaust .
Sjónvarpspredikarar eru þekkt dæmi , einnig uppistandarar og rapparar .
Að ekki sé talað um stjórnmálamenn sem hafa margir fremur fábreyttan formúluforða um sín helstu þemu en þurfa engu að síður að tala linnulítið .
Velgengni þeirra ræðst af því hve vel þeir virkja formúlurnar og koma sjálfum sér á framfæri um leið .
Lesendur geta sjálfir búið sér til lista um þá stjórnmálamenn sem ráða bæði við hefðina og lyfta sér upp fyrir hana þannig að fólk heyri þá hugsa um leið og þeir tala .
Hver hefð kemur sér upp sínu formúlusafni þannig að hlustendur vita óðara hvers kyns er ; til dæmis hvort verið er að grínast eða taka á efnahags- og atvinnumálum sem þurfa að hafa algjöran forgang í þeim aðgerðapakka sem kemur inn á borð stjórnvalda í kjölfar viðræðna aðila vinnumarkaðarins ...
Ýmsar bókmenntagreinar hafa einkennandi formúlur , sbr. upphafsorðin " einu sinni var " sem kveikja á ævintýrastillingu heilans .
Stíleinkenni þjóðsögunnar , sem við erum vön að tengja við gamla bændasamfélagið , urðu efniviður Gunnars Harðarsonar , Magnúsar Gestssonar og Sigfúsar Bjartmarssonar í Tröllasögum sem komu út árið 1991 .
Þar taka þeir hefðbundin þemu og formúlur þjóðsagna en nota nútímann sem sögusvið .
Þannig verður til fyndin togstreita stíls og efnis , sem kemur lesendum á óvart og dregur fram nýja merkingu í stirðnuðum frásögnum um Ásu , Signýju og Helgu og tröllið ógurlega .
Hér eru þær systur í Breiðholtinu sem sækja skemmtanir í Fellahelli og lenda í klónum á leðurklæddum mótorhjóladelum .
Gamlar sögur öðlast nýtt líf þegar klisjurnar fjalla um þekktan veruleika .
Með því að ná valdi á orðfæri hefðarinnar nær fólk valdi á umræðunni og mótar hugmyndir annarra .
Margir afhjúpa nú hvernig góðærið einkenndist af merkingarbrenglun orða um grunngildi .
Græðgin varð góð í staðinn fyrir að skipa sinn sess meðal dauðasyndanna , og frelsið , sem fólk er tilbúið að fórna lífinu fyrir , var smættað niður í farsímatilboð .
Það var ekki síst með ráni á merkingu þessara orða sem tókst að afvegaleiða opinbera umræðu landsmanna svo herfilega að í fréttum urðu endurfjármögnun og hlutabréfavísitala alltaf helst .
Nú er gríman fallin af þessu formúlusafni .
Formúlur stjórnmálamanna eru orðnar aðhlátursefni en eftir er að finna hinum hefðbundnu viðfangsefnum stjórnmála nýjan formúlubúning sem fólk tekur alvarlega .
Valdasprotinn mun að lokum fara til þeirra sem koma orðum yfir hinn nýja veruleika .
