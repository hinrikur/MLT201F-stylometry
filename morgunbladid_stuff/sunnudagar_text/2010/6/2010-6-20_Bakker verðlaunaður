Í vikunni var tilkynnt að hollenska skáldsagan The Twin eftir Gerbrand Bakker hlyti írsku IMPAC-bókmenntaverðlaunin , sem eru þau ríflegustu sem sögur fara af nú um stundir : tæpar sextán milljónir króna .
The Twin er fyrsta bók höfundarins og þetta því þriðja árið í röð sem frumraun hlýtur þessi eftirsóttu verðlaun .
Bókin segir frá hollenskum sem neyðist til að leggja háskólanám á hilluna og snúa aftur á búgarð æsku sinnar þegar bróðir hans ferst í bílslysi ; sætta sig við það að þurfa að eyða ævinni undir kýrrassi eins það er orðað í bókinni .
Helstu atburðir í sögunni verða svo þrjátíu árum síðar þegar kemur að uppgjöri í fjölskyldunni .
Í breska dagblaðinu The Guardian kemur fram að hugmyndin að bókinni hafi vitrast Bakker í sumarleyfi á Korsíku fyrir nokkrum árum ; þar sem hann gekk á fjöll sá hann fyrir sér son sem hefði í hyggju að gera föður sínum mein .
Upp úr því spratt bók .
Á stuttlista verðlaunanna voru , auk The Twin , The Elegance of the Hedgehog eftir Muriel Barbery , In Zodiac Light eftir Robert Edric , Settlement eftir Christoph Hein , The Believers eftir Zoë Heller , Netherland eftir Joseph O ' Neill , God ' s Own Country eftir Ross Raisin og Home eftir Marilynne Robinson .
