" Hátíðin hefur frá upphafi byggst á þessum masterklössum og lengi vel var þetta eina árlega hátíðin sem bauð upp á námskeið fyrir lengra komna tónlistanemendur , " segir Greipur Gíslason , framkvæmdastjóri tónlistarhátíðarinnar Við djúpið sem nú er haldin í áttunda skipti á Ísafirði .
Í ár er boðið upp á þrjú aðalnámskeið , fyrir fiðlu , píanó og söng , þar sem íslenskir tónlistarnemar geta lært af erlendum lærimeisturum .
" Síðan hafa þeir tónlistarmenn sem kenna námskeiðin líka haldið tónleika .
Þeir kenna á daginn og halda tónleika á kvöldin , " segir Greipur .
Greipur segir Ísafjörð vera mikinn tónlistarbæ og aðsókn hafi verið góð undanfarin ár .
Bærinn sé virkur þátttakandi í hátíðinni og þannig geti þátttakendur á námskeiðunum æft sig í heimahúsum Ísafjarðarbúa enda erfitt að sjá öllum fjöldanum fyrir hljóðfærum öðruvísi .
" Hátíðin var áður nokkurs konar feluhátíð .
Hugmyndin varð til í Reykjavík svo hátíðin kom einhvern veginn til Ísafjarðar og fór aftur þegar henni lauk .
Takmark mitt hefur verið að gera hátíðina ísfirska þannig að Ísfirðingar viti af hátíðinni og ísfirskir tónlistarmenn fái tækifæri til að stíga á stokk , " segir Greipur .
