Það liggur vel á Högna Egilssyni þetta kvöld , ef marka má brosið sem breiðist yfir andlitið aftur og aftur er hann leggur við hlustir .
Hann ætti að þekkja hljóminn úr smiðju Hjaltalíns .
En nú hefur Sinfóníuhljómsveit Íslands bæst við undir stjórn annars ungs manns , Daníels Bjarnasonar .
Samstarfið er raunar nánara en virðist við fyrstu sýn , því bróðir Högna , Hrafnkell Orri , spilar á selló með Sinfóníuhljómsveitinni og útsetti lagið Sonnet for Matt fyrir tónleikana .
Högni gefur sér tíma til að rekja forsögu lagsins , en textinn er saminn um " skrýtinn fír " sem heilsaði upp á bandið á gistiheimili í Hertfordshire á Englandi , gamall hermaður , en þó aðeins 19 ára , sem var ber að ofan alla heimsóknina , fór í sjómann við fiðluleikarann Viktor Orra Árnason og ældi í vaskinn .
Úr varð ljúfsárt lag sem berst kannski til breska heimsveldisins .
Skáldagyðjurnar geta tekið á sig ólíklegustu form er þær skjóta upp kollinum .
Sigríður Thorlacius með engilásjónuna sína stendur á sviðinu með Högna og hann eins og kristur upprisinn .
Orðið " sweet " kemur fyrir í textunum og söngurinn er sykursætur .
It tastes like sugar , and feels like rain .
Sætt er aldrei sætara en þegar það er sungið af þessu tvíeyki .
Einn tónleikagesta hefur á orði að sér hafi fundist þetta eins og sykur og rjómi – " og svo bættist við stúlknakór ! " Þetta er kvöldið fyrir þjóðhátíðardaginn , sem sagt lögverndað djammkvöld .
Og þegar Högni hótar tónleikagestum hléi , þá bendir hann þeim á að þeir geti fengið sér drykk eða nammi .
" Þessi miðvikudagur þykist vera föstudagur og það er allt undir ykkur komið hvað þið gerið í því .
" Þrjú frumflutt lög eru á tónleikadagskránni og í kynningu á einu þeirra notar Högni tækifærið til að benda á það augljósa , að það sé spennandi fyrir hljómsveitina " að heyra það flutt vegna þess að það hefur aldrei verið flutt áður " .
Að minnsta kosti ekki fyrir áheyrendur .
Eftir því er tekið þegar Högni kynnir " síðasta lagið " á tónleikunum og er ábúðarfullur á svip .
Svo kemur smáþögn , þar sem hann lítur hikandi á Sigríði , en bætir við : " Nei annars , ég kann ekki að ljúga .
" Hann hlær .
Auðvitað láta þau ekki staðar numið þar – þau eru klöppuð upp og hver veit nema þau lumi á fjórða frumflutta laginu .
Flestir sem blaðamaður ræðir við eftir tónleikana nutu hverrar mínútu og ung kona hefur á orði , að eitt hljómríkt augnablik hafi runnið upp fyrir sér , að á sviðinu væru hátt í hundrað manns , " að búa til einn tón " .
pebl@mbl.is 