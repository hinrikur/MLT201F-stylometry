Þegar ég var smábarn spilaði ég klukkustundum saman spilið lönguvitleysu við móður mína heitna .
Síðar tókum við mamma til við örlítið flóknari fyrirbæri eins og ólsen-ólsen , kasínu , marías , rússa og tveggja manna bridds .
Eftir að ég komst til vits og ára , hef ég oft dáðst að úthaldi mömmu , að spila þetta einfalda , langa , leiðinlega spil við yngsta barnið sitt á löngum vetrarkvöldum .
Þetta var fyrir sjónvarp á Íslandi – Kana-sjónvarp var aldrei á mínu heimili .
En svona er nú móðurástin .
Mæður gera oft fleira en gott og skemmtilegt þykir , til þess að hafa ofan af fyrir ungunum sínum .
Hvers vegna er ég nú að rifja upp hálfrar aldar gamla sögu af sjálfri mér , barnungri , kunna einhverjir að velta fyrir sér .
Jú , frá því að niðurstöður fengust í borgarstjórnarkosningum um síðustu helgi , hefur þetta gamla , einfalda , leiðinlega spil , sem getur verið endalaust , ef því er að skipta , hvað eftir annað komið upp í huga mér .
Einn aðalgrínisti landsins , Jón Gnarr og hans lið í Besta flokknum eru á góðri leið með að kalla yfir okkur Reykvíkinga fjögurra ára lönguvitleysu af leiðindum .
Ef marka má fregnir vikunnar , þá fer vel á með þeim Degi B. Eggertssyni og Besta flokks-liðinu og þau eru á harðahlaupum að ljúka gerð málefnasamnings .
Einhvern veginn er ég engu nær þótt vika sé liðin frá kosningum fyrir hvað Besti flokkurinn stendur .
Hann segist vera bestur og skemmtilegastur , en ekki hafa þær staðhæfingar beinlínis skilað sér í framkvæmd , því nýkjörnir borgarfulltrúar Besta flokksins hafa verið nánast óbærilega leiðinlegir þessa viku og þar er Jón Gnarr fremstur í flokki .
Hann skilar auðu í hverju viðtalinu á fætur öðru ; hefur ekki skoðun á einu einasta málefni ; er algjörlega laus við það að vera fyndinn og hvað svo sem líður allri hans meintu snilld , þá er hún í felum um þessar mundir .
Það hlýtur að verða verðugt rannsóknarverkefni fyrir sagnfræðinga framtíðarinnar og mannfræðinga að greina helstu ástæður þess að höfuðborg þessa lands tekur virkan þátt í því að leiða trúð til valda í borginni og hann heldur áfram trúðslátum sínum og gerir samstarfssamning við einhvern alleiðinlegasta stjórnmálamann sem hefur komið fram á sjónarsviðið í áratugi , Dag B. Eggertsson , sem kemur stórlaskaður út úr borgarstjórnarkosningunum – oddvitinn og varaformaður Samfylkingarinnar , sem státar af flestum útstrikunum , en íhugar ekki einu sinni að stíga til hliðar .
Dagur virðist þeirrar ónáttúru , að ef hann getur komið sjónarmiðum sínum á framfæri í tíu sinnum of löngu máli , í hvert sinn sem hann tjáir sig , þá stekkur hann á það tækifæri og virðist aldrei láta það ónotað .
Það er eins og honum finnist sem magn orðaflaumsins skipti svo miklu meira máli en innihald .
Jón Gnarr lýsti sessunaut sínum , Degi B. Eggertssyni , ágætlega í Silfri Egils fyrir viku þegar hann sagði að stjórnmál væru svo leiðinleg hér á landi og orðaflaumurinn svo óskiljanlegur , að hann hefði ákveðið að ryðjast fram á völlinn og reyna að trufla líf stjórnmálamannanna , rétt eins og þeir hefðu truflað líf hans .
Er Dagur hans helsta ginningarfífl við kvikmyndagerðina um valdaránið í borginni ? En hvað svo ? Máltækið segir : Í upphafi skal endinn skoða .
Skyldi Jón Gnarr og meðreiðarfólk hans á gandreið Besta flokksins hafa hugleitt endinn þegar þau hófu lönguvitleysuna ? Mér er það til efs .
Hafa fulltrúar Besta flokksins komið fram með eina frumlega hugmynd , sem jafnframt mun gagnast okkur borgarbúum , þ.e. að verði henni hrint í framkvæmd , muni það leiða til betri borgar , betra mannlífs eða bættra kjara ? Ég held ekki .
Hafi þau komið fram með slíka hugmynd , þá hefur hún alla vega farið framhjá mér .
Eða telja þau að hugmynd þeirra um að tekjutengja leikskólagjöld í Reykjavík og auka þar með álögur á skattpínda Reykvíkinga sé slík hugmynd ? ! 