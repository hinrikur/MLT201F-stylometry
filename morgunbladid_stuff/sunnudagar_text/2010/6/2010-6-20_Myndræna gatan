Austurgata í Hafnarfirði liggur til austurs frá Reykjavíkurvegi , niður að Læk .
Húsin við götuna eru meðal þeirra elstu í Hafnarfirði , flest byggð á fyrstu áratugum 20. aldar .
" Það er afskaplega skjólgott hér , hraunið myndar vegg gegn norðanáttinni og það er iðulega hvasst inni í Reykjavík á sama tíma og hér er algjört dýrðarlogn .
Á góðum og sólríkum sumardögum er algjör pottur austan- og sunnanmegin við húsið mitt og þá finnst mér gott að bregða mér hér út í sólina með ýmis þau gögn og heimildir sem ég er að vinna með hverju sinni , " segir Þorgrímur Gestsson , blaðamaður og rithöfundur , sem býr á Austurgötu 17 .
Það er fallegt og reisulegt hús , kjallari , hæð og ris .
Guðjón Jónsson byggingameistari byggði það fyrir sig og fjölskyldu sína árið 1914 , árið eftir að Fríkirkjan í Hafnarfirði var reist , þar örskammt frá og gnæfir hátt yfir götunni .
Löngu síðar byggði hann lága byggingu , áfasta húsinu , austan við það , og rak þar byggingavöruverslun árum saman .
" Verslunin hét Málmur og margir eldri Hafnfirðingar eiga minningar um að hafa komið hingað að kaupa nagla og skrúfur .
Á götuhæðinni , þar sem ég hef vinnustofu , hefur verið mjólkurbúð , saumastofa og ýmislegur annar rekstur , svo hér hefur verið afskaplega fjölbreytt starfsemi í áranna rás , " segir Þorgrímur , sem ólst að hluta til upp í Hafnarfirði og þar var fyrsta íbúðin sem hann keypti .
" Það var árið 1979 , og um þær mundir ákváðu foreldrar mínir , þau Gestur Þorgrímsson og Sigrún Guðjónsdóttir , að flytja búferlum .
Þá vildi svo til að þetta hús var til sölu og ég benti þeim á það .
Úr varð að þau keyptu húsið enda hentaði það þeim vel , sérstaklega gamli Málmur , sem þau gerðu að vinnustofu sinni .
Faðir minn var myndhöggvari og móðir mín listmálari og þarna héldu þau einnig marga listsýninguna í áranna rás .
Eftir að faðir minn féll frá keypti ég gamla húsið og hef búið hér sl. sjö ár en móðir mín býr enn í vinnustofunni , sem þau létu breyta í mjög góða íbúð fyrir um áratug .
" Uppfyllingar í fjörunni hafa breytt bæjarmyndinni í Hafnarfirði svo um munar .
Sú var tíðin að flæðarmálið var fyrir neðan húsin sunnan við Strandgötu og milli hennar og Austurgötu var fiskverkunarhús , sem var vinnustaður margra Hafnfirðinga " Á fyrstu áratugum 20. aldarinnar stóðu atvinnulausir verkamenn undir gafli þessa húss og spjölluðu saman á meðan þeir biðu eftir að fá eitthvað að gera og af því er dregið heitið Gaflari , sem haft er um innfædda Hafnfirðinga .
Ég get nú ekki stært mig af að vera það sjálfur og læt mér nægja að horfa hér þvert yfir götuna , til þess staðar þar sem þetta þjóðþekkta hugtak varð til , " segir Þorgrímur .
Austurgata er orðin gamalgróin og myndræn eins og kvikmyndagerðarmenn hafa komið auga á .
Þannig notaði Ari Kristinsson götuna þegar hann gerði kvikmyndina Pappírs-Pésa , eftir skáldsögu Herdísar Egilsdóttur , fyrir um 20 árum .
Sú ágæta persóna átti einmitt heima í húsi Þorgríms , sem þá var reyndar í eigu foreldra hans .
Og um áratug síðar tók Ágúst Guðmundsson myndina Mávahlátur , sem byggðist á skáldsögu Kristínar Marju Baldursdóttur , að verulegu leyti upp dálítið austar í götunni og ekki þurfti að breyta miklu til að skapa stemningu eins og hún var um miðja 20. öld , þegar sagan átti sér stað .
Uppáhaldsstaðir 1 .
Ég fæ mér stundum kvöldgöngu umhverfis þessa byggð og fyllist hryggð þegar ég hugsa um hvernig farið hefur verið með þetta svæði .
Því legg ég frekar leið mína austur í Suðurbæjarlaug en þangað er um stundarfjórðungs gangur frá húsi mínu , fín viðbót við sundsprettinn og spjall við ýmsa góða Gaflara í pottinum .
2 .
Hér við Austurgötuna og víðar í gamla Hafnarfirði hefur fólk borið gæfu til að hafa haldið götumyndunum lítt breyttum .
En það á þó ekki við alls staðar í Hafnarfirði .
Hér hafa mörg gömul hús verið rifin og ný byggð í staðinn , sem oftar en ekki eru of stór og bera gömlu byggðina ofurliði .
Þetta á ekki síst við um skipulagsmistökin skelfilegu hérna í miðbænum , þar sem ósamræmið og smekkleysan hrópa út yfir gömlu , fallegu byggðina .
Og á Norðurbakkanum þar sem skelfileg blokkabyggð reis á þeim ömurlega tíma í sem kenndur er við útrásarvíkinga .
