Ljóst er að olíulekinn í Mexíkóflóa er eitt alvarlegasta olíuslys sem átt hefur sér stað í heiminum og það versta sem komið hefur upp í bandarískri lögsögu .
Leita þarf aftur til ársins 1991 til þess að finna alvarlegri olíuslys á heimsvísu .
Enn er þó alls óljóst hversu alvarlegt slysið kann að verða þegar upp verður staðið , einkum þar sem enn hefur ekki tekist að koma alfarið í veg fyrir að olía berist úr borholunni sem hún lekur úr .
Talið er að milljónir lítra af olíu hafi lekið úr holunni á degi hverjum síðan 20. apríl sl. þegar sprenging og eldsvoði í kjölfar hennar olli því að borpallurinn sem dældi olíu upp úr henni sökk í hafið .
Ekki er enn ljóst hvað nákvæmlega olli sprengingunni sem varð 11 manns að bana , en ekki hefur enn gefist svigrúm til þess að rannsaka það til hlítar .
Bandarísk yfirvöld hafa frá upphafi komið beint að aðgerðum á vettvangi olíuslyssins og þá einkum í gegnum bandarísku strandgæsluna sem stjórnað hefur aðgerðum á staðnum í samstarfi við hagsmunaaðila .
Umhverfi og efnahagur í hættu Öll áhersla hefur verið lögð á að koma böndum á olíulekann og hindra eins og kostur er frekari útbreiðslu olíunnar .
Óhagstæðar vindáttir að undanförnu hafa leitt til þess að olían hefur borist að ströndum Bandaríkjanna og er hún þegar farin að valda alvarlegri mengun .
Samtals hefur vel yfir 200 kílómetra strandlengja orðið fyrir mengun af völdum olíunnar og ógnar hún viðkvæmu dýralífi og efnahagslífi á svæðinu , þ.m.t. einum af auðugustu fiskimiðum Bandaríkjanna .
Fyrir vikið hefur verið gripið til þeirrar öryggisráðstöfunar að loka rúmlega þriðjungi af fiskimiðum á svæðinu fyrir veiðum .
Þá setur mengunin stórt strik í reikninginn fyrir ferðaþjónustu á svæðinu sem skiptir miklu máli fyrir efnahag þess .
Bandarísk stjórnvöld hafa lýst því yfir að allt verði gert til þess að koma böndum á olíulekann og verja umhverfið fyrir mengun af völdum hans og hefur m.a. bandaríski herinn verið virkjaður í því skyni .
Yfirvöld í Louisiana-ríki hafa lýst yfir neyðarástandi vegna áhrifa mengunarinnar á strandlengju ríkisins .
Olíumengun hefur einnig náð ströndum Flórída , Alabama og eyja undan strönd Missisippi .
Þá fylgjast yfirvöld í Mexíkó náið með þróun mála , en enn sem komið er hefur olían ekki borist að ströndum landsins .
Það kann þó að breytast .
Einnig er talið mögulegt að áhrifa af olíulekanum kunni að gæta upp eftir austurströnd Bandaríkjanna og jafnvel langt út á Atlantshaf , ekki síst með hjálp Golfstraumsins sem liggur frá Mexíkóflóa og norðureftir .
Miklar áhyggjur eru einnig af því hvaða áhrif fellibyljir kunna að hafa á útbreiðslu olíunnar en fellibyljatímabilið er að hefjast um þessar mundir á svæðinu .
Reynt að stöðva lekann Þrátt fyrir ítrekaðar tilraunir til þess að koma í veg fyrir frekari leka úr borholunni hafa þær til þessa annaðhvort runnið algerlega út í sandinn eða ekki skilað nægjanlegum árangri .
Meðal þess sem reynt hefur verið var að koma sérstökum hjálmi fyrir á hafsbotninum yfir borholuna til þess að hindra útbreiðslu olíunnar .
Sú tilraun mistókst hins vegar og sömu sögu er t.a.m. að segja um tilraun til þess að moka jarðvegi yfir holuna og loka henni síðan með steinsteypu .
Þá komu fram hugmyndir fyrir helgi um að nota sprengiefni til þess að loka borholunni , jafnvel kjarnorkusprengju , en bandarísk stjórnvöld hafa hins vegar lýst því yfir að ekkert slíkt standi til .
Nú síðast var reynt fyrir helgi að saga olíuleiðsluna sem lekinn er úr í sundur með aðstoð dvergkafbáts sem búinn var sérútbúinni sög .
Ætlunin var í framhaldi af því að koma sérstökum tappa í leiðsluna og loka henni .
Nokkur árangur náðist við að saga leiðsluna þar til sögin festist og gekk erfiðlega að losa hana .
Það hafðist þó að lokum og tókst að koma tappa í leiðsluna aðfararnótt föstudags .
Vonast er til þess að í framhaldinu verði hægt að veita mestu af olíunni upp í tankskip , jafnvel að allt að 90% .
Myndir sýna þó að enn streymir olía og gas úr borholunni af miklum krafti .
Ástæðan þess er m.a. sú að vegna erfiðleikanna við að saga leiðsluna í sundur varð skurðurinn ekki eins fínn og til stóð sem þýðir að tappinn situr ekki nógu vel á henni .
Enn er því alls óvíst hver árangurinn verður af þessum aðgerðum .
Gríðarlegt áfall fyrir BP Hlutabréf í breska olíufélaginu British Petroleum ( BP ) , sem unnið hefur olíu úr borholunni , hafa hríðfallið í verði að undanförnu vegna atburðanna á Mexíkóflóa .
Hefur markaðsvirði fyrirtækisins lækkað um þriðjung síðan olíuslysið átti sér stað .
Nýjustu fréttir af árangursríkum tilraunum við að koma tappa í olíuleiðsluna hafa þó leitt til þess að bréf BP hafa hækkað lítillega aftur .
Binda forystumenn fyrirtækisins vonir við að það sé upphafið að því að það nái sér á strik aftur .
Engu að síður er ljóst að olíuslysið er gríðarlegt áfall fyrir BP og hefur sett framtíð þess í uppnám .
Fyrir utan tap vegna glataðra olíubirgða hafa forystumenn BP lýst því yfir að fyrirtækið muni standa straum af öllum kostnaði við aðgerðir við að hefta olíulekann og hreinsa upp mengun af hans völdum .
Þá muni fyrirtækið einnig bæta allt tjón sem olíulekinn veldur og byggt er á réttmætum kröfum .
Ljóst er að þegar upp verður staðið verður heildartap fyrirtækisins vegna olíuslyssins gríðarlegt þrátt fyrir að gera megi ráð fyrir að tryggingar muni að einhverju leyti bæta tjónið .
Forystumenn BP hafa sagt að til þessa sé tapið um einn milljarður bandaríkjadala .
Ofan á beint fjárhagslegt tjón bætist að bandarísk stjórnvöld hafa lýst því yfir að höfðað verði dómsmál gegn BP og rekstraraðila borpallsins fyrir vanrækslu í rekstri hans og brot gegn öryggisreglum sem valdið hafi sprengingunni sem felldi pallinn .
Fyrirtækin tvö hafa brugðist við með því að ásaka hvort annað um að bera ábyrgð á því hvernig fór .
Hrist upp í stjórnvöldum Ljóst er að olíuslysið á Mexíkóflóa hefur hrist mjög upp í bandarískum stjórnvöldum .
Þannig hafa þau lýst því yfir að ekki verði heimilað að reisa fleiri borpalla í bandarískri lögsögu fyrr en fyrir liggur hvað hafi valdið sprengingunni í borpalli BP .
Þá hefur Barack Obama Bandaríkjaforseti notað olíuslysið til þess að leggja á það áherslu að Bandaríkjamenn geti ekki treyst á olíu sem orkugjafa framtíðarinnar .
Olía gæti aðeins þjónað því hlutverki tímabundið en varanleg lausn á orkuþörf Bandaríkjanna felist í hreinni orku .
Áherslan á olíuna væri ógn við öryggi landsins og setti samhliða því umhverfi þess og efnahag í hættu .
" Við getum aðeins haldið slíkri framleiðslu áfram ef hún er örugg og aðeins ef hún er hugsuð sem tímabundin lausn á meðan skipt er yfir í efnahagslíf sem byggir á hreinni orku , " sagði Obama .
