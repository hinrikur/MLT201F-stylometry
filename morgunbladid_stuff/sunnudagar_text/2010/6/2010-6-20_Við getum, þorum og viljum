Heimildamyndin Konur á rauðum sokkum var sýnd í sjónvarpinu á miðvikudagskvöld .
Þetta er í rauninni stórmerkileg heimildamynd , sem varpar skýru ljósi á það hvers vegna Rauðsokkahreyfingin lognaðist út af á níunda áratug liðinnar aldar og varla nokkur kona sem þá vildi gangast við barninu og allra síst Kvennalistakonur , sem þó höfðu flestar verið mjög virkar í hreyfingunni nokkrum árum áður .
Í myndinni er saga hreyfingarinnar rakin og fjallað um helstu baráttumál kvenna á þessum árum .
Mér fannst einkar áhugavert að þær fjölmörgu konur sem rætt var við skyldu vera svo opnar og hreinskilnar í frásögnum sínum af kvennabaráttunni á áttunda áratug liðinnar aldar .
Höfundur myndarinnar er Halla Kristín Einarsdóttir og á hún heiður skilinn fyrir gerð þessarar myndar .
Það var sérstaklega skemmtilegur hluti myndarinnar sem fjallaði um kvennafrídaginn hinn 24. október 1975 og í raun frábært hvernig konur úr öllum stéttum , á öllum aldri , úr öllum flokkum , eða alls engum flokkum , gátu sameinast um að taka sér frí þennan dag , til þess eins að leggja áherslu á sín sérstöku baráttumál .
Enda varð 24. október , kvennafrídagurinn , að heimsfrétt .
Lykilorðið í hinni breiðu samstöðu sem náðist meðal kvenna um að taka sér frí þennan dag var einmitt orðið FRÍ .
Upphafleg hugmynd var verkfall , en það orð eitt og sér nægði til þess að fæla konur af hægri kantinum frá þátttöku .
Eftir að samstaða náðist um að nefna daginn kvennafrídag gátu allar konur sameinast um að vera með .
Nýjar kynslóðir hafa nú tekið við og ekki víst að þau sem nú ráða för viti nákvæmlega hvað það var sem konur börðust fyrir fyrir hálfum fjórða áratug .
Í dag þykja leikskólapláss fyrir öll börn á leikskólaaldri sjálfsagt mál , en þannig háttaði ekki til fyrir 35 árum .
Ég bjó á Ísafirði þegar kvennafrídagurinn var haldinn og konur þar í bæ , eins og annars staðar á landinu , söfnuðust saman og sýndu samtakamátt sinn .
Minningin um þennan dag , upplifunin og samstaðan sem konur sýndu er og verður ógleymanleg .
Björg Einarsdóttir , ein þeirra kvenna sem rætt var við í myndinni , hitti naglann á höfuðið þegar hún sagði að konur á Íslandi væru ekki samar eftir kvennafrídaginn og fyrir hann .
Því það sem gerðist þann dag sameinaði allar konur á Íslandi ; verkakonur , menntakonur , hálaunaðar og láglaunaðar , vinstrisinnaðar og hægrisinnaðar .
Rauðsokkahreyfingunni , sem var mestmegnis stjórnað af afar róttækum konum sem kenndu sig við maóista , trotskíista og lenínista , tókst ekki það ætlunarverk sitt að stela frá okkur kvennafrídeginum og eigna sér hann .
Við , allar konur á Íslandi , eigum þann dag og heiðurinn af honum .
Hann er dýrmæt sameign íslenskra kvenna og sterkur vitnisburður um hvers konar máttur er fólginn í samtakamættinum .
Á Ísafirði fyrir tæplega 35 árum byrjuðum við konur daginn snemma með kvennaleikfimi í félagsheimilinu í Hnífsdal .
Kvenskörungurinn Bryndís Schram , sem var þá skólameistarafrú og frönskukennari við Menntaskólann á Ísafirði , skipulagði daginn fyrir okkur konur á Ísafirði .
Hún fékk m.a. Þuríði Pétursdóttur og Sigríði Dúnu Kristmundsdóttur , sem báðar kenndu þá við Menntaskólann á Ísafirði , til þess að flytja okkur erindi í Alþýðuhúsinu á Ísafirði og svo söfnuðumst við saman á Mánakaffi , þar sem Benni og fleiri karlar báru í okkur veitingar .
Þetta var gjörsamlega frábært , ekki síður en hjá kynsystrum okkar hér í Reykjavík .
Við sýndum að við bæði getum , þorum og viljum .
