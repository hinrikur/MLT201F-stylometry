Samskipti stjórnmálaflokka og stjórnmálamanna við þær viðskiptablokkir , sem hér urðu til og voru mjög umsvifamiklar undir lok tíunda áratugar síðustu aldar og á fyrstu árum þessarar aldar , þ.e. við hina svonefndu útrásarvíkinga , hafa verið töluvert til umræðu á nokkrum undanförnum árum .
Þannig voru Sjálfstæðisflokkurinn og einstakir forystumenn hans gagnrýndir fyrir að sýna Baugi Group fjandskap og raunar var þeirri gagnrýni einnig beint að Morgunblaðinu á þeim tíma .
Á hinn bóginn vöknuðu spurningar um , hvort Samfylkingin væri að veita Baugi Group stuðning og var það sérstaklega svonefnd Borgarnesræða Ingibjargar Sólrúnar Gísladóttur , sem leiddi til þeirra umræðna .
Forystumenn Samfylkingar og talsmenn þess flokks hafa jafnan mótmælt slíku tali og ásökunum harðlega og sagt , að flokkurinn hafi einungis lagt áherzlu á að allir aðilar viðskiptalífsins sætu við sama borð .
Nú bar svo við sl. laugardag , að Össur Skarphéðinsson , fyrrverandi formaður Samfylkingarinnar , blandaði sér í þessar umræður en eins og lesendur kannski muna féll hann í formannskosningu á landsfundi flokksins vorið 2005 , þegar Ingibjörg Sólrún bauð sig fram gegn honum , en hann hafði þá verið formaður flokksins um skeið .
Í samtali við Fréttablaðið , laugardaginn 19. júní , segir Össur Skarphéðinsson : " Ég tel líka , að Samfylkingin hafi frá því snemma á þessum áratug ranglega tekið sér stöðu með ákveðinni blokk í viðskiptalífinu , sem var í átökum við aðrar rammpólitískar viðskiptablokkir .
" Spurður , hvort hann eigi við Baug segist Össur ætla að leyfa sér þann munað að ræða það á öðrum vettvangi : " Ég tel að í þessu hafi okkur orðið á mistök og við eigum eftir að gera það upp innan okkar raða og horfast í augu við það .
Þetta er hluti af því , sem verið er að refsa okkur fyrir .
Við erum fjarri því að vera blásaklaus af þessari hugmyndaþróun , sem leiddi það af sér að allir féllu fram og tilbáðu gullkálf markaðarins .
" Nú er auðvitað ljóst , að Össur Skarphéðinsson á við Baug Group , þótt hann vilji ekki segja það beint .
Og tekur þar með undir sjónarmið þeirra , sem á undanförnum árum hafa haldið því fram , að Samfylkingin hafi leynt og ljóst veitt þeirri viðskiptablokk stuðning .
Eftir svo afgerandi yfirlýsingu eins helzta forystumanns Samfylkingarinnar á þessum árum þýðir ekki lengur fyrir aðra talsmenn flokksins að halda því fram , að þetta hafi verið á annan veg .
Þessi yfirlýsing Össurar Skarphéðinssonar á eftir að hafa víðtækar pólitískar afleiðingar .
Hún setur stjórnmálaumræður síðustu ára í skýrara ljós .
Um hana hljóta að fara fram miklar umræður innan Samfylkingarinnar eins og Össur víkur að og þá ekki sízt í ljósi þeirra upplýsinga , sem nú liggja fyrir um viðskiptahætti Baugs og lesa má um í skýrslu rannsóknarnefndar Alþingis .
Sumir talsmenn Samfylkingarinnar munu svara því til að aðrir hafi ekki verið neitt betri .
Þeir verða auðvitað að gera það upp við sjálfa sig , hvort þeir telja það nægileg rök fyrir því , að stjórnmálahreyfing , sem telur sig byggja á grunni jafnaðarstefnu hafi tekið upp stuðning við kapítalistana ! Það er áhugaverð spurning , hvers vegna Össur Skarphéðinsson kýs að upplýsa um þennan veigamikla þátt í þjóðfélagsumræðum síðustu ára nú .
Kannski hefur hann talið rétt að bíða niðurstöðu skýrslu rannsóknarnefndar Alþingis .
Nú þegar hún liggi fyrir sé nauðsynlegt að flokkur hans taki afstöðu til fortíðar sinnar í þessum efnum .
Það er alla vega rökrétt skýring .
Það gæti líka verið fróðlegt að vita , hvenær þessum stuðningi Samfylkingar við Baugsmenn lauk – eða hvort honum er lokið ? En hvað vakir þá fyrir fyrrverandi formanni Samfylkingarinnar , þegar hann horfir fram á veg ? Er hugsanlegt að hann telji nauðsynlegt flokksins vegna að sá hópur , sem tók við af honum vorið 2005 og þá er ekki bara átt við Ingibjörgu Sólrúnu heldur líka helztu stuðningsmenn hennar horfist í augu við ábyrgð sína og hætti endanlega afskiptum alla vega af málefnum Samfylkingarinnar ? M.ö.o. að Samfylkingin geri hreint fyrir sínum dyrum vegna samskipta við hið fallna viðskiptaveldi .
Með yfirlýsingu sinni hefur Össur Skarphéðinsson sett Samfylkinguna á sama bekk og forseti Íslands hefur setið á frá hruni og hefur ekki átt auðvelt með að komast þaðan .
Í dag efnir Samfylkingin til flokksstjórnarfundar .
Það verður fróðlegt að sjá , hvort yfirlýsing Össurar Skarphéðinssonar um tengsl Samfylkingar og Baugs Group verður til umræðu á þeim fundi .
Gerir Jóhanna Sigurðardóttir , formaður flokksins , þessi tengsl að umræðuefni á fundinum eða leiðir hún þau hjá sér ? Þetta verður áhugaverður flokksstjórnarfundur , sem segir mikla sögu um það , hvort Samfylkingin er tilbúin til að horfast í augu við sjálfa sig eða hvort flokkurinn víkur sér undan .
En Samfylkingin er að vísu ekki eini stjórnmálaflokkurinn , sem stendur frammi fyrir slíkri spurningu um þessa helgi , þótt af öðrum ástæðum sé ! 