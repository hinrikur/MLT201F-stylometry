Nánast allt fjölskyldulíf þjálfarahjónanna Gauta Grétarssonar og Hildigunnar Hilmarsdóttir snýst um íþróttir .
Þau hafa um áratugaskeið haft umsjón með yngri flokka starfi handknattleiksdeildar Gróttu á Seltjarnarnesi þar sem unnið er út frá þeirri hugmynd að allir fái sömu þjálfun og íþróttin snúist ekki bara um æfingar .
Kjartan Kjartansson kjartan@mbl.is Hjónin Hildigunnur Hilmarsdóttir og Gauti Grétarsson búa samanlagt yfir hálfrar aldar reynslu af þjálfun í handbolta .
Bæði hafa þau starfað sem þjálfarar við handknattleiksdeild Gróttu á Seltjarnarnesi , hún hjá yngri flokkum kvenna , hann sem yfirþjálfari .
Þau hjónin – og öll fjölskyldan – eru á kafi í íþróttum og eins og eðlilegt er eftir að hafa sinnt æslulýðsmálum af jafnmiklum krafti og raun ber vitni hafa þau ákveðnar skoðanir á hvernig þjálfun yngri flokka í íþróttum ætti að vera háttað .
Gauti hóf þjálfaraferilinn í Noregi árið 1979 þar sem hann þjálfaði meistaraflokk og hefur því þjálfað í yfir þrjátíu ár en í dag sinnir hann þjálfarastarfinu samhliða sjúkraþjálfarastarfi sínu .
" Hún Hildigunnur er miklu yngri en ég svo hún er bara búin að vera að í 22 ár , " grínast Gauti .
Hildigunnur er menntaður íþróttakennari en hún byrjaði einnig að þjálfa handbolta þegar þau hjónin bjuggu í Skogn , nærri Levangri , í Noregi árið 1986 .
Hefur hún starfað sem handboltaþjálfari í fullu starfi síðastliðin tíu ár og sér nú um 6. , 7. og 8. flokk stelpna hjá Gróttu .
Grunnskólinn á Seltjarnarnesi var með þeim allra fyrstu á landinu til að vera einsetinn og hefur það skapað kjöraðstæður til þess að samþætta íþrótta- og skólastarfið foreldrum og börnum til hagsbóta .
" Æfingar byrja beint eftir skóla .
Yngstu krakkarnir eru til dæmis búnir klukkan 13:20 og byrja á æfingu 13:40 .
Þau geta gengið beint úr skólanum á æfingu frá Mýrarhúsaskóla að íþróttahúsinu , um 200 metra og engin gata á leiðinni , " segir Hildigunnur en Seltjarnarnesið státar af því að grunnskólinn , íþróttahúsið , sundlaugin , knattspyrnuvöllurinn , bókasafnið og tónlistarskólinn eru öll á sama litla blettinum í bænum .
Eins og gefur að skilja hefur þetta fyrirkomulag og staðsetning ótvíræða kosti fyrir fjölskyldur .
" Krakkarnir eru klukkutíma á æfingu þannig að þau eru öll búin mjög snemma .
Á Nesinu æfa krakkarnir aldrei á kvöldin .
Í stað þess að þeir séu í gæslu til klukkan fjögur eða fimm og foreldrar þurfi þá að keyra þá á æfingu eru þau búin með tómstundirnar um það leyti og geta átt stund með fjölskyldunni , " segir Hildigunnur .
Þau hjónin búa sjálf í vesturbæ Reykjavíkur en börnin þeirra hafa sótt íþróttir á Nesinu .
" Það er algert lúxuslíf að búa og stunda íþróttir á Nesinu , " segir hún .
Þau segja önnur íþróttafélög hafa viljað samþætta starf sitt við grunnskólana á sama hátt en það hefur reynst erfitt .
" Á Seltjarnarnesi er þetta bara einn grunnskóli .
Annars staðar eru kannski þrír til fjórir skólar sem þurfa að sameinast á æfingum sem myndi kalla á samræmingu stundarskrár í þeim öllum , " segir Hildigunnur .
Þá eru fjarlægðir frá skólunum til íþróttamannvirkja víðast meiri og einnig hefur reynst erfitt að fá þjálfara til starfa á þessum tíma því þeir eru flestir í annarri vinnu .
Allir fái sömu þjálfun Hildigunnur hefur sterkar skoðanir á því hvernig þjálfun yngri flokka í íþróttum eigi að vera háttað .
" Hjá Gróttu reynum við að passa að allir fái sömu þjálfunina óháð getu .
Það er tilhneiging að láta þá sem eru góðir í íþróttum gera allt .
Mitt mottó er hins vegar að lið sé ekki betra en lélegasti leikmaður þess .
Ég vil að allir í mínu liði séu góðir , að allir geti gefið og skotið .
Þú veist aldrei með krakkana hver þeirra endar í meistaraflokki .
Þetta þýðir að það þarf að þjálfa alla jafnt , " segir Hildigunnur .
Stefna hennar og Gróttu hefur verið að tefla fram fleiri liðum í keppnir með færri skiptimenn þannig að allir fái að spila .
Í gamla daga var Grótta alltaf með flest lið .
Þannig fá allir verkefni við hæfi .
" Leikmönnunum fer ekkert fram nema með að spila , þeir græða ekkert á að sitja á bekknum , " segir Hildigunnur .
" Það er mikilvægt að allir iðkendur finni að þeim sé treyst .
Stundum fær maður leikmann sem þorir ekki að skjóta , þá bendir maður honum á þann besta í liðinu , því hann klúðrar stundum skotum líka .
" Þessi stefna hefur þó ekki komið niður á árangrinum eins og Gauti bendir á .
" Með kröfunni um að allir leggi sig fram verður til betra lið þar sem hæfileikunum er jafnar skipt .
Hugmyndafræðin að baki þjálfuninni skiptir máli .
Þegar maður er búinn að vera svona lengi í þessu mótar maður umhverfið frá einu ári til hins næsta og fyllir í eyðurnar smátt og smátt , " segir Gauti .
Íþróttir ekki bara æfingar Gauti og Hildigunnur leggja mikla áherslu á að félagslífið tengist íþróttunum .
" Þetta tvennt þarf að hanga saman , " segir Gauti .
" Íþróttir eru ekki bara að mæta á æfingu , þær eru allt það sem er í kring líka .
Þeir sem eru í íþróttum tengjast vinaböndum sem eru oft fyrir lífstíð .
Það skiptir miklu máli að krakkar læri að vera í íþróttum .
Í þeim læra þau félagsfærni , læra að umgangast aðra og taka tillit til mismunandi veikleika og styrkleika hvers og eins .
Þá læra þau að takast á við sigra og ósigra sem þau læra ekki endilega annars staðar .
" Gauti segir að reynt sé að hrista hópana saman meðal annars með því að halda regluleg pítsukvöld .
" Á hverjum vetri er svo gist í íþróttahúsinu , " bætir Hildigunnur við .
" Þá er farið í sund og leikið sér í salnum .
Þetta byrjar þegar börnin eru í 3. bekk og er líka hugsað sem undirbúningur fyrir keppnisferðir út á land .
Það er gott fyrir krakkana að prófa að gista án mömmu og pabba .
Að þurfa að koma með dótið sitt og hugsa um það sjálf .
Þau læra að vera sjálfstæð og að þau geti ekki alltaf kallað á mömmu .
" Niðurskurður er orð sem hangir yfir allri starfsemi í landinu þessi misserin og íþróttahreyfingin hefur ekki farið varhluta af honum .
Gauti hefur ýmsilegt við forgangsröðunina að athuga , hvernig fjármunum hefur verið varið undanfarin ár .
" Tekjur íþróttaliða koma frá gjaldi liðsmanna þess , frá sveitarfélögum og fyrirtækjum .
Styrkjum hefur fækkað mjög frá fyrirtækum og sveitafélögin eru einnig að draga úr sínum framlögum sem þýðir að það þarf að skera niður í starfinu .
Bæjarfélögin hafa verið tilbúin að byggja mannvirki , velli , yfirbyggð íþróttahús og gervigras en þegar kemur að starfseminni sjálfri þá má hún aldrei kosta neitt og á helst að vera í sjálfboðavinnu , " segir Gauti .
Hann segir mikið til af glæsilegum mannvirkjum hérlendis en erlendis séu þau látlausari og minna í þau lagt .
" Hér er ótrúlegt hvað þetta eru flott mannvirki , " skýtur Hildigunnur inn í .
" Við höfum farið í íþróttahús um allan Noreg sem er feikilega ríkt land .
Þar eru íþróttahúsin mjög hrá , enginn lúxus í andyri eins og maður sér svo oft hér .
Þetta er eins og svart og hvítt .
" Þau eru sammála um að þetta sé öfugsnúin forgangsröðun .
Þó að þau tvö hafi verið svo lengi í þjálfun sé það undatekning frekar en regla að fólk endist í þessu starfi .
" Við erum alltaf að missa fólk sem hefur áhuga á að vera í þessu en getur ekki .
Við erum að mennta mikið af góðu fólki en það skilar sér ekki niður í grasrótina .
Fólk leitar þangað sem það hefur mest upp úr vinnunni þannig að það er mjög erfitt að fá þjálfara fyrir yngri flokkana .
Að þjálfa einn flokk í handbolta þýðir tíu helgar yfir vetur sem haldið er mót .
Til að ná árangri þarf að gefa þessu mikinn tíma og sína krökkunum áhuga .
Það er ótrúlegt hve margir eru duglegir að sinna þessu , " segir Gauti .
Sjálf er Hildigunnur með tuttugu helgar yfir veturinn .
Í vetur þjálfaði Gauti alla sunnudagsmorgna .
" Ég var eins og prestarnir ! " segir hann og hlær .
Stelpur byggi tengslanet Þau hjónin eru sammála um það að hvetja þurfi stelpur til þess að taka meiri þátt í íþróttum .
Að sögn Gauta er það vandamál í öllum íþróttagreinum að fá stelpur til að vera með .
" Í íþróttaumhverfi lærirðu að vinna og tapa , það er hluti af því að þroskast , hvernig maður tekst á við meðbyr og mótbyr .
Strákar eru meiri hópverur en stelpur , sem eiga kannski frekar eina til tvær bestu vinkonur .
Oft er talað um að konur séu verri í tengslamyndun , til dæmis í stjórnmálum .
Þess vegna er mikilvægt að stelpur læri ungar að umgangast hóp kynsystra sinna .
Ef þú hefur ekki fengið þjálfun í því þá kanntu ekkert að taka tillit til tuttugu annarra stelpna .
Stelpur sem eru einar öll æskuárin eru ekki til þess fallnar að vera í félagsstörfum síðar meir .
" Hildigunnur bendir á að á æfingum þegar hópar stelpna og stráka séu beðnir um að raða sér upp í röð þá berjist strákarnir um að vera fyrstir í röðinni en stelpurnar feli sig frekar .
Hvetja þurfi þær til að sýna frumkvæði og íþróttir séu góðar til þess að kveikja keppnisskapið í þeim .
Annað vandamál er brottfall stelpna úr íþróttum .
" Við menntaskólaaldur detta fleiri stelpur út en strákar .
Fullt af mjög góðum stelpum jafnvel .
Oft upplifir maður að ef strákur ætlar að hætta þá fái hann meiri stuðning að heiman , hann fái eiginlega ekki að hætta , " segir Hildigunnur .
" Ef stelpa segist hins vegar ætla að hætta að æfa þá segir mamman oft að þetta sé líka komið gott og betra sé að einbeita sér að skólanum , " bætir Gauti við .
Engin spenna út af íþróttum Það er fátt annað en íþróttir sem kemst að hjá fjölskyldu þeirra Gauta og Hildigunnar .
Á meðal hjóna skapast gjarnan spenna þegar önnur manneskjan , oftast karlinn , hefur óhóflegan áhuga á íþróttum .
Hvaða áhrif hefur allur þessi íþróttaáhugi á hjónaband þeirra ? " Það er vonlaust að annar aðilinn sé á kafi í íþróttum en hinn ekki , " segir Hildigunnur .
" Á þessu heimili er þetta mjög auðvelt þar sem allir hafa áhuga á íþróttum .
Feðgarnir keppa mikið á golfmótaröðinni svo að sumarið fer mikið í golf .
Mér finnst það fínt og fer bara með þeim þegar þeir eru að spila .
" Hún segir þetta ganga í báðar áttir .
" Í gamla daga þegar ég var í landsliðinu í körfubolta sást ég ekki um helgar og þá var Gauti einn með börnin .
Það voru margir sem gerðu athugasemdir við þetta , hvernig ég gæti leyft mér að gera þetta .
Hins vegar finnst öllum það eðlilegt þegar karlinn á í hlut .
" Hildigunnur segist koma úr íþróttafjölskyldu ólíkt Gauta og hún hafi alist upp með íþróttir og æfingar sem daglegt brauð .
" Börnin okkar hafa síðan sjálf alist meira eða minna upp í íþróttahúsum .
Elsta barnið var mætt í burðarrúmi tveggja vikna gamalt á fyrsta æfingaleikinn sinn .
" Hún segir börn þeirra hjóna hafa æft margar mismunandi íþróttir , handbolta , fótbolta , frjálsar íþróttir og golf .
Mikilvægt sé að foreldrar velji ekki fyrir börnin heldur fái þau að spreyta sig á mörgum íþróttum .
" Oft er foreldri mikill fótboltamaður og fer þar af leiðandi bara með barnið á fótboltaæfingar .
Ég er oft spurð hvers vegna börnin mín séu ekki í körfuboltanum af því að ég var í honum .
Börnin hafa einfaldlega prófað ýmislegt og valið sjálf það sem þeim hentar best .
" 