Í vikunni stjórnaði Rumon Gamba Sinfóníuhljómsveit Íslands í síðasta skipti sem aðalstjórnandi og listrænn stjórnandi sveitarinnar en hann hefur gegnt þeirri stöðu frá árinu 2002 .
Gamba telur hljómsveitina hafa verið í framför allan þennan tíma .
Hann tekur nú við stöðu aðalhljómsveitarstjóra í Svíþjóð .
Þetta eru orðin átta ár .
Það er langur tími , " segir breski hljómsveitarstjórinn Rumon Gamba hugsi .
" Þetta hefur verið einstakur tími , á margan hátt .
Fyrsta árið stjórnaði ég bara tvennum tónleikum , enda var búið að leggja drög að efnisskrá fyrir þann vetur , svo vinnan hófst í raun af alvöru árið eftir , 2003 .
Vissulega hefur bankahrunið og fylgifiskar þess reynst erfitt fyrir alla í hljómsveitinni síðustu misserin .
Við vorum með margar dásamlegar hugmyndir og verkefni sem stefnt var að , en þurfti ýmist að hætta við eða fresta .
Og það átti að vera búið að flytja í Hörpu , nýja tónlistarhúsið .
En þrátt fyrir það , " Gamba ypptir öxlum , " höfum við reynt að halda áfram að flytja vandaða tónlist af sífellt meiri metnaði .
Það hefur verið verulega góð uppsveifla í hljómsveitinni , allan þennan tíma .
Mér finnst hún hafa verið í framför á hverju einasta ári .
" Ég hafði mælt mér mót við stjórnandann eftir æfingu með Sinfóníuhljómsveitinni í vikunni , í tilefni þessara tímamóta , að hann hverfur nú á braut eftir átta ár sem aðalstjórnandi .
Sólin skín fyrir utan Háskólabíó en við sitjum í litlu herbergi undir sviðinu sem er aðstaða stjórnandans ; að ofan berast hljómar frá hluta hljómsveitarinnar sem enn er að æfa .
Auk þess að vera aðalstjórnandi hér hefur Gamba víða sveiflað tónsprotanum á liðnum árum .
Hann hefur reglulega stýrt hljómsveitum BBC og meðal annarra hljómsveita sem hann hefur stjórnað má nefna Münchner Philharmoniker , Orchestre National de Belgique , Gautaborgarsinfóníuna , hljómsveit Bresku óperunnar og Tókýósinfóníuna .
Auk þess að stjórna Sinfóníuhljómsveit Íslands á fjölda tónleika hérlendis á þessum átta árum hefur hann stjórnað henni í virtum sölum í Evrópu og Bandaríkjunum .
Gamba er með samning við Chandos-útgáfufyrirtækið sem hefur gefið út hljóðritanir þar sem hann stýrir hljómsveitinni , m.a. í upptökum á verkum tónskáldsins D ' Indys .
Hafa þær upptökur hlotið mikið lof og meðal annars tilnefningu til Grammy-verðlauna .
En hann var að tala um framfarir hljómsveitarinnar .
Hvers konar framfarir ? " Framfarir í þá átt hvernig ég kýs að hljómsveitin hljómi .
Ég held að allir hljóðfærahóparnir hafi bætt sig .
Sérstaklega þó strengirnir .
Mér finnst að strengjaleikararnir leiki af mun meira sjálfstrausti – og öll hljómsveitin virðist hafa meira sjálfstraust .
Ég er mjög ánægður með það .
Hún hefur sinn karakter .
En ég er mjög hrifinn af víddinni í leik strengjasveitarinnar í dag .
" Meira að segja í Háskólabíói ? Hann grettir sig þegar minnst er á heimkynni hljómsveitarinnar í þessu kvikmyndahúsi sem margir segja hafa hamlað listrænum þroska hennar .
" Já , meira að segja hér í húsinu , " segir hann .
" Við höfum því miður þurft að leika í þessum óheppilega hljómburði , en við gerum alltaf okkar besta .
" Hljómsveitin hljómar frábærlega Gamba er stoltur af upptökunum sem hann hefur gert með Sinfóníuhljómsveitinni fyrir Chandos og þær hljóma vel þrátt fyrir að vera teknar upp í Háskólabíóí .
" Upptökumennirnir hjá Chandos hafa náð ótrúlega góðum hljómburði út úr sal Háskólabíós .
" Gamba hlær og hristir höfuðið .
" Ég skil ekki hvernig þeir fara að því , " bætir hann við .
" Hljómsveitin hljómar frábærlega vel í þessum upptökum .
Upptökurnar hafa hlotið mikið og einróma lof .
Það hefur verið mjög hvetjandi , og það hefur verið ánægjulegt hvernig hljómsveitin hefur unnið í þessum upptökum .
Ég er mjög stoltur af því hvað hljómsveitin er orðin miklu fljótari en áður að byrja á nýju verki , að hella sér í verkefnin á mánudagsmorgni .
Það er talsverð breyting frá því þegar ég kom hingað fyrst .
Fyrsta æfingin er orðin gríðarlega góð .
Það þýðir líka að þegar við förum í upptökur þá erum við betur undirbúin .
" Er mikilvægt fyrir sinfóníuhljómsveit að hafa tækifæri til að hljóðrita og gefa efni út ? " Það er grundvallaratriði .
Í samtímanum er það mjög mikilvægt til kynningar , geisladiskarnir eru fáanlegir á markaði og fólk hvar sem er getur heyrt hvað hljómsveitin er góð .
Hvert sem ég fer í heiminum til að stjórna mætir fólk með diskana til að fá mig til að árita og spyr um þessa góðu sveit .
Sinfóníuhljómsveitir meta það mjög mikils að hafa útgáfusamninga , það er litið á það sem mikilvæga leið til að kynna sig á hinum alþjóðlega vettvangi .
Útgáfa sem þessar og tónleikaferðir til annarra landa kynna hljómsveitina og það er mikilvægt fyrir hana og metnað hljóðfæraleikaranna .
Enda höfum við fengið boð um að koma fram í frábærum tónleikahúsum – fram að hruni ...
" Sinfóníuhljómsveitin var haustið 2008 á leiðinni til Japans í tónleikaferð undir stjórn Petris Sakaris , þar sem átti að leika allar sjö sinfóníur Síbelíusar .
Hætt var við ferðina á síðustu stundu og Gamba segir alla þessa atburði hafa verið afskaplega niðurdrepandi fyrir hljómsveitina .
" En þá var ákveðið að bjóða upp á ókeypis tónleika hér í húsinu og leika alla efnisskrána sem var æfð fyrir Japansferðina .
Hljómsveitin lék frábærlega og þetta voru mjög mikilvægir tónleikar fyrir hana .
Þá held ég að hljómsveitin hafi fundið fyrir gríðarlega miklum stuðningi utan úr samfélaginu ; ég tel að það hafi verið lykilatriði í að Íslendingar áttuðu sig endanlega á því hvað þeir eiga mikinn fjársjóð í Sinfóníuhljómsveitinni .
Alveg síðan þá hefur aðsókn að tónleikum verið mjög góð .
Fólk hefur áttað sig á því að það þarf ekki að fara til Lundúna eða Berlínar til að hlýða á góða tónlist flutta á framúrskarandi hátt .
Hljómsveitin er hér á staðnum .
Þetta fólk leikur alltaf með hjartanu , af ástríðu , sem er ekki alltaf raunin með sinfóníuhljómsveitir heimsins .
Þau gefa alltaf hundrað prósent af sér og þess vegna þykir mér frábært og hvetjandi að vinna með þeim .
" Allir spenntir og vonirnar miklar Gamba er að láta af störfum hér sem aðalstjórnandi en segist spenntur fyrir að koma reglulega hingað að stjórna ; hann vonast til að stjórna hljómsveitinni fljótlega eftir að hún flytur í Hörpu , nýja tónlistarhúsið .
" Það verður áhugavert .
Það er alltaf erfitt fyrir hljómsveitir að flytja í nýjan tónleika- og æfingasal .
Allir eru spenntir og vonirnar miklar en það mun taka tíma að aðlagast nýjum aðstæðum .
En ég er mjög spenntur að fá að stjórna hljómsveitinni í þessum sal .
Ef salurinn lukkast vel hef ég fulla trú á því að hljómsveitin nái að þroskast á næsta stig , bæti sig enn frekar .
" Gamba er þegar tekinn við stjórnartaumum hjá hljómsveit Norrbotten-óperunnar í Norður-Svíþjóð .
" Þetta er óperuhús , tónleikasalur , ballettkompaní , sjónlistir , allt undir einu þaki .
Ég stýri hljómsveit hússins , " segir hann .
" Ég stýrði henni í vetur sem leið og það var frábær reynsla .
Þetta er annars konar vinna en hér og erfitt að bera það saman .
Hljómsveitin í Svíþjóð er minni og meiri áhersla á húsið sem heild og starfsemina .
Hljómsveitin leikur í óperu- og ballettsýningum og ferðast líka um Norður-Svíþjóð .
Þetta er mjög áhugavert starf , og salurinn hefur frábæran hljómburð ...
" Augun leita upp , úr kjallara Háskólabíós , í átt að salnum þar sem var hannaður fyrir kvikmyndir en ekki lifandi tónlist .
Næst þegar Gamba stýrir Sinfóníuhljómsveit Íslands á tónleikum verður hún þó kannski flutt og aðstæður orðnar aðrar en síðustu átta ár .
