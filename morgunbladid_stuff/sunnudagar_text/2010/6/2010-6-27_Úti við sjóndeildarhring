Heimsókn nemenda og kennara við tónlistarskólann í Stettín er fyrsti liður í samstarfsverkefninu " Stefnumót kammersveita ungs fólks í Reykjavík og Stettín " sem styrkt er af norska hluta menningarsjóðsins fyrir Evrópska efnahagssvæðið .
Verkefnið stendur í heilt ár , í september heldur hópur íslenskra nema utan , í nóvember kemur annar pólskur hópur hingað og í febrúar á næsta ári gefst fleiri Íslendingum tækifæri til að kynna sér aðstæður í Stettín .
Meðan á heimsókninni stóð æfðu pólsku og íslensku nemendurnir saman tónlist frá heimalöndum sínum , hlýddu á fyrirlestra um tónlistararf landanna , meðal annars frá tónskáldunum Atla Heimi Sveinssyni og Hildigunni Rúnarsdóttur , og héldu tvenna tónleika fyrir aðstandendur og almenning .
Þar léku ungmennin meðal annars íslenska þjóðsönginn eftir Sveinbjörn Sveinbjörnsson saman .
Meginmarkmið samstarfsverkefnisins er að auka hæfileika og færni ungra þátttakenda undir leiðsögn reyndra kennara og auka víðsýni krakkanna með því að kynna fyrir þeim tónlist og tónlistarhefðir landanna .
Í verkefninu verður sérstök áhersla lögð á tónlist Frédérics Chopins í tilefni af 200 ára ártíð hins mikla snillings .
Þá hefur Atli Heimir útsett gamalgróin íslensk lög á borð við Á Sprengisandi og Sofðu unga ástin mín fyrir krakkana .
Ógleymanleg ferð Aðstandendur hópsins , Pawe & lstrok ; Majewski skólastjóri , Anna G & lstrok ; òczynska aðstoðarskólastjóri , Joanna Jagie & lstrok ; { lstrok } o fiðlukennari og Urszula Stawicka formaður forntónlistarakademíu skólans , eru á einu máli um að heimsóknin hafi verið afar vel heppnuð .
Eins og svo margir útlendingar gera þau veðrið fyrst að umtalsefni .
" Það voru engir tveir dagar eins .
Ég átti von á meiri kulda en þetta hefur verið ósköp notalegt .
Síðan bæta Íslendingar upp fyrir hitastigið með hlýju sinni .
Þið eruð höfðingjar heim að sækja .
Þessi ferð verður mér alla tíð ógleymanleg og ég hef mikinn áhuga á að kynnast Íslandi betur , " segir Pawe & lstrok ; skólastjóri og brosir .
Farið var með gestina Gullna hringinn og í Bláa lónið , svo sem lög gera ráð fyrir .
" Ísland er virkilega fallegt land , " segir Urszula .
Stettín er við landamæri Þýskalands og tónlistarskólinn þar hefur gegnum tíðina starfað mikið með þýskum skólum .
Að öðru leyti hefur lítið verið gert af því að leggja land undir fót .
Spurð hvort þau hafi vitað eitthvað um íslenska tónlist áður en þau komu hrista þau höfuðið .
" Allir þekkja Björk en að öðru leyti vissum við lítið sem ekkert , " segir skólastjórinn en bætir sposkur við að hann kannist við nokkra íslenska handbolta- og fótboltamenn .
Góð sinfóníuhljómsveit Hópurinn skellti sér á tónleika Sinfóníuhljómsveitar Íslands og Hjaltalín og hafði gaman af .
Kennararnir bera Sinfóníunni sérstaklega vel söguna .
" Hún er mjög góð , " segir Anna .
Ewa Tosik-Warszawiak , kennari Kammerklúbbsins , er pólsk en hefur búið á Íslandi í átján ár .
Það er ekki síst henni að þakka að samstarfið komst á en þær Urszula kynntust fyrir margt löngu í Kraká og hafa haldið góðu sambandi síðan .
Að hennar sögn er það mikil hvatning fyrir krakkana að hittast og æfa saman .
Tungumálið hafi ekki verið vandamál , allra síst þegar krakkarnir voru komnir með hljóðfærin í hendur .
" Heimsóknir af þessu tagi efla okkar hóp , það er ekki nokkur spurning , " segir Ewa .
Kammerklúbbur unga fólksins var settur á laggirnar í ágúst í fyrra en hann samanstendur af 21 nemanda á aldrinum tíu til átján ára úr tónlistarskólum á höfuðborgarsvæðinu og í Keflavík .
Nemendurnir leika á fiðlu , víólu , selló og píanó .
Hvergi betur tekið Alls komu sjö pólsk ungmenni til landsins og tvö þeirra , Jedrzej Wójciak og Milena Walent , eru hæstánægð með dvölina .
Bæði þykir þeim landið fallegt og fólkið viðmótsþýtt .
" Ég hef ferðast býsna víða en hvergi verið betur tekið en á Íslandi , " segir Milena .
Jedrzej þykir mest til birtunnar koma .
" Það dimmir aldrei , ekki einu sinni um hánóttina .
Það er algjörlega magnað .
" Veðrið finnst þeim í góðu lagi .
" Þetta er svona eins og haust í Stettín , " segir Jedrzej og Milena viðurkennir brosandi að hún hafi átt von á verra veðri .
" Alla vega rigningu .
" Þau vissu lítið sem ekkert um Ísland áður en þau komu en lásu sér svolítið til á netinu .
Eftir dvölina eru þau margs vísari .
Þau eru sammála um að íslensk tónlist sé falleg en hafi gjörólíkan karakter þeirri pólsku .
Spurð hvort þau gætu hugsað sér að flytja íslenska tónlist í framtíðinni svara þau einum rómi : " Hvers vegna ekki ? " 