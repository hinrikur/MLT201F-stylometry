Ekki er langt síðan eldgosið í Eyjafjallajökli var í beinni útsendingu um allan heim .
Nú er ætlunin að íslenskur jökull verði að nýju í aðalhlutverki á heimssviðinu – án þess þó að það muni hafa áhrif á alþjóðlegar samgöngur .
Þýski listamaðurinn Gert Hof hefur sett upp miklar ljósa- og flugeldasýningar um allan heim og nú ætlar hann að lýsa upp íslenskan jökul fyrir umheiminn .
Hof hefur þegar skoðað vænlega staði til að sviðsetja þennan viðburð og sýningin mun eiga sér stað í október .
" Um miðjan tíunda áratuginn – ég kem úr leikhúsinu – fékk ég þá hugmynd að á þessu stóra sviði – himninum – mætti skapa eitthvað nýtt , koma með nýtt form , " segir Hof .
" Í fjögur ár vann ég einn að þessu og var þá svo heppinn að mér var boðið til að setja upp verk á Akrópólis í Grikklandi fyrstur manna í tilefni af árþúsundamótunum og við sigursúluna í Berlín .
Það brjálæðislega við þetta var að þetta átti að gerast nánast samstundis , aðeins ein klukkustund var á milli .
Vandinn var hins vegar að á þessum tíma voru ekki til ljóskastarar til að gera svona verk .
Ég varð að láta smíða þá .
Ég var svo heppinn að hvort tveggja tókst og tekið var eftir því um allan heim .
" Við þessi tvö verkefni bættust ljósasýningar í Kína og Ungverjalandi .
Himinninn er sviðið " Meginmarkmið uppsetninga minna er í stuttu máli annars vegar – þar sem ég kem úr leikhúsinu – að segja sögu á himninum í þremur eða fjórum þáttum eins og í óperu með því að nota flugelda og ljós , hins vegar þar sem arkitektúr er mér mjög hugstæður , sérstaklega Bauhaus-manna á borð við Le Corbusier og Mendelsohn , vildi ég nota himininn undir arkitektúr .
Ferðir mínar eru eins konar leiðangrar þar sem maður kemst ívið nær himninum og ég vil að upplifunin nái til eins margra og hægt er .
Þegar ég setti ljósaverkið upp í Ungverjalandi fylgdust 1,4 milljónir manna með í beinni , en það hafa líka verið uppákomur , sem hafa verið minni í sniðum .
" Hof kveðst ekki vera maður málamiðlana , markmiðið sé alltaf að koma til skila þeirri mynd , sem hann hafi í höfðinu , án þess að slá af .
" Það er mitt skilyrði vegna þess að verk mín virka aðeins þegar eitthvað sérstakt er á ferðinni , " segir hann .
" Ég hef verið það heppinn að geta ráðið ferðinni , hvort sem um var að ræða viðburði í Kína , Bandaríkjunum , eða fyrir súltaninn í Óman mitt í Indlandshafi .
Ísland er sérstakt fyrir mér .
Fyrir því eru margar ástæður .
Ein er minn stóri draumur um að – ég veit ekki hvort hann mun nokkurn tímann rætast , en með þessum viðburði mun ég nálgast hann – vinna verk á Norðurpólnum .
Loftslagsbreytingarnar skipta hins vegar mestu , hin yfirvofandi vá , og það verður að vara fólk við .
Það gera margir nú þegar , en með myndum er auðveldara að leiða fólki stöðuna fyrir sjónir .
Og þess vegna er Ísland alveg sérstakt í mínum huga .
Í þessu verki yrðu meginskilaboðin að eitthvað verði að gera vegna loftslagsbreytinganna og hinir heillandi jöklar , sem brátt kunna að hverfa , bera þeim vitni .
Við höfum skamman tíma á þessari jarðkúlu og verðum að gera eitthvað , " segir Hof .
Samstarfið hófst með fyrirspurn frá Bergljótu Arnalds , sem mun sjá um tónlist , og Páli Ásgeiri Davíðssyni um það hvort hann hefði áhuga á að taka þátt í svona verkefni þar sem náttúran yrði notuð til þess að koma skilaboðum á framfæri um loftslagsbreytingar .
Bergljót og Páll Ásgeir fengu nýsköpunarfyrirtækið Northern Lights Energy til liðs við sig til að skipuleggja verkefnið og ferð Hofs til Íslands .
" Ýmsir hlutir verða að ganga upp eigi ég að taka að mér verkefni , landið þarf að hrífa mig , skilaboðin þurfa að ganga upp og ég þarf að kunna við fólkið í landinu .
Hér passar allt vegna þess að samstarfsfólk mitt er mjög skapandi og kröftugt , ég elska íslenskt landslag og það er eins og skapað fyrir mig .
Ég gæti flutt hingað og verið hamingjusamur .
Ég flutti frá Berlín og bý núna í miðjum skógi .
Ég elska þennan einmanaleika og því er eins og draumur fyrir mig að vera hér .
" Hof stefnir að því að lýsa jökulinn upp í október .
" Tímasetningin var ákveðin út frá veðri og birtu .
Það þarf að vera dimmt og með því að tímasetja þetta í október höfum við fjóra mánuði til að koma búnaðinum í skip og setja hann upp á Íslandi .
Síðan þarf á milli 40 og 60 flutningabíla til að flytja búnaðinn .
Venjulega þarf ég sex mánuði þannig að ég varð að hefja störf á morgun .
Undir venjulegum kringumstæðum hefði ég sagt nei , en hjarta mitt tók völdin .
" Gert Hof á litríkan feril að baki .
Hann fæddist í Austur-Þýskalandi og komst snemma upp á kant við stjórnvöld þar .
Í grjótið vegna rokksins " Þegar ég var fjórtán , fimmtán ára elskaði ég eins og allir unglingar Bítlana og Rolling Stones , " segir hann .
" Í DDR var það hins vegar bannað , þessi tónlist var kölluð " vestræn , formlaus úrkynjun " .
Þegar maður er fjórtán ára vill maður hins vegar heyra þessa tónlist og ég náði mér í plötur og upptökur .
Ég var svo óheppinn að ég var gripinn til að sýna öðrum unglingum í DDR að þeir ættu að vara sig : Ef þið hlustið á þessa andófstónlist lendið þið í fangelsi .
" Þýska öryggislögreglan , Stasi , handtók Hof 1967 og 1968 var hann dæmdur í eins og hálfs árs fangelsi .
" Þar kom að mér var sleppt , en einhvern veginn setti þetta mark sitt á samband mitt við austur-þýsk stjórnvöld , það er ljóst , " segir Hof og hlær .
Leið Hofs lá í leikhúsið og hann setti upp leiksýningar , sem ekki voru yfirvöldum að skapi .
Í einu verki , sem var frumsýnt í ágúst 1988 , rúmu ári fyrir fall múrsins , var sérlega háðulega farið með miðstjórn austur-þýska kommúnistaflokksins .
" Verkið hét Nina , Nina , Tam Kartina , " segir hann .
" Það gerðist í Rússlandi og snerist um spillingu stjórnmálamannanna .
Ég yfirfærði þetta þema yfir á DDR .
Áhorfendur þar voru mjög með á nótunum .
Í einu atriði kom miðstjórn flokksins á sviðið með blindragleraugu og blindraborða um upphandlegginn .
Áhorfendur ærðust .
Miðstjórnin framdi fjöldasjálfsmorð á sviðinu og söng flokkslög á meðan .
Verkið var sýnt þrisvar .
Þá var sýningum hætt og skilaboðin , sem ég fékk , voru skýr : Herra Hof , nú er komið nóg af veru þinni í þessu landi .
" Eftir þetta fékk hann ekki að vinna meira í austur-þýsku leikhúsi , en hann átti sér annan vettvang , rokktónlistina .
" Ég hafði unnið með austur-þýskum rokkhljómsveitum á borð City , Silly og Pankow og einnig sviðsett tískusýningar , " segir hann .
" Ég hafði nóg að gera .
Ég var hins vegar áfram í DDR þótt ég hefði getað farið yfir .
Mér fannst ég eiga verk að vinna í DDR , þar voru heimkynni mín og áhorfendur mínir , sem vissu sínu viti og skildu það sem ég var að gera .
Í vestrinu hefði það gufað upp .
" Í Austur-Þýskalandi ögraði Hof stöðugt yfirvöldum , en hann segir að tilgangurinn hafi aldrei verið að ögra .
" Minn skilningur á frelsinu og sýn á listina var málið , en ég hafði aldrei áhuga á að ögra bara til þess að ögra .
Hjá mér snerist þetta um innihald .
Tökum Rammstein .
Með þeim vildi ég búa til nýtt form í rokkinu og fólk kann að hafa upplifað það sem ögrun , en fyrir mér var samstarfið með Rammstein einfaldlega án málamiðlana .
Ég ætla mér ekki að ögra .
" Hann segist ekki heldur gera neinar málamiðlanir þegar kemur að ljósasýningum og um leið og reynt sé að segja honum fyrir verkum sé hann farinn .
Dresden lýsir á ný Einn tilgangur verkefnisins á Íslandi er að vekja áhuga á landinu og hleypa lífi í ferðaþjónustuna að nýju .
Hof hefur áður unnið verkefni , sem hafði svipaðan tilgang .
" Fyrir fjórum árum varð mikið flóð í Dresden og allt fór á kaf .
Ég fékk símtal þegar flóðið var afstaðið þess efnis að engu að síður væri vandamál : engir ferðamenn .
Ég var beðinn um að setja upp sýningu við óperuna í Dresden , sem heimurinn tæki eftir , en engir væru peningarnir .
Þegar listin getur hjálpað er það gott mál .
Ég gerði þetta og það var sýnt frá atburðinum um allan heim , CNN , Reuters og svo framvegis .
Staðreyndin var sú að ferðamennirnir komu aftur .
Ég kallaði verkefnið Dresden lýsir á ný .
" Hann víkur talinu aftur að ögruninni : " Ég er svarinn óvinur meðalmennskunnar og kannski er það ögrunin .
Í mínum huga er hægt að vera hæst uppi eða lengst niðri , í miðjunni kafnar maður .
Ég reyni að skipuleggja verkefnin mín þannig að þau höfði til fólks á öllum aldri , frá sex ára til áttræðs .
Ég vil gera verkefnið á Íslandi fyrir fólkið og umhverfið , en einnig fyrir ferðamennskuna og það er fullkomlega í lagi .
" Það þarf að berjast fyrir frelsinu Það er nokkuð víst að hefði Austur-Þýskaland ekki fallið hefði komið að því að Gert Hof hefði verið vísað úr landi .
Skömmu eftir hrunið var Þýskaland sameinað .
" DDR var einræðisríki og sú list var styrkt sem lagaði sig að ríkinu .
Ef maður lagaði sig ekki að ríkinu eins og ég og margir aðrir átti maður engan möguleika .
Ég lít þannig á málið : Margt fólk , sem var skapandi og klókt , ekki bara í listum heldur einnig í vísindum , átti skyndilega möguleika við sameininguna , en þurfti að stilla sér upp á markaðnum , í samkeppni .
Ef viðkomandi var góður gat hann náð árangri , en það kostaði vinnu .
" Um miðjan tíunda áratuginn tók Hof upp samvinnu við hljómsveitina Rammstein , en félagar hennar komu einnig frá Austur-Þýskalandi .
Hof hefur sviðsett tónleikaferðir þeirra og breytt þeim í leikhús .
" Tökum Rammstein , góða vini , sem ég hef unnið með í 15 ár .
Það voru strákar með eld í maganum og þeim tókst að slá í gegn , en það kostaði mikla vinnu .
Á hinn bóginn var mörgum ýtt til hliðar , þeir urðu atvinnulausir og því birtist nú þessi ostalgía , þrá eftir austrinu .
Ég bendi alltaf á að nú fái þetta fólk atvinnuleysisbætur , sem eru hærri en launin , sem fólkið fékk í DDR .
Viljið þið í alvöru snúa aftur til þeirra tíma ? Hafið þið gleymt njósnunum um náungann ? Hinum látnu við múrinn ? Einræðinu ? Þetta náði í innsta kjarna fjölskyldna .
Þetta má aldrei gleymast .
Auðvitað eru einnig neikvæðar hliðar á frelsinu , en maður þarf líka að berjast fyrir frelsinu og það veitir möguleikana , möguleikann til að vinna og ferðast .
Auðvitað getur maður verið óheppinn , en þessa möguleika hafði ég ekki í DDR .
Sama hvað ég gerði , ég var múraður inni og þegar upp var staðið sögðu þeir við mig : Herra Hof , nú er nóg komið .
" Hann ber í borðið til að leggja áherslu á orð sín og heldur áfram : " Ef ég bregst í þessu samfélagi er það vegna eigin vanhæfni , en það kemur enginn og segir : Þetta má ekki .
" Hann yfirfærir þessa hugsun á verkefnið á Íslandi .
" Í DDR hefði á þessum tímapunkti verið sagt : Stopp , þetta gengur ekki .
Það þarf að berjast fyrir frelsinu , það hefur sagan kennt okkur , og það er gott .
Gefins frelsi eða gefins árangur er ófullnægjandi .
" 