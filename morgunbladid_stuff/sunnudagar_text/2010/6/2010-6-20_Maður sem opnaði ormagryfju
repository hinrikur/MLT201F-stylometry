Hvernig Lýsing fór fram í þessu máli var einfaldlega tilraun til þjófnaðar .
Mér var sagt ósatt og mér sendir reikningar sem áttu sér enga stoð í raunveruleikanum .
Ég var reiður og fannst því ekki annað koma til greina en halda þessu máli til streitu .
Fara með það fyrir dómstóla þar sem úr yrði skorið hvor málsaðila hefði réttinn sín megin eins og nú liggur fyrir svart á hvítu , " segir Jóhann Rafn Heiðarsson á Akureyri .
Á miðvikudag kvað Hæstiréttur upp úrskurð í tveimur sambærilegum málum sem snúa að svonefndum myntkörfulánum .
Dómurinn kemst að þeirri niðurstöðu að slík lán hafi verið óheimil , þ.e. að bannað sé að lán séu verðtryggð með tengingu við gengi krónunnar .
Sú tenging varð til þess að hækka höfuðstól lánanna til muna svo skuldabyrði og afborganir urðu fjölda fólks þrautin þyngri .
Jóhann Rafn keypti Galloper-jeppa með 650 þúsund króna bílaláni frá Lýsingu í mars 2006 .
Þegar gengi krónunnar hafði fallið um himinhæðir sá Jóhann sér ekki lengur fært að borga af láninu og svo fór að Lýsingarmenn tóku bílinn aftur í mars á síðasta ári .
" Þegar hér var komið sögu var ég búinn að borga 400 þúsund krónur af bílaláninu .
Það sem mér fannst hins vegar blóðugast var að í eftirleiknum fékk ég tæplega 700 þúsund króna reikning vegna viðgerða á bílnum .
Mér fannst ýmislegt í þessum reikningi tortryggilegt og leitaði upplýsinga hjá lögfræðingi Lýsingar sem var bara fúll á móti .
Bíllinn var á nýlegum og ágætum dekkjum en þegar ég fékk reikninginn var kostnaðurinn meðal annars vegna nýrra dekkja .
Ég setti mig í samband við þau verkstæði sem starfað hafa fyrir Lýsingu og þannig komst ég að því að aldrei hafði verið gert við bílinn eins og lögfræðingurinn staðfesti við mig þegar ég gekk á hann .
Reikningurinn sem mér var sendur átti sér því aldrei neina stoð í raunveruleikanum og uppspuni frá rótum .
Með því að grennslast frekar fyrir um málið fann ég svo út að Lýsing hefði selt bílinn , sem er árgerð 2000 , til Pólverja fyrir 150 þúsund sem er algjört hrakverð , " segir Jóhann sem í framhaldi af þessu leitaði til Ólafs Rúnars Ólafssonar , lögfræðings á Akureyri , og bað hann að kanna rétt sinn og stöðu í málinu .
Og niðurstaðan er afdráttarlaus .
Myntkörfulánin reyndust óheimil skv. dómi Hæstaréttar og áður hafði Héraðsdómur Reykjavíkur komist að þessari sömu niðurstöðu .
" Við fjölskyldan áttum annan bíl sem einnig var fjármagnaður með láni frá Lýsingu .
Það lán var í íslenskum krónum og því viðráðanlegra .
Ég borgaði það lán upp um sl. áramót og er því núna að öllu leyti skuldlaus gagnvart fyrirtækinu sem á hins vegar eftir að leiðrétta sín mál gagnvart mér og þúsundum annarra Íslendinga .
Mér finnst merkilegt að allur sá fjöldi lögfræðinga sem fjármálafyrirtækin höfðu á sínum snærum skyldi ekki geta lesið það sama út úr lögunum og dómstólar hafa nú gert ; það er að sjá að bannað hafi verið að verðtryggja lán með tengingu við gengi krónunnar .
Mér finnst þetta allt mjög sérstakt þótt ég léti mér aldrei detta í hug , þegar ég fór af stað með þetta mál og leitaði réttar míns , hvaða óskaplegu ormagryfju ég væri í raun og veru að opna .
" Stjórnvöld leggi línur að lausn Myntkörfudómarnir sem féllu i Hæstarétti sl. miðvikudag voru tveir .
Þótt niðurstaða liggi fyrir er þó óljóst hvernig brugðist verður við .
Hafa reglur þar um ekki verið settar .
" Er varla of mikið að fara þess á leit að stjórnvöld komi að málinu og leggi einhverjar línur að úrlausn þess , " segir FÍB .
Akureyrarmálin veltu þungu hlassi Síst mun ofmælt að dómur Hæstaréttar í máli Jóhanns Rafns Heiðarssonar gegn Lýsingu marki kaflaskil .
Myntkörfulán eins og margir tóku , til dæmis til bílakaupa , þegar gengi íslensku krónunnar var hagstætt gagnvart erlendri mynt voru ekki heimil lögum samkvæmt að mati dómsins .
Því eru fjármögnunarfyrirtækin í vondum málum .
Samkvæmt tölum Seðlabankans námu gengisbundin lán heimila , fyrirtækja og annarra 885 milljörðum króna um sl. áramót .
Við hrun bankakerfisins í október 2008 námu þessar skuldir 2.855 milljörðum og helgast lækkunin af því að búið var að afskrifa mikið eða breyta lánunum í íslenskar krónur .
Þetta er í annað sinn sem dómsmál er tengjast bílum á Akureyri valda straumhvörfum í réttarsögunni .
Sumarið 1984 var Jón Kristinsson rakari stöðvaður af lögreglu fyrir að hafa ekki virt stöðvunarskyldu á gatnamótum Byggðavegar og Þingvallastrætis á Akureyri .
Lögregla tók skýrslu af Jóni og fulltrúi sýslumanns tók síðan við málinu og dæmdi í því undir lok ársins .
" Málinu virtist lokið og ekki seinna vænna , svo ómerkilegt sem það sýndist vera , " segir í ritinu Ísland í aldanna rás .
Jón og Eiríkur Tómasson lögmaður hans ákváðu hins vegar að áfrýja málinu því rannsókn þess hefði verið áfátt og dómari hefði ekki verið hlutlaus .
Á það féllst Hæstiréttur ekki og leituðu lögmaðurinn og skjólstæðingur hans því til Mannréttindadómstóls Evrópu .
Dómurinn ákvað að taka málið fyrir en áður en til þess kom kippti ríkisstjórnin að sér hendinni og lagði fram lög um aðskilnað dóms- og umboðsvalds í héraði .
Í krafti þess var dómarahlutverkið tekið af sýslumönnum og fulltrúum þeirra og fært til sjálfstæðra dómstóla .
Einfalt umferðarlagabrot ökumanns bíls á Akureyri varð til þess að bylta varð réttarkerfinu .
Maðurinn sigraði ríkið rétt eins og bíleigandinn Jóhann Rafn Heiðarsson á Akureyri hefur lagt fjármögnunarfyrirtækin að velli .
Þess má geta að nú um helgina eru Bíladagar haldnir á Akureyri .
