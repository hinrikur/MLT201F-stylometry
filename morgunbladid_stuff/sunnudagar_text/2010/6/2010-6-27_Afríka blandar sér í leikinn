Suður-Afríka baðar sig í ljóma HM í fótbolta þessa dagana en ólíkt suður-afríska landsliðinu í fótbolta þá er suður-afríska vínliðið ekki dottið úr keppninni .
Nær væri að segja að liðið sé rétt komið inná völlinn .
Vínframleiðslan er ein þeirra atvinnugreina er grætt hafa hvað mest á því að landið losnaði úr hinni pólitísku áþján aðskilnaðarstefnunnar .
Vínin urðu illa úti þegar umheimurinn lokaði á Suður-Afríku .
Um það leyti sem Ástralir byrjuðu að sprikla fyrir alvöru var eftirspurnin hverfandi eftir suður-afrískum vínum af pólitískum ástæðum .
Víniðnaðurinn hafði sömuleiðis ekki aðgang að mörgu því sem gerir nútíma vínrækt mögulega svo sem nýjum stofnum af vínvið og tækni á borð við kaldgerjun sem gjörbreytti víngerð á síðari hluta síðustu aldar , ekki síst á heitari víngerðarsvæðum .
Allt breyttist þetta undir lok síðustu aldar og síðan hefur vínframleiðsla í Suður-Afríku verið í stöðugri sókn .
Gæði vína aukast ár frá ári og vinsældirnar sömuleiðis .
Hér á landi hafa vín frá Suður-Afríku verið í verulegri sókn , sala þeirra tók mikinn kipp á árinu 2001 og jókst mikið allt fram til ársins 2004 .
Þá hægði aðeins á sölunni en Suður-Afríka á nú nokkur af þeim vínum sem hvað best seljast á Íslandi .
Þótt vínræktarsvæði Suður-Afríku sé nokkuð samþjappað á svæðinu í kringum Höfðaborg er töluverður munur á milli einstakra svæða og sömuleiðis teygist uppskeran yfir eina þrjá til fjóra mánuði .
Fyrstu þrúgurnar eru tíndar þegar í janúarmánuði og þær síðustu eru ekki teknar af runnunum fyrr en í aprílmánuði .
Það hvenær þrúgurnar eru tíndar getur því haft afgerandi áhrif á gæði og ekki síður stíl vínanna .
Þekktustu víngerðarsvæðin eru á svæðunum Stellenbosch og Paarl í um 30-60 mínútna akstursfjarlægð austur af Höfðaborg .
Segja má að í Stellenbosch sé hjarta suður-afrískrar vínframleiðslu að finna .
Þetta er fallegur bær umlukinn tignarlegum fjöllum og í dalnum má finna flest af þekktustu víngerðarhúsum Suður-Afríku .
Undirsvæðin eru nokkur , s.s. Papagaiiberg , Simonsberg og Jonkershoek .
Þarna er Cabernet Sauvignon í essinu sínu jafnt sem Pinotage en einnig í vaxandi mæli Shiraz .
Og þótt rauðvin séu stolt Stellenbosch má finna mörg afbragðs hvítvín af þessum slóðum .
Það er heitt á sléttunum í Stellenbosch þar sem þær eru að mestu leyti verndaðar frá köldu sjávarloftinu .
Um sumt minna aðstæður á Kaliforníu þar sem maður getur vaknað upp í ískaldri San Francisco og orðið að klæða sig í flíspeysu þó svo að í tæplega klukkutíma fjarlægð í Napa eða Sonoma sé um fjörutíu stiga hiti .
Hafið hefur mikil áhrif á loftslag á Höfðasvæðinu og sjávargolan í Höfðaborg getur verið ansi svöl á kvöldin .
Það þarf hins vegar ekki að keyra langt inn í land til að komast í allt annað loftslag .
Það hvernig vínræktarsvæðin liggja við vindum af hafi ræður því úrslitum um aðstæður .
Eitt af svalari svæðunum er t.d. Durbanville Hills skammt norður af Höfðaborg .
Dalurinn liggur frá vestri til austurs og á því hafsgolan greiða leið inn dalinn .
Þar eru því kjöraðstæður til ræktunar á þrúgum er þurfa ögn svalara loftslag – og enn og aftur verðum við að hafa hugfast að hugtakið svalt loftslag hefur nokkuð aðra merkinu á syðsta odda Afríku en á Íslandi .
Það mætti halda áfram að telja upp svæðin – Constantia suður af Höfðaborg þar sem fyrstu þrúgurnar voru ræktaðar upp úr 1630 , Olifants River og Swartland norður af Durbanville eða þá Karoo , Worcester og Robertson , heit svæði austur af Stellenbosch þar sem rauðvínið nær ágætum hæðum .
Suður-Afríka flokkast yfirleitt í daglegu tali til Nýja heimsins þegar víngerð er annars vegar .
Það má hins vegar færa sterk rök fyrir því að eðli vínræktar í Suður-Afríku eigi meira sameiginlegt með gamla heiminum í Evrópu en " nýju " svæðunum í Chile , Ástralíu og víðar .
Ekki einungis vegna þess að þarna er að finna órofna vínræktarhefð er nær tæpar fjórar aldir aftur í tímann heldur ekki síður vegna þess hvernig vínframleiðsla hefur þróast á Höfðasvæðinu á suðurodda Afríku .
Ólíkt því sem gerist í Ástralíu og Chile eru það ekki risavaxin vörumerki sem draga vagninn heldur litlir og meðalstórir framleiðendur .
Á toppnum tróna gömlu vínbúgarðarnir Wine Estates sem líkja má við frönsku Chateau-in og eiga sér margir margra alda sögu .
Vissulega er að finna stór vínsölufyrirtæki í Suður-Afríku , s.s. Distell sem hefur um þriðjung framleiðslu gæðavína á sinni könnu .
Sá þriðjungur samanstendur hins vegar ekki af 2-3 stórum vörumerkjum heldur fjölmörgum stórum sem litlum víngerðarhúsum er hvert hefur sína sérstöðu í stíl og sögu .
Það má segja að Suður-Afríka standi á ákveðnum tímamótum og að enn eigi eftir að ráðast nákvæmlega hvert landið muni halda í víngerðinni .
Verður haldið í hefðirnar og áhersla lögð á vínbúgarðana og önnur " evrópskari " sérkenni suður-afrískrar víngerðar ? Með því að veðja á þrúgur á borð við Chenin Blanc og Pinotage í bland við þær alþjóðlegu .
Eða mun Suður-Afríka – eins og nú virðist líklegt – í auknum mæli feta sömu leið og Chile og Ástralía gerðu með dæmigerðari " Nýjaheims-vínum " , framleiddum úr alþjóðlegum þrúgum , tæknilega fullkomnum en án merkjanlegs uppruna .
Næst : Chile 