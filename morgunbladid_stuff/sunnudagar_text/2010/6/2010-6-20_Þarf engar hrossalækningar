Það brakar í viðarstiga í gömlu húsi í Litla-Skerjafirði þar sem viðmælandi minn tekur á móti mér á stigapallinum .
Umgjörðin er viðeigandi ; við ætlum að ræða gömul hús þótt Snorri Freyr Hilmarsson sé fyrst og fremst þekktur fyrir leikmyndir sínar .
Hann segir hús enda annað og meira en stórar leikmyndir .
" Eða ég vona það – leikmyndirnar eru alltaf rifnar niður að lokum .
" Tækifærin í gömlu byggðinni , húsunum þar götum og mannlífi , eru Snorra hugleikin .
Bók hans , 101 tækifæri , er nýkomin úr prentsmiðjunni en þar fer hann í máli og myndum yfir byggingararfleifðina í miðborginni og hvers vegna hún sé okkur mikils virði , hvernig hugmyndir manna um varðveislu gamalla húsa hafa breyst og þær tillögur , sem kynntar voru um uppbyggingu og niðurrif á Laugaveginum þegar hið svokallaða góðæri var í hámarki .
" Bókin sýnir hvað bærinn okkar hefur upp á að bjóða , " segir Snorri .
" Þessi gömlu timburhús eru gjarnan töluð niður með því að kalla þau kofa og fúaspýtur auk þess sem því er iðulega haldið fram að það þurfi að gera svo mikið fyrir umhverfi þeirra .
Umhverfið í sjálfu sér býður hins vegar upp á svo mörg tækifæri að það þarf engar stórkostlegar hrossalækningar .
" Slíkar stórtækar aðgerðir hafa þó löngum verið á dagskrá borgaryfirvalda , eins og aðalskipulag borgarinnar frá 1962 ber með sér .
" Þetta var mikið niðurrifsskipulag en þar komu engu að síður fram fyrstu hugmyndirnar um varðveislu byggðarinnar , " segir Snorri .
" Menn voru þó fyrst og fremst að hugsa um að varðveita góð dæmi um byggingarsöguna en rífa annað til að rýma fyrir götum og nýbyggingum .
Þarna átti að taka einhver hús til hliðar og varðveita eins og verið væri að setja þau á safn en ekki hugsað um hvernig byggingarnar gætu glætt borgina lífi og verið hluti af Reykjavík sem nútímaborg .
Þrátt fyrir almenna viðhorfsbreytingu hér á landi í garð gamalla húsa hefur þessi hugsun ekki enn verið tekin inn í aðalskipulag .
Nágrannaborgir okkar hafa gert það og nýtt sér þannig þau tækifæri sem felast í sögulegu umhverfi .
" Gylliboð og hótanir Niðurrifshugsunin var áfram ríkjandi í aðalskipulagi árið 1986 og Snorri bendir á að þar geti hundurinn hugsanlega legið grafinn .
" Tíu árum síðar var samþykkt mjög metnaðarfull húsaverndunaráætlun Reykjavíkurborgar .
Hún varð hins vegar aldrei hluti af aðalskipulagi þannig að hún var alltaf opin fyrir ákveðnum geðþótta .
Það er ástæðan fyrir því að menn standa í stappi niðri á Ingólfstorgi þar sem götumyndin er friðuð – áætlunin hefur einfaldlega ekki haldið .
" Hann segir hugsanlegt að skipulagsvandi Reykjavíkur sé lögfræðilegur .
" Menn óttast skaðabótaskyldu vegna gamals skipulags sem byggðist á úreltu gildismati .
Í raun er þetta pólítísk spurning því skipulagsráð hefur alltaf lokaorðið .
Það hefur í seinni tíð verið jákvætt gagnvart húsaverndun í Reykjavík en verndin hefur strandað á þessum lagalegu málum .
Hefði húsverndaráætlunin verið hluti af aðalskipulagi borgarinnar hefði þurft að vinna allt deiliskipulag miðað við það .
" Raunin var önnur og segir Snorri undanfarinn áratug sýna það .
" Í deiliskipulagsvinnu sem fór í gang upp úr 2002 var opnað fyrir mikið niðurrif í Austurborginni ; á Laugavegi , í Skuggahverfinu og alveg upp á Njálsgötu .
Um leið var heimiluð sameining lóða við Laugaveg sem leiddi til þess að fólk var beitt miklum þrýstingi og nánast kúgað út úr húsum sínum , ýmist með gylliboðum eða hótunum .
Þegar menn sáu hvernig þetta gekk fyrir sig þar voru dæmi um að verktakar færðu sig yfir á svæði sem ekki var búið að deiliskipuleggja til að vera á undan skipulagsyfirvöldum , s.s. á Vesturgötunni og í gamla Austurbænum .
" Ein afleiðing þessarar stefnu eru gömul hús sem hafa fengið að grotna niður án þess að nokkur búi í þeim né að eðlilegu viðhaldi þeirra sé sinnt .
Ýmsir telja að með því hafi verktakar og nýir eigendur húsanna viljað þrýsta á skipulagsbreytingar og heimildir til niðurrifs húsanna .
Snorri bendir á mynd í bókinni af einu slíku bárujárnshúsi sem augljóslega hefur mátt muna fífil sinn fegurri .
" Þetta hús er verið að eyðileggja , " segir hann .
" Því var vel við haldið en eftir að það var keypt hefur enginn búið í því , rafmagn og hiti var tekið af og það látið standa opið .
Svo núna liggur það bara undir skemmdum .
" Skuggahverfið er annað dæmi , sem margir hafa viljað kalla skipulagsslys .
" Þróunin þar er athyglisverð , " segir Snorri .
" Í fyrstu tillögum var gert ráð fyrir mikilli uppbyggingu niðri við Skúlagötuna .
Í framhaldinu átti að koma eins konar " þynningarsvæði " þar sem hús færu smám saman lækkandi upp að Lindargötu .
Upp úr 2000 fóru þau mörk hins vegar á flot og nýja byggðin tók að skríða upp á Laugaveg og enn lengra .
Sú sátt , sem búið var að skipuleggja milli þess gamla og nýja , varð skyndilega óljós – allt í einu var allur Austurbærinn undir .
" Inntur eftir því hvort breytt efnahagsástand , hruninn fasteignamarkaður og gjaldþrota verktakar muni breyta þessum viðhorfum segir Snorri ekki hægt að treysta því .
" Sumar af þessum eignum hafa farið inn í þrotabú þar sem áfram er til staðar þrýstingur á að hámarka verðgildi eignanna .
Við erum því ekki sloppin .
Ég held að þessu verði varla breytt nema með almennum pólitískum aðgerðum og þar þurfi bæði ríki og borg að koma að .
" Næturbrölt með svarta borða Hann segir þó ákveðna hugarfarsbreytingu hafa orðið , sem e.t.v. megi rekja til þess þegar nýtt skipulag fyrir Laugaveginn var kynnt árið 2002 .
" Ég held að margir eins og ég hafi bara haldið að þessi mál væru í lagi allt þar til bæklingnum um verndun og uppbyggingu við Laugaveg var dreift í öll hús .
Þótt þar væri rætt um verndun var það bara til að rugla fólk í ríminu – í raun var í undirbúningi að rífa meira eða minna öll timburhús við Laugaveginn .
Við það vöknuðu margir upp við að þetta væri ekki alveg eins og menn héldu .
Til að gera málið sýnilegt fórum við nokkur og hengdum upp svarta borða á þau hús við Laugaveginn sem mátti rífa og ég held að það hafi orðið til þess að margir kveiktu á perunni .
Í framhaldi af því fór þessi húsverndarumræða aftur af stað .
" Næturbrölt hópsins með svörtu borðana varð svo til þess að nýtt líf færðist í Torfusamtökin , en það eru einmitt þau sem gefa út bók Snorra .
Vitundarvakning og umræða er þó ekki nóg .
" Skipulagið verður að endurspegla slíkt gildismat en enn hefur ekkert breyst formlega svo í raun er ekkert sem segir að þessi hús verði ekki rifin .
" Þar með eru litlar líkur á því að lagt verði í lagfæringar og uppgerð húsanna .
" Sú skipulagsvinna sem staðið hefur undanfarin misseri vekur þó vissulega miklar vonir um að eitthvað mikið muni breytast í þessum efnum ef framhald verður á , " útskýrir Snorri .
" Alls staðar þar sem skipulag gerir ekki ráð fyrir niðurrifi eru hús fljótlega gerð upp .
Um leið og traust er til staðar á því að húsin fái að vera hefur það mjög jákvæð áhrif – þar sem vafi leikur á því er ekki lagt út í neinar endurbætur .
Fólk leggur ekki út í svona framkvæmdir fyrir stóran hluta af sínum ævitekjum nema það sé öruggt um að húsin fái að standa .
Í bókinni eru sýnd ýmis dæmi um gömul hús sem fólk og fyrirtæki hafa gert upp .
Það er í rauninni afar rausnarlegt gagnvart borginni því það lyftir umhverfinu mjög mikið upp .
" Hann tekur hús verslunarinnar Drangeyjar sem dæmi um slíkt .
" Það er staðarprýði og um leið ágæt auglýsing fyrir fyrirtækið .
Það eru nokkur slík hús á Laugaveginum sem eru mjög glæsileg og verða oft kennileiti bæjarins .
Síðan eru önnur sem eru óttaleg hryggðarmynd og eru engum til sóma fyrir vikið en gætu orðið það .
Ég held að í þessu séu heilmikil tækifæri til að gera borgina skemmtilegri og bæta hana .
Þá verður að breyta dálítið áherslunum og ganga út frá húsvernd og uppbyggingu í kring um hana þar sem leyfilegt yrði að stækka eða breyta án þess að fara út í sameiningu lóða eða stórfelldar hrossalækningar .
Þannig yrðum við í miklu meiri takt við þann efnahagsveruleika sem bærinn þrífst á og byggist á einstaklingsframtaki og framtaki fjölskyldu- og smærri fyrirtækja .
Ekki þeirri aðferðafræði sem fyrst og fremst hentar stórum fagfjárfestum .
Margir slíkir , sem eignuðust lóðir t.d. við Laugaveginn , hafa engan áhuga á verslun heldur vilja koma á staðinn , rífa , byggja og fara .
Um leið ýta þeir út grasrótarfjárfestingunni – þeim sem hefðu áhuga á að eiga búð , verkstæði eða annað á þessum stað .
Spáverðið sem varð til í bankabólunni er þeim hreinlega ofviða .
" Grettisgatan sem aldrei kom Verðmætasköpunin í húsbyggingum getur hins vegar verið með öðru móti en að byggja sem stærst og ódýrast .
" Menn hafa bent á að fasteignaverð verður oftast hærra í fallegum götum en annars staðar .
Við höfum dæmi um slíkt frá Árósum í Danmörku þar sem búið var að leggja hraðbraut yfir síkin í bænum .
Á eftir virtust engin hús virka þarna og ekkert fyrirtæki dafnaði svo menn vildu rífa allt og byggja nýtt .
Einhverjum datt hins vegar í hug að fjarlægja hraðbrautina og endurheimta þannig síkin við eina götuna og í dag er fasteignaverð þar með því hæsta sem gerist í Danmörku .
Þar var ekkert hús rifið heldur farið í skipulagsbreytingar sem styrktu svæðið mjög verulega .
" Hann vill endurskoðun þeirra viðmiða sem stuðst er við í skipulagi borgarinnar .
" Við eigum ekki alltaf að horfa á borgina sem heldur áfram að stækka heldur ættum við líka að horfa til borgarinnar sem þarf að ná sátt við sjálfa sig og íbúa sína .
Ef okkur finnst hún ekki virka nógu vel er það hluti af miklu heildstæðara vandamáli en svo að hægt sé að leysa það á einstaka lóðum í miðborginni .
Það verður líka að horfa til þeirra hverfa sem byggðust upp seinna .
Það þarf að skoða þessi mál í heild og húsverndarumræðan á að vera hluti af þeirri heildarhugsun .
" Snorri bendir á að efnahagssveiflur hafi sín áhrif á húsverndar- og niðurrifsumræðu .
" Skipulagið frá 1927 gerði ráð fyrir að öll timburhús yrðu rifin en síðan kom kreppan árið 1930 og þá varð ekkert úr þessu .
1962 ætluðu menn aftur að verða ákaflega iðjusamir og leggja hraðbraut um miðborgina en tóku þó frá ákveðin svæði .
Iðnaðarmannahúsið var t.d. reist við Grettisgötu sem aldrei kom því hún átti að halda áfram í gegn um hegningarhúsið við Skólavörðustíg og svo áfram niður á Lækjargötu .
Þegar niðurrifið var byrjað brást síldin svo þetta náði aldrei eins langt og til stóð .
Þannig að menn virðast bæta í rifin í uppsveiflunni og draga aftur í land í niðursveiflunni .
" Að því leytinu má segja að húsvernd fái byr í seglin á tímum eins og þeim sem nú eru á Íslandi .
" Nú þegar kreppir að ættum við að átta okkur á því að við umgöngumst bæinn betur í smáum skrefum en stórum .
Þetta er dálítið búið að vera eins og stóra stökkið hans Maós , og það kemur aldrei vel út .
Núna er mál til komið að láta það sem okkur þykir vænt um ganga fyrir og það er líka hluti af því að ná viðspyrnu , bæði efnahagslega og menningarlega .
Maður sér að þar sem menn hafa ákveðið að nýta sér byggingararfinn , t.d. í Stykkishólmi og víðar , hefur það mjög jákvæð áhrif á viðhorf allra í viðkomandi bæjarfélagi .
Ef við viljum bæta sjálfsmynd okkar held ég að miðborgin geti spilað stóra rullu þar í .
" Hnussað yfir danskinum Sú spurning vaknar hvaðan Snorri hefur allan þennan áhuga á gömlum húsum ? " Þetta er einhver ástríða , " svarar hann .
" Ég hef út af fyrir sig ekki bara áhuga á gömlum húsum heldur byggingarlist yfirleitt .
Ég er með BA-nám í leikmyndahönnun og listasagan sem maður lærir í því námi er öðrum þræði byggingarlistasaga .
Áhugi minn var þó löngu vakinn áður en ég fór í nám .
Ég ólst upp í Vesturbænum á Sólvallagötu í húsi sem afi minn byggði og er eitt af fyrstu fúnkishúsunum í Reykjavík .
Sem strákur heillaðist ég líka af Bernhöftstorfumálinu , án þess að ég eða neinir úr minni fjölskyldu hafi verið innviklaðir í það .
Ég man t.d. eftir að hafa heyrt á tal eldri kvenna þarna við Torfuna þar sem þær fussuðu og sveiuðu yfir þessu – að fólk skyldi vilja halda upp á þetta drasl .
Og svo hnussaði í annarri og hún sagði : " Já , og svo er þetta danskt í ofanálag .
" " Hann segir að sennilega megi rekja hluta þróunarinnar til slíkra viðhorfa – að fólk hafi skammast sín fyrir söguna og viljað losa sig með áþreifanlegum hætti við fortíðina .
" Þetta er hluti af ákveðinni þjóðernishyggju sem gengur út á að sanna sig sem fullvalda þjóð .
Kannski var ætlunin að kynna nýja Ísland til sögunnar með skipulaginu frá 1962 .
Það hefur líka alltaf verið hluti af þjóðernishyggjunni hér að tala niður allt sem viðkemur Dönum og tímanum fyrir sjálfstæðið .
Allt fyrir 1944 þótti bara ömurlegt og timburhúsin voru minnismerki um fátækt .
Skipti þá engu þótt til væru timburhús eins og Fríkirkjuvegur 11 sem voru síður en svo byggð af vanefnum .
" Þarna blundar einnig minnimáttarkenndin sem Snorri segir eiga sér djúpstæðar rætur .
" Pabbi bjó í gömlum steinbæ , Oddgeirsbæ á Framnesvegi , og ég var þar töluvert sem krakki en það urðu miklar deilur þegar átti að rífa hann .
Þarna voru margir myndlistarmenn og alltaf mikið líf og fjör .
Komandi úr vel byggða fúnkishúsinu á Sólvallagötu fannst mér Oddgeirsbær alger ævintýraheimur með sínum hnausþykku steinhlöðnu veggjum og lífinu sem í honum var .
Ég hef síðar heyrt að Gvendur Jaki hafi lýst því yfir að það væru takmörk fyrir því hvað mætti friða .
Þetta hús væri allra síðasta sort og yrði bara að fara enda ekkert nema leiguhjallur sem væri smánarblettur á borginni .
Þetta var hreinræktuð minnimáttarkennd því þetta var stórt og fínt hús .
Þetta gildismat var líka í gangi í Bretlandi þar sem menn tóku sig til í Birmingham og Liverpool og gengu á verkamannaraðhús , sem voru rifin í stórum stíl í kring um 1950 og 1960 .
Í staðinn voru byggðir háir íbúðaturnar sem síðan urðu einhverjar félagsmálagildrur .
Þar sneru menn frá þessu upp úr 1984 og fóru frekar í að gera upp gamlar húsaraðir og uppfæra lagnir og annað sem þurfti að bæta .
Þar þykja slík endurnýjunarverkefni á vegum borgarinnar hafa tekist mun betur en niðurrifsstefnan og verið farsælli leið til þess að bæta borgarmyndina .
" Slík endurbótastefna er þegar komin af stað , t.a.m. með átaksverkefninu Völundarverki , sem er á vegum Reykjavíkurborgar en Snorri á sæti í stjórn verkefnisins .
" Þar er einmitt leitað í arfinn , " segir hann .
" Verkefnið er sett í gang að sænskri fyrirmynd til að vinna á móti áhrifum kreppunnar .
Í raun eru þetta ekki dýrar fjárfestingar en þær hafa hins vegar mikinn virðisauka í för með sér , ekki bara með því að draga úr atvinnuleysi heldur líka með því að bæta þekkingu og menntun hjá fagfólki eins og smiðum og arkitektum .
" Sú þekking muni svo nýtast , ekki síst þar sem meiri áhersla verði á viðhaldsverkefnum í framtíðinni .
" Þannig að það er jarðvegur fyrir þetta og þá skiptir máli að hafa handverksþekkinguna .
" Meðal fyrstu verka Völundarverks eru einmitt þekkt hús í miðbænum , Laugavegur 4-6 , sem til stóð að rífa .
Snorri er ekki í vafa um að þegar þau hús verða tilbúin muni það opna augu fólks fyrir þeim möguleikum sem liggja í gömlu " fúaspýtunum " .
" Þar var gert ráð fyrir miklu niðurrifi og nýbyggingum sem ekki verður farið í núna .
Í staðinn munu okkur birtast tveir af þeim litlu ljótu Sannaði tilverurétt sinn kemmtistaðurinn Sirkus við Klapparstíg kemur við sögu í bók Snorra en það olli miklu fjaðrafoki þegar ákveðið var að rífa bygginguna árið 2007 .
" Það er dæmi um hús sem telst ekki vera gott höfundarverk , en vegna þess sem var að gerast í þessu húsi var það orðið svona Litla hafmeyja Reykjavíkur .
Stór hluti þeirra ferðamanna sem komu til Reykjavíkur varð einfaldlega að fara og sjá Sirkus .
Við veljum ekkert alltaf með meðvituðum hætti hvaða kennileiti við viljum hafa í borginni .
Ef myndlistarmenn í Kaupmannahöfn ættu að velja kennileiti borgarinnar myndu þeir örugglega ekki velja Litlu hafmeyjuna .
Sem listaverk er hún kannski ekki það merkilegasta sem er til í Kaupmannahöfn en hún er samt verðmætasta kennileitið .
Það er svipað með Sirkus – þótt húsið væri ekki Fríkirkjuvegur 11 heldur þvert á móti andstæða hans , þá var það búið að sanna tilverurétt sinn með mjög sérstökum hætti .
" Vegna fyrirhugaðs niðurrifs var skemmtistaðnum lokað í ársbyrjun 2008 en ekkert varð úr framkvæmdunum og stendur húsið því enn á sínum stað .
Ferðamenn ekki geimverur Skipulag Reykjavíkur snýr ekki síst að hlutverki hennar sem ferðamannaborg .
" Túristarnir eru efnahagsstærð sem eldri skipulög , s.s. frá 1962 og 1986 , gerðu aldrei ráð fyrir , " segir Snorri .
" Nýlega var Ísland fært niður á lista National Geography yfir eyjar sem væri áhugavert að heimsækja .
Á sama tíma voru Færeyjar færðar upp .
Ástæðan fyrir því var þessi dálítið stórkarlalega framkvæmdagleði sem hefur verið hér undanfarin ár en í Færeyjum hefur verið hugsað vel um byggingararfinn .
Arkitektúrinn þar er talinn aðlaðandi , ekki bara vegna eldri húsa heldur er mjög athyglisvert hvernig nýtt og gamalt fléttast saman í Þórshöfn .
Það er ákveðin virðing fyrir því gamla – það eru notaðar grjóthleðslur og torfþök þó að form húsa sé nýstárlegt .
Á sama tíma og við ákveðum að rífa miðborgina hér 1962 ákveða þeir að friða Tinganes í Þórshöfn .
Það var farið í sitt hvora áttina þar og hér .
" Hann bætir því við að sennilega hafi einhver innbyggð minnimáttarkennd Reykvíkinga sín áhrif .
" Við tölum alltaf um New York – London – Reykjavík , á meðan veruleikinn er kannski miklu frekar Kúlúsúkk – Þórshöfn – Reykjavík .
" En ferðamenn eru sennilega ekki komnir til Reykjavíkur til að upplifa New York og það endurspeglast í frásögn ítalska rithöfundarins Nicola Lecca af því að koma til íslensku höfuðborgarinnar í fyrsta sinn .
Honum hafði verið sagt að hótelið sem hann dvaldist á væri í miðbænun en það var við Borgartún og þegar hann gekk upp á Laugaveg minnti verslunargatan hann helst á Moskvu .
Hann tók borgina ekki í sátt fyrr en hann uppgötvaði timburhúsin í miðbænum .
Síðan hefur hann komið aftur og aftur .
Viðtal Morgunblaðsins við Lecca er rifjað upp í bók Snorra .
Gömlu verbúðirnar við Geirsgötu þar sem hefur sprottið upp lista- og veitingahúsamenning á hafnarbakkanum eru gott dæmi um hvernig hægt er að nýta hús , sem áður þóttu varla tæk til neins nema niðurrifs .
Það iðandi mannlíf sem þar blómstrar er nú þegar farið að hafa aðdráttarafl fyrir ferðamennina .
" Maður getur spurt sig af hverju túristarnir heillast af þessu , " segir Snorri .
" Það er ekki eins og þeir séu einhverjar geimverur – þetta eru líka staðir sem okkur finnst skemmtilegir .
Þegar við búum til borg sem er þess virði að heimsækja hljótum við sjálf að njóta góðs af því í leiðinni .
Þær borgir , t.d. í Evrópu , sem gerðar voru upp eftir stríðið hafa náð að blómstra og draga til sín fólk og fjárfestingar .
Borgir sem hins vegar voru gerðar upp í kringum 1960 með hraðbrautum og niðurrifi eru í verri málum .
Við getum sagt að Reykjavík hafi sloppið fyrir horn því þó að mikið hafi verið rifið er enn töluvert samhengi í bænum og hann hefur upp á heilmikið að bjóða .
Það þarf bara að draga það fram .
" 