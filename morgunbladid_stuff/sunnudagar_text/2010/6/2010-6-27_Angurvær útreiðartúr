Fyrir réttum fjórum árum síðan eða svo glumdi í útvarpinu dægilega grípandi lag undir hinu miður hressilega nafni , " The Funeral " .
Þrátt fyrir þungbúinn titillinn og samsvarandi útlit meðlima ( tætingslegir skeggbragar , líkt og nýdregnir úr ræsinu ) flaug lagið inn á vinsældalista , glumdi í viðtækjum þeirra sem sigla helst um meginstrauminn og poppaði meira að segja upp í þáttum eins og Grey ' s Anatomy og viðlíka .
Band of Horses varð að hinni viðteknu jaðarsveit þeirra sem fíla alla jafna ekki slíka tónlist , " undarlega " hljómsveitin sem var í lagi að líka við og gaf viðkomandi pínulítið tónlistarsmekks-kredit að auki .
Að þessu gefnu var þeim sem eru með nefið upp í loftið í lófa lagt að líta niður á sveitina , enda viðtekin sannindi að það sem er vinsælt getur ekki verið gott .
Eða hvað ? Þó að stimpillinn " Fleet Foxes fátæka mannsins " hafi sosum átt ágætlega við um frumburð sveitarinnar , Everything All The Time ( 2006 ) , skipti hljómsveitin um gír á næstu plötu , Cease to Begin sem kom út strax ári síðar .
Sveitin hafði verið stofnuð á sínum tíma af félögunum Mat Brooke og Ben Bridwell en sá fyrrnefndi kvaddi með kurt eftir fyrstu plötuna og einbeitir sér nú að sveit sinni Grand Archives .
Bridwell var því skilinn einn eftir með kyndilinn og fórst honum ábyrgðin vel úr hendi , en á Cease to Begin var hljóðmyndin skerpt til muna og það var auðheyranlegt að tilgangur sveitarinnar var ekki sá að koma eins mörgum lögum og hægt væri inn í Grey ' s Anatomy á eins stuttum tíma og mögulegt væri .
Nægir að líta til hins frábæra opnunarlags , " Is There a Ghost " , þeirri röksemd til stuðnings .
Góður árangur þessara tveggja platna varð svo til þess að sveitin færði sig yfir til Columbia risans , en hún hafði áður verið á mála hjá litla risanum ódrepandi , Sub Pop .
Bridwell er nú sá eini sem er eftir af þeim hópi sem byrjaði þennan útreiðartúr og hefur hann lýst plötunni nýju sem " fyrstu " Band of Horses plötunni , þar sem nú sé loksins traustur og þéttur hópur sem skipi sveitina , en mikið meðlimaflökt einkenndi fyrstu árin .
Sveitin fer víða í yfirreiðinni í þetta sinnið , hagarnir bæði fjölærir og litskrúðugir .
Rokk , þjóðlagatónlist og kántrí ; nýbylgja og hreinasta popp rúlla um lögin þvers og kruss en allt þó hnýtt saman af þéttleika og fítonskrafti sveitar sem er klár í slaginn – og vel það .
Grenjað á gresjunni Band of Horses leita líkt og Fleet Foxes á náðir þjóðlagabundins rokks að hætti Byrds , Neil Young , The Band , Bob Dylan o.s.frv. Kántríið er þarna vissulega en ekki í jafnríkum mæli og þegar Ryan Adams leiddi jaðarkántrísenuna fyrir um tíu árum síðan .
Hér er meira um samhræring á nýbylgju og þjóðlagatónlist að ræða .
Svipaðar sveitir og þessar tvær sem nefndar hafa verið eru t.d. Blitzen Trapper frá Portland og Iron & Wine hefur líka verið hent í pottinn .
Senan er lítil en mikið í umræðunni og hver veit nema sprenging verði er næsta Fleet Foxes plata kemur út .
