Erling TV Klingenberg .
Aðrir þátttakendur : Helgi Svavar Helgason , Valdimar Kolbeinn Sigurjónsson , Ómar Guðjónsson , Heiða Eiríks , Bóas Hallgrímsson , Óttarr Proppé , Kvennakór Öldutúns , Karl Jóhann Jónsson og Klingenberg-klúbburinn .
Sýningin er opin alla daga nema þriðjudaga frá kl. 12-17 og fimmtudaga til kl. 20 .
Stendur til 20. júní .
Aðgangur ókeypis .
Heilmikið fjör var á opnun einkasýningar Erlings Klingenbergs í Hafnarborg hinn 21. maí sl. eins og sjá má á myndbandsupptöku , eins konar " bergmáli af viðburðinum " sem er meðal verka á sýningunni sjálfri sem stendur til 20. júní nk. Önnur verk á sýningunni eru einnig nátengd opnunargjörningnum , hvort heldur sem er sviðsmynd , auglýsingaskilti , kröfuspjöld , leikmunir eða skúlptúrar sem búnir voru til á opnuninni .
Sýningin hverfist um Erling sjálfan sem listamann og um leið spurninguna hvað það er að vera listamaður , en Erling hefur unnið á þessum nótum allt frá útskrift í Myndlista- og handíðaskólanum 1994 þegar hann blandaði saman í tölvu andlitsmyndum af sér og frægum listamönnum á borð við Kjarval , Erró og Jósef Beuys .
Æ síðan hefur listamaðurinn Erling T.V. Klingenberg verið í hlutverki sjálfhæðins hálfsnillings sem hefur breytt lífshlaupi sínu í listhlaup þar sem tilbúin og leikin frægð og frami er sett fram eins og um leikrit sé að ræða og áhorfendur virkjaðir sem klappstýrulið stjörnunnar .
Innbyggt í gjörninginn er andóf og afjúpun á listheiminum sem upphefur tilbúnar stjörnur en einnig samþykki og staðfesting á að slíkt er ásættanlegt ef það er gert í gríni .
Á sýningunni má sjá textaspjald með enskum tilvitnunum í ummæli vina listamannsins um hann sem hljóma eitthvað á þessa leið : Það er erfitt að útskýra Erling , hann er hrár , hann er sögumaður , drykkfelldur og góðhjartaður , klæðir sig eins og melludólgur , hefur leiðtogahæfileika , hann er einlægur , óútreiknanlegur , örlátur , upprunalega góður , náttúrutalent í listum , gáfaður , sláandi heiðarlegur , notar persónutöfra en getur einnig gert fólk brjálað af reiði , hann er hinn grímuklæddi herramaður og hjálpsami prestur .
– Orðræðan hefur sterka tilvísun í orðræðuna sem umvafði hugmyndina um rómantíska snillinginn , eina óhugnanlegustu mann- og kvenfjandsemimýtu sem vestrænt samfélag bjó til og þróaði fram á tuttugustu öld .
Hugmyndin um snillinginn yfirfærðist á mikla stjórnmálaleiðtoga og þegar Hitler komst til valda var hann af mörgum talinn ímynd snillingsins sem lætur stjórnast af " andanum " ( Zeitgeist ) , þar sem hann nemur undirmeðvitund og vilja fólksins , notar meðfæddar gáfur , persónutöfra , leiðtogahæfileika og ekki síst óútreiknanlegt skap sem er tilvísun í brjálæði og geðveiki .
Á sýningu Erlings má sjá vaxmynd af stjörnunni og málað portrett af vaxmyndinni ( bæði verkin gerð af öðrum listamönnum ) sem undirstrikar enn frekar að allt sjónarspilið er sett fram á forsendum tilbúnings og eftirhermu .
Vaxstyttan er vissulega af Erling en er samt , eins og í útskriftarverki hans , sambland af honum og huglægri ímynd Kjarvals og Beuys .
Styttan , portrettið og skjaldarmerkjaverkin bera keim af þjóðernisrómantík sem er afbökuð til hins ýtrasta og tengist upphafningu listamanna sem snillinga þjóðarinnar .
Á opnuninni fór Erling í kanínubúning og framdi gjörning þar sem hann lætur mjúka leirklumpa falla á gólfið úr mikilli hæð og eftir standa óvenjulegar höggmyndir sem þiggja form sitt af þyngdarlögmálinu , aðdráttarafli jarðar og falli .
Fall mannsins , sem búið var til úr leir samkvæmt Biblíunni , kemur upp í hugann og hugmyndin um listamanninn sem guð og skapara áréttast enn frekar í öðrum leirklumpagjörningi sem framinn var á opnuninni , gjörningi sem Erling hefur framið áður og felst í því að hafa samræði við leirklumpinn ( ríða efninu ) en slík verk hafa áður fengið hinn ísmeygilega titil " Grafið með gulrótinni " .
Á myndbandinu sést liststjarnan skríða undir sviðið sem rokkhljómsveitin var á , enda gluggi innbyggður í sviðsmyndina .
Áhorfendurnir sjá ekki hvað listamaðurinn er að bjástra en Kvennakór Öldutúns leiðir brekkusöng þar sem áhorfendur syngja brekkusönginn María María en textanum er breytt í endurtekið nafn listamannsins .
Seinna syngur kórinn upphafið og trúarlegt lag þegar listastjarnan rýfur gat á framhlið sviðsins og nær í stöpla tvo og síðan " holaða " leirklumpa sem hann setur ofan á .
Undir sviði má sjá skítug ummerki gjörningsins og það sem þar er gefið í skyn skrifast á perralegan hugsanagang áhorfenda .
Þessi gjörningur rímar við frægan gjörning Vitos Acconcis Seedbed frá árinu 1972 þar sem listamaðurinn hafði látið byggja falskt gólf í sýningarsalnum og þegar áhorfendur komu inn sáu þeir ekkert en listamaðurinn lét taka mynd af sér þar sem hann húkti undir gólfinu og runkaði sér .
Opnunin virðist hafa verið mikið sjónarspil sem ber keim af uppreisn , gríni og samstöðu sem minnir óneitanlega á kosningaframboðsgjörning Besta flokksins þar sem listin rennur saman við pólitíkina .
Sýningin sem eftir stendur er hins vegar eins konar skráning opnunarviðburðarins .
Allir töfrarnir eru horfnir og tómleikinn og innihaldsleysið skerandi eins og sprungin blaðra , það er ekkert á bak við grínið annað en afhjúpunin sjálf sem minnir nú vissulega á meira á gjörning Silvíu Nætur en Besta flokkinn , sem tókst að snúa athyglinni að uppbyggilegum vinkli innan afbyggingargrínsins á elleftu stundu og þannig snúa gríni í alvöru .
Sýningin heppnast fullkomlega .
Listamaðurinn Erling T.V. Klingenberg endurspeglar tíðarandann , hann flettir ofan af snillingshugtakinu með því að ofleika það .
Listrottustjörnusnillingnum tekst að láta áhorfendur lofsyngja sig þótt í gríni sé og að mínu mati virkar þetta allt saman , þó sem lofsöngur fáránleikans .
Persónulega hef ég engan smekk fyrir sýningunni og þessu trendi sem er áberandi í listheiminum .
Veit ekki hvort ég á að gefa fjórar stjörnur eða tvær , vera fagleg eða persónuleg .
Ákvað að gefa fjórar þar sem stjörnugjöfin vísar til listarinnar sem dægurmenningar og sem slík þá slær Erling genius í gegn .
Þóra Þórisdóttir 