Þá er hafinn aðalaðsóknartími sumarmyndanna , burðarvirkis kvikmyndaiðnaðarins , og þar af leiðandi sá tími sem skiptir hann mestu máli .
Fram til þessa hefur gengi " hákarlanna " verið dálítið dyntótt .
Nokkrir fyrirfram-smellir hafa valdið vonbrigðum , t.d. Hrói höttur , sem hefur gengið illa vestanhafs en bætt það aðeins upp á heimsvísu ; Prince of Persia : The Sands of Time er í rauninni skellur , svipaða sögu er að segja af The Bounty Hunter og fleiri A / B-myndum sem reiknað var með að skiluðu sér betur .
Ljósu punktarnir eru Alice in Wonderland , Shrek Forever After , Iron Man 2 , How to Train Your Dragon .
Með Sex and the City 2 getur brugðið til beggja vona .
Að jafnaði koma einhverjar " litlar " myndir á óvart , sem sýna sannkallað úthald og mala gullið hægt en bítandi .
Í sumar eru það einkum Date Night og örugglega Get Him to the Greek , sem falla undir þessa skilgreiningu .
Framleiðendur líta vonglaðir til hákarlanna sem þeir eiga eftir að sleppa út á markaðinn , en þeir eru almennt tveir um hverja helgi .
Það sem eftir lifir júní eiga þessir eftir að stinga upp kollinum í þetta 2.500 - 4.000 húsum : The A-Team , The Karate Kid , Toy Story 3 , Grown Ups , Knight & Day , The Last Airbender og The Twilight Saga : Eclipse .
Og þá eru júlí og ágúst eftir auk nokkurra sterkra septembermynda .
Ef við lítum aftur í tímann kemur í ljós að fyrir 10 árum var það Mission Impossible 2 sem trónaði á toppnum á þessum árstíma og , nokkuð óvænt , Big Momma ' s House , gamansmellurinn hans Martins Lawrence .
Árið 1995 var Casper á toppnum , ásamt The Bridges of Madison County , Die Hard : With A Vengeance og Braveheart .
Fyrir þá sem muna hópuðust gestir fyrir tveimur áratugum á stórsmellinna Total Recall og Back to the Future Part III. Sláum botninn í þessa upprifjun með júnísmellinum fyrir aldarfjórðungi , sem var enginn annar en gamall kunningi , Rambo : First Blood Part II , sem trekkti langflesta gesti í bíó í júní árið 1985. saebjorn@heimsnet.is Sæbjörn Valdimarsson 