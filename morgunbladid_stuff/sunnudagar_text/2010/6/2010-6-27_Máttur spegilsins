Þrjátíu ár eru liðin frá því að Vigdís Finnbogadóttir var kjörin forseti Íslands þann 29. júní árið 1980 , fyrst kvenna til að ná kjöri sem forseti í heiminum .
Í tilefni af þessum tímamótum heldur Laura Liswood , formaður samtakanna Council of Women World Leaders , sem eru samtök kvenforsætisráðherra og -forseta , fyrirlestur hér á landi .
Ber fyrirlesturinn yfirskriftina " Máttur spegilsins " .
" Með kjöri Vigdísar sem forseta sköpuðust ný tækifæri fyrir ungar konur alls staðar .
Hér var komin ný tegund af leiðtoga fram á sjónarsviðið og konur höfðu nýja framtíðarmöguleika , hvað þær gætu orðið .
Skyndilega gátu þær speglað sjálfar sig í kvenforseta , " segir Liswood .
Sem dæmi um þessa breytingu á hugarfari nefnir hún sögu sem Vigdís sagði henni eitt sinn .
" Hún sagði mér sögu af því að þegar hún var búin að vera átta ár í embætti var hún að ferðast hringinn í kringum landið og tala við skólabörn sem voru yngri en átta ára .
Börnin héldu að aðeins konur gætu verið forsetar og strákarnir spurðu hvort þeir gætu líka orðið það .
" Auk þess ætlar Liswood að ræða um hvað það er sem einkennir góða leiðtoga , eins og Vigdísi .
" Þeir eru ástríðufullir eins og Vigdís vissulega er um tungumál , kvenréttindi og umhverfið , svo eitthvað sé nefnt .
Hún er líka ein af þessum manneskjum sem láta fólki líða betur með sjálft sig .
Hún er samúðarfull með mikla tilfinningagreind .
" Liswood segir bæði góðar og slæmar fréttir af kvennabaráttunni síðan Vigdís var kjörin forseti .
" Þegar við stofnuðum samtökin voru fimmtán konur í þeim , í dag eru þær í kringum fjörutíu .
Þá hefur konum fjölgað á þjóðþingum um 20% en þetta er mjög hæg fjölgun .
Margir töldu þessa þróun verða hraðari en þó hafa framfarir orðið víða .
Þó eru ennþá til lönd eins og Jemen sem eru nærri botninum varðandi réttindi kvenna eins og kosningarétt og heilbrigðisþjónustu þar sem mikið starf er enn óunnið .
" Hún segir kjör Vigdísar þó hafa verið stórt skref fram á við í baráttunni þar sem alger skortur hafi verið á konum í forystu stjórnmálanna .
Að sögn Liswood er það mikilvægt þjóðfélaginu að konur komi að stjórnun jafnt við karla .
" Konur eru helmingur mannkynsins svo það hníga sterk jafnréttisrök að því að hlutur kynjanna sé jafn í stjórnmálum .
Hvernig á land að þróast fram á við án þátttöku helmings þegnanna ? " Hún segir þó ekki sjálfgefið að allir kvenleiðtogar séu frábærir , ekkert frekar en karlar .
" En konur koma oft með annars konar reynslu að borðinu , annað gildismat , aðferðir og jafnvel fólk með sér .
Þær búa yfir sköpunargáfu og breiðri yfirsýn .
Konur eru líka gjarnan aldar upp öðruvísi en karlar .
Þær hafa tvímælalaust eitthvað nýtt fram að færa .
" kjartan@mbl.is 