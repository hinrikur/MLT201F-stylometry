Dýrafjarðarræða Jóhönnu verður sjálfsagt nokkuð lengi í minnum höfð .
Reyndar kemur svo sem engin minnisstæð ræða frá henni upp í hugann .
Sjálfsagt er hægt að telja forsætisráðherranum sitthvað til tekna , en ræðuskörungur er hún naumast talin .
Flestir þeir sem flutt hafa margar ræður um dagana eiga sína hortitti sem þeir vildu gjarnan gleyma .
Oftar skjótast þeir fremur upp í óskrifuðum ræðum en þrælunnum hátíðarræðum , sem margir hafa lesið yfir .
Og þeir eru mjög misóheppilegir .
Á 17. júní , á Austurvelli er einkar kauðskt að upplýsa að hvorki forsætisráðherrann sjálfur né ráðuneyti hans þekktu fæðingarstað Forsetans , afmælisbarns dagsins , sjálfstæðishetjunnar sjálfrar .
Þetta var svo afburða klaufalegt að jafnvel unglingar á Austurvelli fóru hjá sér .
En þó flokkast atvikið ekki undir meiri háttar slys .
Vont en annað verra En það gerir hitt óhappaatvik dagsins hins vegar .
Sú gjörð utanríkisráðherrans , sem með þegjandi samþykki ríkisstjórnarinnar knúði á um að mál Íslands gagnvart Evrópusambandinu væri tekið til afgreiðslu á þjóðahátíðardegi Íslendinga , var í senn smekkleysa og ósvífni .
Þar eiga við orð eins þekktasta utanríkisráðherra sögunnar , Talleyrands : Þetta var ekki glæpur , þetta var verra en glæpur , þetta var heimska .
Hráskinnaleiknum um Evrópusambandsaðild þarf að ljúka .
Hann hófst á sögulegum svikum .
Hann er byggður á fölskum forsendum .
Þær voru undirstrikaðar enn á ný þann 17. júní síðastliðinn .
Aðildarviðræðurnar snúast ekki um " hvað Íslendingar geti fengið " eins og látið var .
Þær snúast einvörðungu um hversu fljótt Íslendingar geta lagað sig að reglum sambandsins .
Talsmenn Evrópusambandsins hafa ekki farið í neinar felur með þá stöðu .
Hvers vegna skyldu þeir gera það ? Hún liggur á borðinu og hún liggur í augum uppi .
En talsmenn íslensku þjóðarinnar kjósa hins vegar farveg falsana og ósanninda af því þeir óttast réttilega að leið sannleikans sé þeim kirfilega lokuð .
Það voru mikil vonbrigði að sjá hvernig formaður samninganefndar Íslands , embættismaður í utanríkisráðuneytinu , kaus að haga orðum sínum , eftir að fréttirnar bárust frá Brussel .
Embættismaðurinn virðist telja að honum sé óhætt að miða trúverðugleikastig sitt við það sem gildir um yfirmanninn , utanríkisráðherrann .
Enginn embættismaður hins íslenska stjórnkerfis getur leyft sér að setja markið svo lágt vilji hann halda í þó ekki væri nema bút af æru og virðingu .
Fréttir allra þeirra erlendu fjölmiðla sem um málið fjalla af einhverri alvöru og þunga bera með sér að ranglega er frá málum skýrt af hálfu hins íslenska embættismanns .
Jafnvel þar sem þeir vitna beint í orð hans sjálfs má berlega sjá , að hann svarar þar öðru vísi en gagnvart " heimamarkaðnum " .
Þetta er mjög dapurlegt að sjá , en því miður í góðu samræmi við allan annan málatilbúnað í málinu .
Skrítið viðtal Vegna samþykktar ESB hafði Mbl.is allítarlegt viðtal við Össur Skarphéðinsson .
Það var skrítið viðtal og næstum því óþægilegt aflestrar .
Ráðherrann talaði eins og upp úr nokkurra ára gömlum áróðursbæklingi Evrópusambandsins .
Þar fór hann ekki bara fjarðavillt eins og foringinn í forsætisráðuneytinu heldur öfugt og afturábak með allt sem nú er að gerast í Evrópu .
Þess vegna hlaut áróðursbæklingurinn sem hann las upp úr að vera orðinn gamall og snjáður , því sambandið sjálft myndi ekki í dag láta öll þau öfugmæli frá sér fara .
Efnahagur fjölmargra ESB- og evruríkja er á brauðfótum .
Kenningar um að hin sameiginlega mynt myndi tryggja sameiginlegan styrk eru á fótum sömu gerðar .
Háværar kröfur eru um að skerða verði það velferðarstig sem stjórnmálamenn töldu sig hafa tryggt í álfunni .
Atvinnuleysi er komið yfir 20 prósent í einstökum löndum og ungt fólk býr við allt að 40 prósent atvinnuleysi .
Ungdómur Evrópu er því í senn vonlaus og vonsvikinn .
Stuðningur við evruna fer þverrandi í aðildarlöndunum og víðast kominn meirihluti fyrir því að leggja hana af og taka hinar gömlu heimamyntir upp á ný .
Evrópufræðingar , sem svo eru kallaðir , benda hins vegar á , með öðru orðalagi þó , að leiðtogar Evrópu hafa aldrei gert neitt með afstöðu fólksins í einstökum Evrópulöndum .
Því sé álit þess ekki í raun alvarleg hættumerki fyrir gjaldmiðilinn .
Óviðráðanlegur vandi En öðru er erfiðara að horfa fram hjá .
Þannig hefur Seðlabanki Evrópu þegar varið 47 milljörðum evra til kaupa á skuldabréfum á Grikkland , Portúgal og Írland .
Þjóðverjar halda því fram að franskir bankar hafi notað tækifærið og dengt slíkum bréfum yfir á seðlabankann , á meðan þýskir bankar hafi látið sig hafa það að halda sínum pappírum í samstöðuskyni .
Þetta sé skrítin framkoma og sýni litla tryggð á sama tíma og frönsk yfirvöld hamra á þýskum með áskorunum um að þau taki þátt í björgunaraðgerðum vegna evrunnar .
En svo vondar sem þessar deilur eru og önnur merki um sundrungu á svæðinu er hitt verra að matsfyrirtækið Fitch segir þessa 47 milljarða evra sem notaðir hafa verið í uppkaupin aðeins dropa í hafið .
Hundruð milljarða evra þurfi að koma til svo kerfið hrynji ekki .
Slíkar fjárhæðir vilja þýskir ekki samþykkja , hvorki stjórnmálamenn í Berlín , né þeir sem sitja í bankastjórninni í Frankfurt .
Í ljósi alls þessa eru ummæli íslenska utanríkisráðherrans furðuleg og fjarstæðukennd .
Vel má vera að hann viti ekki betur .
Sé svo er hann örugglega eini utanríkisráðherrann í hinum vestræna heimi sem er svo grænn .
Er það þekkingarleysið öllu alvarlegra en það sem féll til Dýrafjarðar á þjóðhátíðardaginn .
En ágreiningurinn í Evrópu snýst ekki einvörðungu um hversu miklu af illseljanlegum skuldabréfum Evrópski seðlabankinn á að sanka að sér til að endurvekja traust á aðildarlöndunum sem skuldabréfaútgefendum .
Deilan er enn meiri um þær kvaðir sem ESB og AGS setja á þau lönd sem leita þangað eftir aðstoð í neyð .
Sú deila harðnar með degi hverjum .
Nú síðast sendu 100 ítalskir hagfræðingar frá sér yfirlýsingu , þar sem þeir fundu aðgerðunum flest til foráttu og fullyrtu að þær myndu í raun hafa öfug áhrif við það sem til var stofnað .
Þeir halda því fram að niðurskurðaraðgerðirnar sem krafist væri í skiptum fyrir aðstoð myndu leiða til niðursveifluspírals sem tæki stjórnlaus að lúta sínu eigin lögmálum .
Slík atburðarás væri fjarri því fallin til þess að halda evrusvæðinu saman .
Þvert á móti myndi hún leiða til þess að hin veikari ríki myndu slöngvast út úr myntsamstarfinu .
Önnur ríki myndu þá hraða sér þaðan í þeim tilgangi að tryggja sjálfstæði sinna eigin seðlabanka og leitast af fremsta megni við að tryggja atvinnu heima hjá sér .
Gegn betri vitund ? Í ljósi alls þessa sem nú er að gerast í Evrópu er neyðarlegt að lesa ummæli þau sem höfð eru eftir íslenska utanríkisráðherranum .
Vitað er að hann hefur ekki fylgst náið með því sem er að gerast í þeim málaflokki sem undir hann heyrir .
En hin almenna þróun í Evrópu getur ekki hafa farið svo fullkomlega fram hjá honum sem viðtalið gefur til kynna .
Þá er einungis annar kostur augljós .
Hann er sá að ráðherrann sé hiklaust að tala gegn betri vitund .
Það verður ekki sagt um dýrafjarðarræðu Jóhönnu .
Hún og ráðuneytið voru ekki betur að sér í sögu og landafræði Íslands en þetta .
Það er bara leiðinlegt , en hitt er alvarlegt .
