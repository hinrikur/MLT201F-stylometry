Ég ætla að drepa mig , " segir gamli , hvítskeggjaði og hokni maðurinn sem stendur frammi fyrir troðfullum sal í Háskóla Íslands .
" Ég geri það á öllum fyrirlestrum mínum .
" Því næst tekur hann sig til og gleypir innihald heillar flösku af töflum sem hann segir áhorfendum að innihaldi arsenik .
Ótrúlegt nokk stendur maðurinn keikur eftir eins og ekkert hefði í skorist .
Ótrúlegt við fyrstu sýn .
Töflurnar eru nefnilega hómópatalyf .
Blekkingar eru ær og kýr James Randi .
Hann starfaði sem töframaður til fjölda ára og það var hann sem leiddi saman sjónhverfingateymið Penn og Teller sem margir kannast við úr samnefndum þáttum þeirra félaga .
Þegar hann fékk leið á því að hanga á tánum neðan úr lofti í spennutreyju , eins og hann kemst sjálfur að orði , hóf hann að halda fyrirlestra um allan heim um gervivísindi og allrahanda kukl , hjátrú og bábiljur .
Útlit hans blekkir einnig .
Þrátt fyrir að vera á níræðisaldri og líta út fyrir það , er hugsun hans leiftursnögg og skopskynið flugbeitt og drjúpandi af kaldhæðni .
Ég spyr hann um sjálfsmorðsatriðið sem hann segir að hann framkvæmi yfirleitt með svefntöflum .
" Vinur minn sem er góður í útreikningum tjáði mér að ef ég ætlaði að fá eina sameind af koffíni úr hómópatískum svefntöflum – svo rugluð er hómópatía að koffín er notað gegn svefnleysi ! – þá þyrfti ég að gúffa í mig 16 sundlaugum fullum af pillum , " segir Randi .
Hann var því aldrei í neinni hættu þegar hann tæmdi pilluglasið af arseniki , enda innihald þeirra eins útvatnað og koffínið í svefntöflunum .
Tilgangurinn var sá einn að sýna fram á skrum þess sem hann kallar skottulækningar .
" Hómópatía er eitt elsta dæmið um skottulækningar í heiminum enda búin að vera við lýði í um 200 ár .
Upphafsmaður hennar var maður sem hafði þá undarlegu hugmynd að ef þú tekur snefil af efni sem veldur vandamáli þá læknist það .
Auðvitað stendur ekki steinn yfir steini í því vegna þess að virka efnið er svo útvatnað að það er ekkert eftir af því .
" Samkvæmt kenningum smáskammtafræðinnar eru virku efnin í lyfjunum leyst upp í vatni , yfirleitt í svo veiku hlutfalli að ekkert er eftir af efninu .
Það komi þó ekki að sök því vatnið búi yfir nokkurs konar minni eða titringi frá uppleysta efninu .
Því uppleystara sem efnið sé , því sterkara sé lyfið .
" Þeir segja auðvitað að það þurfi ekkert lyf að vera til staðar út af titringnum , " segir Randi .
" Skammtatitringi hvorki meira né minna , svo það hlýtur að vera sérstaklega öflugt .
Hvernig er hægt að gagnrýna svona rök ? " segir Randi og kímir .
" Einn kvilli er þó til , " segir hann um leið og hann dregur fram veskið sitt , sem smáskammtalækningarnar geta læknað .
Ef þú glímir við bólgið veski þá getur hómópatía bjargað því fyrir þig á svipstundu ! " Rannsakandi hins yfirskilvitlega Sem fyrrverandi töframaður er Randi sérfræðingur í listinni að blekkja fólk og hvernig fólk blekkir sjálft sig .
Hann dregur úr pússi sínu nokkrar smámyntir og leikur með þær í höndunum .
Hann hendir þeim úr hægri hendinni yfir í þá vinstri en þegar hann opnar vinstri lófann er hann tómur , eins og fyrir töfra .
Auðvitað notaði Randi aðeins hljóðið í myntunum og augnaráðið til þess að afvegaleiða en blaðamaður er engu að síður gabbaður upp úr skónum .
" Fólk telur sig ekki geta verið blekkt .
Það heldur að það sé svo snjallt að það sé ekki hægt að plata það .
Þetta er hættuleg hugsun því það eru auglýsingar og afætur með annarlegar hvatir sem reyna sitt besta til þess að hafa af fólki fé þess , öryggi og framtíð með blekkingum .
Meira að segja vísindamenn hugsa í beinni línu og ná ekki út fyrir kassann .
Ég vildi mun frekar sýna töfrabrögð fyrir fullum sal af fólki með doktorsgráðu en fyrir átta til níu ára gamla krakka .
Börnin draga ekki sömu ályktanir .
Þau sjá mig ekki setja myntirnar í höndina svo þau gera ekki ráð fyrir því að þær séu þar .
Þau eru ekki nógu snjöll til að vera göbbuð , " segir Randi .
Kunnáttu sína í blekkingum hefur Randi notað til þess að rannsaka dæmi um fólk sem heldur því fram að það hafi yfirnáttúrulega hæfileika .
Hann segist ekki vera í þeim bransa að afhjúpa svindlara enda gefi hann sér ekki neitt fyrir fram um það sem hann rannsakar .
Oft afhjúpar hið meinta kraftaverkafólk sjálft sig hins vegar .
Ísraelsmaðurinn Uri Geller er dæmi um þetta , segir Randi .
Geller varð heimsfrægur á áttunda áratug síðustu aldar þegar hann kom margoft fram í sjónvarpi þar sem hann sagðist geta beygt skeiðar með hugarorkunni .
Randi skrifaði meðal annars bók um Geller þar sem hann sýndi fram á að hann væri lítið annað en sjónhverfingamaður .
" Haltu í sinn hvorn endann á þessari teskeið fyrir mig , " segir Randi við blaðamann og réttir fram skeiðina sem hann er búinn að vera að hræra í kaffibollanum sínum með .
Randi heldur sjálfur um miðja skeiðina og nuddar rólega þar til hún linast og bognar og á endanum dettur hún í sundur á borðið fyrir framan okkur .
Meint afrek Gellers eru kannski ekki eins einstök og af var látið .
Fræg var sneypuför Gellers í The Tonight Show Johnnys Carson árið 1973 þar sem Randi hafði verið fenginn til að koma í veg fyrir að Geller hefði nokkur brögð í tafli .
Með leikmunum sem Carson hafði sjálfur valið og aðstoðarmenn hins meinta kraftaverkamanns höfðu ekki getað átt við fyrirfram gat Geller ekkert gert en sagðist sjálfur ekki vera í stuði það kvöld .
Það voru þó ekki bara skeiðar sem beygðust ekkert í þættinum , því almenningsálitið breyttist ekkert og Geller er enn starfandi í dag .
" Hann er eins og ósökkvandi gúmmíönd sem spýtist alltaf upp aftur , " segir Randi .
" Fólk hlustar ekki .
Ég hef afhjúpað heilara á afgerandi hátt en fólk vill samt trúa á þá .
Það er eins og sauðfé sem heldur áfram í sláturhúsið .
Þetta er eins og í trúarbrögðum .
Fólk fórnar öllu fyrir manninn uppi á himnum .
Er hann til ? Ég veit ekki , segir fólk , en það er auðveldara að trúa því .
Fólk vill fara auðveldu leiðina .
" Fjölmiðlar sökudólgar Randi ber fjölmiðlum ekki vel söguna ; hann ásakar þá um æsifréttamennsku .
Þeir beri hluta ábyrgðarinnar á mörgum ranghugmyndum almennings um hvernig heimurinn virkar .
" Almennt talað held ég að fjölmiðlunum sé alveg sama .
Ef mögulegt efni er áhugavert þá skiptir engu hvort það sé satt eða hvort það sé skaðlegt fólki , öllu máli skiptir hins vegar að styrktaraðilar haldi áfram að kaupa auglýsingar .
Þetta er ekki ábyrg hegðun heldur er níðst á fólki .
" Hann tekur bandaríska miðilinn Sylviu Browne sem dæmi um þessa samsekt fjölmiðlanna .
" Hún er víðfræg aðallega vegna eins sjónvarpsmanns , Montels Williams , en hún kemur vikulega fram í þættinum hans .
Hún segist geta talað við látið fólk .
Það get ég reyndar líka , " segir Randi sposkur á svip .
" Halló , " kallar hann út í tómið en fær ekkert svar .
Andarnir eru ef til vill ekki komnir á fætur svo snemma morguns .
" Hvort látna fólkið svarar er aðalatriðið .
En Williams ver hana , alveg sama hversu rangt hún hefur fyrir sér , að hún hafi meint annað eða ruglast .
Þegar hann var svo spurður í útvarpsþætti hvort hann hefði trú á miðlum þá þvertók hann fyrir það , sérstaklega ekki á Sylviu Browne .
Það sem hún gerði hins vegar væri að selja vörurnar sem styrktaraðilar þáttanna auglýstu hjá þeim .
Honum var alveg sama hvort það sem hún segði væri satt eða ekki .
" Svikahrappar eða fórnarlömb ? Heldur hann sjálfur að þeir sem hann nefnir kuklara eins og hómópatar séu svikahrappar eða að þeir sjálfir séu einnig auðtrúa fórnarlömb blekkinga ? " Hómópatar komast að því eftir einhvern tíma að aðferðirnar virka ekki en halda samt áfram því þeir eru að græða pening af því .
Bandaríska lyfjaeftirlitið leyfir hómópötum að rukka 70% meira fyrir hómópatalyf en fyrir raunveruleg lyf .
Tökum dæmi um hefðbundið lyf gegn kvefeinkennum .
Það er einnig hægt að fá það sem hómópatalyf með sérstakri merkingu þess efnis en það selst á 70% hærra verði þó innihaldið sé nákvæmlega það sama .
Fólk kaupir það vegna þess að það sér hómópatíumerki á flöskunni og heldur þá að hún virki .
Eftirlitið á að felast í því að verja fólk sem er nógu kjánalegt til að kaupa þetta .
" Hvað með fólk sem segir að því líði betur af meðferð hómópata ? Af hverju þarf að gera athugasemdir við fólk sem er ánægt og sannfært ? " Hvernig veistu að þér líður betur ? Það er hægt að fara margar leiðir til að líða betur .
Þú getur tekið snafs eða reykt gras , þá líður þér betur .
Þetta er spurning um hvort þú vilt að þér líði betur eða hvort þú vilt að þér batni .
Ef þú vilt lyfleysuáhrif , þá er það fínt í tuttugu mínútur .
Þau munu hins vegar ekki lækna þig , aðeins láta þér líða betur í smástund .
" Fólk deyr vegna ranghugmynda Sjóður James Randi í Flórída í Bandaríkjunum , James Randi Educational Foundation , hefur lengi boðið hverjum sem getur fært sannanir fyrir yfirskilvitlegum fyrirbærum milljón dollara í nokkurs konar fundarlaun .
Randi segir hundruð manna hvaðanæva úr heiminum hafa sótt um en enginn hafi staðist prófanir vísindamannanna sem sannreyna fullyrðingarnar .
Hvað er það sem drífur Randi áfram og til þess að eyða slíkum tíma og orku í að berjast gegn hindurvitnum og falsvísindum ? " Fólk þarf að fá að vita þessa hluti ef það vill það sjálft .
Það er orðatiltæki sem segir að þú getir leitt hross að vatnsbóli en þú getir ekki látið það drekka .
Ég gef fólki það sem ég tel vera staðreyndir og ég fæ bréf á hverjum degi frá fólki sem þakkar mér fyrir og segir mig hafa haft áhrif á hugsunarhátt þess .
Það er það sem gerir það þess virði .
Þess vegna kem ég hingað , til þess að brýna fyrir fólki að það sé hægt að blekkja það .
Fólk deyr út af þessu falsi .
Fólk fer til hómópata , hættir að taka krabbameinslyfin sín og deyr jafnvel .
Það hefur gerst , " segir Randi .
Eins og gefur að skilja er hann ekki hrifinn af trúarbrögðum sem hann kallar skipulagða hjátrú sem engar sannanir séu fyrir .
" Það eru engin sönnunargögn sem sýna fram á að æðri máttarvöld séu til .
Vissulega er mörgum spurningum ósvarað en vísindin finna ný svör við þeim á hverjum degi .
Þau gera okkur kleift að sigrast á erfiðleikum og skilja heiminn betur .
Vísindin hafa ekki leyst öll vandamál enda er starfi vísindamanna aldrei lokið , það vakna alltaf nýjar og nýjar spurningar eftir því sem við lærum meira .
Í trúarbrögðum er aftur á móti öllum spurningum þegar svarað í helgum bókum .
" Randi segir trú ekki vera frábrugðna öðrum ranghugmyndum og að hún hafi kostað mikla peninga og mannslíf .
" Ég nefni presta , eins og sjónvarpsprédikarana í Bandaríkjunum , sem lemja sjúkt fólk í hausinn og segja því að það sé læknað .
Seinna deyr þetta fólk í einrúmi og enginn veit af því .
Þegar þú ert með furðulegan átrúnað af þessum toga sem byggist ekki á neinu áþreifanlegu líður siðmenningin fyrir það .
Það er kominn tími til þess að fólk vaxi úr grasi og byrji að lifa á 21. öldinni , ekki þeirri fjórtándu .
" 