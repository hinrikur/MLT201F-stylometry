Þann 6. júní , voru liðin 100 ár frá fæðingu Unndórs Jónssonar .
Hann fæddist á Hallgilsstöðum í Hörgárdal og foreldrar hans voru Jón Melstað og Albína Pétursdóttir .
Hann nam hagfræði við Háskólann og starfaði lengst af hjá Ríkisendurskoðun .
Eftirlifandi kona hans er Guðrún Símonardóttir og afkomendur 49 .
Unndór lést af slysförum 11. febrúar 1973 .
Faðir minn Unndór Jónsson hefði orðið hundrað ára þann 6. júní síðastliðinn .
Í því tilefni langar mig að minnast hans með nokkrum orðum .
Pabbi var norðanmaður og átti uppruna sinn að rekja norður í Hörgárdal í Arnarneshreppi við Eyjafjörð .
Hann var elstur sjö systkina og var sá eini í fjölskyldunni sem fór suður eftir að hafa lokið stúdentsprófi frá MA árið 1936 þá tuttugu og sex ára gamall .
Í Reykjavík stofnaði hann heimili með mömmu minni Guðrúnu Símonardóttur ættuð frá Stokkseyri en þau giftu sig 5 .
Október 1940 .
Foreldrar pabba voru þau Jón Stefánsson Melstað og Albína Pétursdóttur .
Jón hafði sótt búfræðimenntun frá Noregi og hann og amma reistu bú sitt að Hallgilsstöðum sem var næsti bær við Möðruvelli í Hörgárdal. Afi gat notað menntun sína til jarðarbóta á landareigninni og var jafnframt óspar á aðstoð og ráðgjöf til sveitunga sína .
Í föðurgarði hafði pabbi kynnst hugsjónum samvinnustefnunnar og mótuðust skoðanir hans til landsmála af þeim .
Systkini pabba voru Pétur , Valdimar Ingiberg , Ragnheiður , Valtýr Stefán , Dýrleif Melstað og Eggert .
Eggert er sá eini systkinanna sem er á lífi .
Hálfbróðir pabba var Anton Valdimar sem lést 11 ára gamall.Mamma og pabbi eignuðust fimm börn .
Gerður þáttagerðarmaður er elst fædd 1941 , Albína leikskólastjóri ( 1947 ) , Þórdís skrifstofustjóri ( 1949 ) , Jón Egill stjórnsýslufræðingur ( 1951 ) og Símon Reynir tæknifræðingur ( 1956 ) .
Pabbi lést með sviplegum hætti árið 1973 þá aðeins 62 ára gamall .
Slysið átti sinn þátt í að við systkinin og makar ásamt mömmu syrgðum hann mikið og höfum m.a. vitjað leiði hans tvisvar á ári allar götur síðan frá andláti hans .
Pabbi var kominn yfir fertugt þegar hann átti mig og ég náði að verða honum samferða í rúma tvo áratugi. Margs er að minnast .
Ófáar voru sundlaugaferðir í gömlu laugarnar í Laugardalnum , skíðaferðir í Hveradalina og menntaskólaselsins við Hveragerði , göngutúrar á Úlfarsfellið , tjaldferðir og sölutúrarnir um landið .
Pabbi starfaði sem fulltrúi hjá Ríkisendurskoðun síðustu æviárin en notaði sumarleyfin sín m.a. í sölutúra fyrir sælgætisfyrirtæki og fór hringinn í kringum landið með sýnishorn og tók niður pantanir .
Þetta sumarstarf fórst honum vel úr hendi þar sem hann átti gott með öll samskipti við fólk , og átti auðvelt með að koma orðum á hugsanir sínar .
Bræður pabba fyrir norðan sem ráku flutningafyrirtækið Pétur & Valdimar komu síðan pöntununum á rétta staði en þeir höfðu fastar ferðir milli Reykjavíkur og Akureyrar .
Ég hef oft furðað mig á því hve margir muna eftir pabba mínum jafnvel löngu eftir andlát hans .
Kristján Eldjárn forseti orti landsþekktar vísur um pabba " Unndórsrímur Jónssonar " sem voru grínvísur milli tveggja bekkjarfélaga úr MA og fóru þær víða .
Stuðningsmenn Gunnars Thoroddsen prentuðu þessar vísur í stóru upplagi og dreifðu og vildu með því koma í veg fyrir að Kristján yrði forseti .
En þeir höfðu ekki árangur því vísurnar voru fyndnar og vel ortar og sumir halda því jafnvel fram að Kristján hafi orðið forseti m.a. vegna vísanna .
Burtséð frá vísunum þá var pabbi á margan hátt eftirminnilegur .
Hann átt afar auðvelt með að umgangast fólk jafnt vini sína sem ókunnuga og hafði mikla hæfileika til að koma fólki til að hlæja hvernig svo sem menn voru stemmdir fyrir .
Hann var hagmæltur , stálminnugur á kveðskap og hafði góða eftirhermuhæfileika .
Hvort sem var á förnum vegi eða á góðum stundum á mannamótum nutust þessir hæfileikar hans og ævinlega gat hann dregið til sín athygli .
Á mannamótum meðal skólafélaga , vina eða ættingja tók pabbi ævinlega til máls og fór þá á kostum í frásögn og húmor .
Það var alltaf gerður góður rómur af ræðu hans. Pétur sem var árinu yngri en pabbi hafði einnig þessa frásagnar- , hagyrðings- og eftirhermugáfu .
Það var hin mesta skemmtun að fylgjast með þeim bræðrum þegar þeir hermdu eftir sveitungum sínum og samferðamönnum og sögðu sögur .
Við systkinin bárum ómælda virðingu fyrir pabba okkar og sóttumst eftir samveru við hann .
Maður fann líka að hann vildi taka okkur með sér í fríum sínum .
Eins og það var nú gaman að fara með honum keyrandi þá var að sama skapi ekki jafn auðvelt að fylgja honum eftir fótgangandi niður í bæ .
Það virtist sem hann þekkti annan hvern mann og alltaf þurfi hann að spjalla og spyrja frétta .
Maður var oft ansi feginn þegar samtali lauk en þá leið ekki á löngu að hið næsta tæki við með nýrri bið. Pabbi var einstaklega barngóður og gerði aldrei upp á milli okkar systkinanna .
Við áttum öll vísan stað í hjarta hans .
Ég er afar þakklátur fyrir að hafa kynnst pabba .
Hann sagði margar skemmtilegar sögur af sér frá sínum yngri árum meðan hann var fyrir norðan .
Á menntaskólaárunum var hann gangavörður í MA en það embætti höfðu einungis hreystimenni .
Gangavörðurinn þurfti að sjá til þess að allir færu út í frímínútum og maður getur vel ímyndað sér að þurft hafi mikla hörku og eftirfylgni að ýta Norðlendingum út í norðangarrann. Ég hafði fengið að heyra ýmsar útgáfur af viðureign pabba við skólafélaga sem kusu frekar að vera í hlýjunni en híma út í nepjunni í frímínútunum .
Í sambandi við hreystisögur þá er ólíku saman að jafna að heyra annars vegar eða sjá og upplifa hins vegar .
Það var því afar áhugavert fyrir mig að upplifa eitt sinn hvers pabbi var megnugur .
Eitt af áhugamálum pabba var að spila á spil með spilafélögum sínum .
Sonur eins spilafélaga pabba bankar upp á eitt sinn þegar þeir sitja að spilum og vill fá bíl föður síns lánaðan .
Faðirinn neitaði enda var sonurinn ölvaður .
Eiga þeir harðorð orðaskipti sem endar með því að sonurinn sem var kraftalegur ungur maður sparkar upp hurðinni út á stigagang. Pabbi rýkur til og þeir lenda saman og ekki líður á löngu en pabbi hefur snúið hann niður og setur á hann hálstak .
Stuttu síðar biðst maðurinn vægðar .
Þarna sá ég með eigin augum hvað pabbi gamli gat gert 56 ára gamall þegar hann var að verja heimili sitt .
Mesta gæfa pabba var að kynnast mömmu sem lifir pabba á þessum merku tímamótum .
Hún stóð alltaf eins og klettur við hlið hans , var fjármálastjórinn og rekstrarstjórinn á heimilinu og pabbi leitaði ævinlega til hennar þegar hann vantaði orð í vísustúf eða umsögn varðandi kveðskap. Í mömmu bjuggu ótrúlegir hæfileikar á mjög breiðu sviði og saman gerðu pabbi og mamma heimilið að Hagamel 25 að góðu heimili sem gott var að alast upp og fyrir gesti heim að sækja .
Saga pabba verður ekki öll sögð með þessum fátæklegu orðum .
Eftir hann liggja ýmsar vísur en aðeins brot af þeim hafa verið skrifaðar niður og varðveist .
Hins vegar hefur hann skilið eftir sig minningar í hjörtum okkar sem kynntumst honum og efst í huga mér er réttlætistilfinningin sem hann hafði í ríkum mæli , hversu barngóður hann var og samúðin með þeim sem minna mega sín í þjóðfélaginu .
Pabbi hafði stórt hjarta og hjálpaði öllum sem til hans leituðu. Blessuð sé minning Unndórs Jónssonar frá Hallgilsstöðum .
Jón Egill Unndórsson .
