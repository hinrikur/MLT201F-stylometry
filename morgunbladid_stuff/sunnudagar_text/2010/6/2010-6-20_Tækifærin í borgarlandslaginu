Þessi gömlu timburhús eru gjarnan töluð niður með því að kalla þau kofa og fúaspýtur auk þess sem því er iðulega haldið fram að það þurfi að gera svo mikið fyrir umhverfi þeirra .
Umhverfið í sjálfu sér býður hins vegar upp á svo mörg tækifæri að það þarf engar stórkostlegar hrossalækningar , " segir Snorri Freyr Hilmarsson í fróðlegu viðtali Bergþóru Njálu Guðmundsdóttur í Sunnudagsmogganum í dag .
Snorri Freyr hefur sent frá sér bókina 101 tækifæri , en þar er farið í máli og myndum yfir byggingararfleifðina í miðborginni , hvers vegna hún sé okkur mikils virði og hvernig hugmyndir um varðveislu gamalla húsa hafa breyst .
Það kemur fram í máli Snorra hversu mikil viðhorfsbreyting hefur orðið í þjóðfélaginu frá aðalskipulagi borgarinnar árið 1962 , sem hann kallar " mikið niðurrifsskipulag " , þó að þar hafi að vísu komið fram fyrstu hugmyndirnar um varðveislu byggðar .
" Menn voru þó fyrst og fremst að hugsa um að varðveita góð dæmi um byggingarsöguna en rífa annað til að rýma fyrir götum og nýbyggingum .
Þarna átti að taka einhver hús til hliðar og varðveita eins og verið væri að setja þau á safn en ekki hugsað um hvernig byggingarnar gætu gætt borgina lífi og verið hluti af Reykjavík sem nútímaborg .
Sú hugsun hefur ekki enn verið tekin inn í aðalskipulag þótt nágrannaborgir okkar hafi gert það .
" Ástæða er til að taka undir það með Snorra Frey að æskilegt er að gömul og falleg timburhús fái að standa á sínum upprunalega stað .
Í hringiðu borgarlífsins er næsta víst að umhverfið er í stöðugri mótun , en við megum ekki skera alveg á ræturnar , því þá tapast tengingin við söguna og arfleifðina .
Ekki verður framhjá því horft , að ef húsin eru rifin upp og gerð að safngripum , þá missa þau að verulegu leyti gildi sitt í borgarlandslaginu .
Og það er eftirtektarvert að Snorri Freyr rekur ákveðna hugarfarsbreytingu sem orðið hefur í borginni til þess þegar nýtt skipulag fyrir Laugaveginn var kynnt árið 2002 .
" Ég held að margir eins og ég hafi bara haldið að þessi mál væru í lagi allt þar til bæklingnum um verndun og uppbyggingu við Laugaveg var dreift í öll hús , " segir hann .
" Þótt þar væri rætt um verndun var það bara til að rugla fólk í ríminu – í raun var í undirbúningi að rífa meira eða minna öll timburhús við Laugaveginn .
Við það vöknuðu margir upp við að þetta væri ekki alveg eins og menn héldu .
Til að gera málið sýnilegt fórum við nokkur og hengdum upp svarta borða á þau hús við Laugaveginn sem mátti rífa og ég held að það hafi orðið til þess að margir kveiktu á perunni .
Í framhaldi af því fór þessi húsverndarumræða aftur af stað .
" Snorri Freyr kallar þau hús " ljóta andarunga " , sem taka stakkaskiptum þau eru gerð upp og fegra borgina .
Gott dæmi um það , þegar vel tekst til við að gæða gömul hús lífi , er svæðið við smábátahöfnina , sem fjallað var um í síðasta Sunnudagsmogga .
Þá var birtur myndaþáttur sem sýndi vel gróskuna í mannlífinu og frumkvæðið sem dafnar í bröggunum , sem áður stóð til að rífa .
Þar hefur skapast vettvangur , sem rímar vel við þau orð Snorra Freys , að bærinn þrífist á og byggist á einstaklingsframtaki og framtaki fjölskyldu- og smærri fyrirtækja .
Það er undirstaða fjölbreytts borgarsamfélags , þar sem hver finnur eitthvað við sitt hæfi .
Og það er eftirtektarvert sem Snorri Freyr segir , að enn sé ekkert því til fyrirstöðu að húsin sem urðu tilefni svörtu borðanna verði rifin , því skipulaginu hefur ekki verið breytt .
Þar verður að stíga varlega til jarðar .
