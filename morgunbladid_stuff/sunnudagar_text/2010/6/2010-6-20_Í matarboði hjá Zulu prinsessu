Cynthia Gcwalisile Zulu-Kabanyane er Zulu-prinsessa , sálfræðingur og móðir .
Hún býr í Paarl , borg í Western Cape-héraðinu í grennd við Cape Town .
Cynthiu er umhugað um að starfa í þágu samfélagsins og stuðla að aukinni fræðslu og vakningu um alnæmi .
Hún býður blaðamanni og samferðafólki hans til veislu með mat og skemmtun og tekur hlýlega á móti hópnum með faðmlagi .
María Ólafsdóttir maria@mbl.is Það heyrist ómur af söng og trommuslætti þegar við nálgumst húsið þar sem Cynthia býr ásamt eiginmanni sínum og börnum .
Hún hefur boðið hópnum í mat og tekur á móti okkur með hlýju faðmlagi og stóru brosi .
Áður en sest er að borðum býður Cynthia hópnum að ganga út í bakgarðinn þar sem hópur Zulu-dansara er samankominn .
Ómurinn skýrir sig fljótlega sjálfur þegar upphefst mikill trommusláttur og dansararnir byrja að sýna fimi sína í stökkvum og dansi .
Brátt vekur trommuslátturinn forvitni nágrannanna sem kíkja inn í garðinn til að kanna hvort allt sé í lagi og er lofað sérstakri sýningu seinna meir .
Dansararnir eru ungir menn frá KwaZulu-Natal , heimahéraði Cynthiu , sem slæst í hópinn og tekur nokkur spor með þeim í grasinu .
Lögreglumenn í matarboði Eftir matinn er sest að borðum en það kemur nokkurt hik á Íslendingana þegar þeir eru beðnir að fara með borðbæn .
Sem betur fer veit einn í hópnum hvernig á að bera sig að og að bæn lokinni er byrjað að borða ljúffengt lambakjöt , heimabakað brauð , maísrétt og grænmeti .
Samræðurnar við matarborðið eru líflegar og meðal annars spjallað um heimsmeistarakeppnina í knattspyrnu en á svæðinu verður lögð áhersla á að íbúar þess geti komið saman og horft ókeypis á leikina á krikketvöllum og öðrum opnum svæðum .
Skyndilega er bjöllunni hringt og tveir lögreglumenn bætast í hóp gesta .
Einhver hefur hringt og kvartað undan trommuslættinum svo þeir eru komnir til að kanna málin .
Cynthia útskýrir fyrir þeim að hún sé með gesti frá Íslandi sem hún hafi verið að skemmta og eftir að eiginmaður hennar , sjálfur bæjarstjóri Paarl , hefur tekið í höndina á þeim og þeir fengið djúsglas eru þeir horfnir jafnsnögglega og þeir komu .
Lærðu af hvíta manninum Eftir matinn sest ég niður með Cynthiu til að fræðast meira um þessa konu og menningu Zulu-fólksins sem henni er umhugað að halda á lofti .
Cynthia er fædd og uppalin í KwaZulu-Natal-héraðinu í Suður-Afríku .
Hún segir menningu , hefðir og þau gildi sem þjóðflokkurinn aðhyllist vera Zulu-fólkinu mjög mikilvæg .
Meðal þess sé að deila hlutunum á milli sín og standa saman sem samfélag en nokkuð vanti upp á slíkt í nútímasamfélagi .
Í uppvexti Cynthiu var fjölkvæni viðtekið í samfélaginu og með því var fólki kennt að vera ekki öfundsjúkt og deila öllu á milli sín .
" Það þótti alls ekkert athyglisvert við fjölkvæni og afi minn átti 44 eiginkonur og 20 opinberar hjákonur .
Þær voru systur kvennanna sem þegar voru giftar afa mínum og var boðið að bætast í fjölskylduna .
Ég þekkti ekki allar konurnar en öðru hvoru komu þær allar saman með börnin og þá þurfti ég að spyrja hver væri hver en eftir því sem ég eltist fór ég að þekkja þær betur .
Frá barnæsku er ég því vön að hafa marga í kringum mig á heimilinu og það er enn þannig í dag .
Ég segi fólki að ég kunni ekki að elda í litlum pottum þar sem þeir sem komu í heimsókn áttu að fá að borða og því var alltaf eldað í stórum pottum , " segir Cynthia .
Efla þarf forvarnarstarf Í kjölfar þess að Cynthia flutti til Pearl og kynntist íbúum fátækrahverfisins Mbekweni , í grennd við borgina , kom hún á fót hjálparstarfi .
Hún segir að eftir að hafa alist upp í samfélagi þar sem örlæti sé svo mikilvægt geti hún ekki séð aðra manneskju svanga án þess að gera eitthvað .
Cynthia segir samfélagið ekki standa jafnþétt saman og áður og af fátæktinni leiði ýmiss konar vandamál .
Það tíðkist t.d. að ungt fólk selji blíðu sína til að eiga fyrir mat og verji sig ekki sem skyldi .
Það leiði til útbreiðslu alnæmis og sé stór ástæða fyrir því að alnæmi haldi áfram að breiðast út í svo miklum mæli .
Bestu leiðina til að bæta hlutina segir Cynthia vera að tala við fólk og gera því ljóst að alnæmi sé banvænt .
Efla þurfi forvarnarstarf og koma þeim skilaboðum áleiðis til fólks að svo lengi sem það fari ekki í próf geti það allt eins litið á sig sem alnæmissmitað .
Cynthia vinnur nú að því að byggja samfélagseldhús í Mbekweni þar sem einnig verður miðstöð fræðslu- og forvarnarstarfs .
Húsið er þegar fullbyggt en Cynthia vinnur stöðugt að því að afla fjár til að geta keypt innanstokksmuni sem nauðsynlegir eru til að hefja starfsemi .
Á meðan heimsækir hún fátækar fjölskyldur og aðstoðar þær við það sem þarf , allt frá því að kaupa mat til þess að sjá til þess að fólk fái sómasamlega útför .
Einnig hefur hún stutt við barnaheimilin í hverfinu og segir mikilvægt að styðja við ungu kynslóðina til að hún geti gert betur í framtíðinni .
Staða kvenna " Fátækt er meira áberandi á þeim svæðum þar sem aðskilnaðarstefnan ríkti og munurinn á fólki í bæjum og fátækrahverfum er mikill .
Staða kvenna hér hefur mikið með menntun að gera þar sem hún gerir okkur kleift að skilja stefnur og breytingar á við karlmenn , sem eykur frelsi kvenna .
Ómenntaðar eru konur frekar álitnar óæðri og stundum í kirkjunni þegar verið er að gefa mat heyrir maður konurnar hvetja til þess að karlmönnunum sé gefið fyrst að borða og íhuga þá hvorki eldra fólk né börn .
Slíkur hugsunarháttur er því enn ríkjandi meðal sumra kvenna .
Ég hef aðstoðað konur við að búa til ýmiss konar hluti úr perlum til að selja ferðamönnum .
Það er mikilvægt að þær geti gert eitthvað sjálfar þannig að þær hafi eitthvað fyrir stafni og fái borgað .
Til að kenna þeim hvernig á að búa til slíka hluti hef ég fengið konur í heimsókn frá mínu heimasvæði til að kenna þeim .
Einnig hef ég fengið dansarahópinn til að syngja og dansa á ýmiss konar viðburðum og safna þannig fjármagni til að hægt sé að ljúka framkvæmdum og gefa fólki eina góða máltíð á dag .
Dansinn er mjög karlmannlegur og söngvarnir eru tengdir fæðingu , tilvonandi brúðkaupi , uppskeru og öðru slíku , " segir Cynthia .
Trúin gefur von Cynthia lærði hagnýta sálfræði og lauk mastersnámi og doktorsgráðu í Kanada .
Hún segist vera stolt af uppruna sínum og meti það að vera af þeirri regnbogaþjóð sem Guð skapaði .
Trúin er henni mikilvæg líkt og þeim sem minna mega sín í Suður-Afríku .
Hún segir trúna gefa fólki von og að eftir þetta líf taki við líf sem verði mun betra á himnum .
Þá hafi hún komist enn betur að því með árunum hversu mikilvæg menning sín sé og mikilvægi þess að viðhalda henni þar sem menningin sýni í raun hver hún sé .
Tilhugalíf og barneignir Cynthiu er umhugað um að halda menningu þjóðar sinnar á lofti og hefur meðal annars sett saman rit um hefðir og siðir Zulu-kvenna er tengjast kynþroska , tilhugalífi , giftingu og barneignum .
Þar segir meðal annars að getnaður og meðganga hafi áhrif á alla fjölskylduna en tilvonandi móðir segir tengdamóður sinni fyrst að hún sé þunguð .
Hún lætur síðan son sinn vita og sest því næst niður með tengdadótturinni til að gefa henni góð ráð .
Meðal þeirra er að forðast skuli að sofa eða leggja sig yfir daginn því það geti orðið til þess að hin verðandi móðir verði löt á öllum sínum komandi meðgöngum .
Hún á frekar að hafa nóg fyrir stafni til að koma í veg fyrir að hún verði syfjuð .
Þá er hinni verðandi móður ráðlagt að vera ekki sú fyrsta til að vakna á morgnana og stíga út fyrir hússins dyr því þannig gæti hún orðið fyrir áhrifum illra afla eða anda sem nornir hafa skilið eftir sig um nóttina .
Einnig er henni ráðlagt að vera ekki í nálægð við lík því það geti valdið fósturláti eða erfiðleikum á meðgöngu .
Um trúlofun segir meðal annars að hún sé bæði langur ferill og opinber .
Karlmaðurinn biður um hönd konu en það þykir skammarlegt að samþykkja verðandi maka of snemma og því lætur konan ganga á eftir sér um nokkurn tíma .
Karlmaðurinn tekur einnig þátt í þessum leik , til dæmis við opinberar athafnir eða hátíðahöld en þá er algengt að hann gefi þeirri sem honum best líst á eitthvað úr sinni eigu , gjarnan hálsfesti eða annað í þeim dúr .
Zulu stærsta þjóðarbrotið Flestir þekkja til Zulu vegna King Shaka sem var konungur Zulu-fólksins og álitinn upphafsmaður Zulu-þjóðarinnar .
Þegar hvíti maðurinn tók fyrst að koma til Suður-Afríku stóð King Shaka ekki ógn af honum eins og mörgum öðrum konungum heldur heillaðist hann af kunnáttu hvíta mannsins og sendi stríðsmenn sína til að læra eins mikið og þeir gætu af þessu fólki .
Út af litarhætti þeirra kallaði hann hvíta fólkið swallows eða svölur .
King Shaka þótti mjög hugaður og barðist við aðra konunga um völd .
Þannig byggði hann upp heimsveldi sitt sem varð sífellt stærra og í gegnum það varð Zulu stærsta þjóðarbrot svartra í Suður-Afríku en þau næststærstu eru hópar Xhoasas og Sotho .
