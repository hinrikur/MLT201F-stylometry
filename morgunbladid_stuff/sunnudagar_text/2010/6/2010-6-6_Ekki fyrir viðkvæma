Sýningin er ekki fyrir viðkvæma .
Ekki frekar en líf unglingsins .
Eða kannski er hún einmitt fyrir viðkvæma , því þá er tilganginum náð , að fá þá til að hlæja eða hneykslast – eða engjast í innri baráttu um hvort þeir geti leyft sér að hlæja að svona ósmekklegheitum .
Viðkvæmir í þessu tilfelli eru fullorðnir , klyfjaðir af ríkri ábyrgðartilfinningu og pólitískri rétthyggju .
Þeir liggja vel við höggi .
Anna Svava stendur á sviðinu á Café Rosenberg .
Í kvöld er hún ekki Fransína mús , sem skemmtir krökkunum .
Það er bara á daginn .
Núna horfir hún fram í salinn , les gamlar játningar úr gelgjudagbókinni sinni , Dagbók Önnu Knúts .
Það kemur fram strax í upphafi að hún sé hvorki ljóshærð né dökkhærð , heldur með ljótt hár .
Svo bendir hún á blaðamann , sem situr fremst og á sér einskis ills von : " ...
eins og þú ! " Fólkið á Rosenberg hlær dátt og innilega .
Dæmigert .
Unglingar geta verið alveg óþolandi .
Þegar ég fór aftur í gamla gagnfræðaskólann minn fyrir nokkrum árum og skrifaði grein um heimsóknina , orðinn rígfullorðinn blaðamaður , að mér fannst , þá elti mig piltur um gangana sem sagði alltaf þegar ég leit við , alveg svipbrigðalaus : " Ég drep þig .
" Addi Knúts , eldri bróðir Önnu Svövu , stendur nálægt sviðinu og skemmtir sér konunglega .
Enda er hann ekkert alls ólíkur systur sinni .
Þegar hann bauð sig fram sem ritstjóri Verslunarskólablaðsins á sínum tíma , þá var auglýsingaplakatið krúttleg æskumynd af honum , þar sem hann stóð og pissaði , og undir var slagorðið : " Kjóstu mig , eða ég pissa á þig ! " Þetta fannst unglingunum svo fyndið , að þeir kusu hann sem ritstjóra blaðsins .
Anna Svava ljóstrar upp ólíklegustu leyndarmálum þetta kvöld .
Hún segist til dæmis eiga fullt af ættingjum , " en það eru bara níu sem tala saman ...
" Þegar kallað er úr salnum : " Er þetta sem sagt allt satt ? " þá svarar hún forviða : " Þetta er dagbókin mín .
" Hún hristir höfuðið og bætir við : " Ég skil ekki spurninguna .
" Rosenberg hæfir vel uppistandinu , sem ferðast um landið í sumar , í föruneyti Fransínu músar , sem verður á kreiki á daginn .
Það eru bækur á veggjunum .
Og titlarnir forvitnilegir fyrir gelgjur á öllum aldri : " Sýndu mér ást þína " , " Eldheit ást " , " Hamingjudraumar " , Brennandi ástarþrá , " og " Vald ástarinnar " .
Á meðal þeirra fyrstu til að sýna á sér fararsnið að lokinni sýningu er Bergur Ingólfsson leikari .
Það kemur upp úr dúrnum að hann á unglinga í Bústaðahverfinu .
pebl@mbl.is 