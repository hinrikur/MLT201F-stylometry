Undanfarið hefur mig langað að segja upp stöðu minni sem þátttakandi í neyslusamfélaginu og hefja sjálfsþurftarbúskap uppi á hálendinu eða flytjast utan til að berjast fyrir mannréttindum kúgaðra þegna í þriðja heims ríkjum víðs vegar um heiminn .
Þessar tilfinningar vakna hjá mér við lestur The Shock Doctrine eftir kanadísku blaðakonuna Naomi Klein .
Bókin fjallar í stuttu máli um hamfarakapítalisma .
Hvernig kenningar hins umdeilda hagfræðings Milton Friedman hafa verið notaðar af Alþjóða gjaldeyrissjóðnum og einræðisherrum um víða veröld til að arðræna og umbreyta samfélögum til hins verra fyrir þorra íbúa .
Kenning Klein gengur út á að hamfarir og samfélagsleg sjokk séu nýtt til að koma á óvinsælum lagabreytingum .
En það er eins með þessa tímabundu róttækni mína og gott fyllerí .
Um tíma er maður fær í flestan sjó , hugrakkur og djarfur með sterkar skoðanir og hugmyndir til að breyta samfélaginu til góðs .
En svo rennur róttæknin af manni daginn eftir og maður liggur vanmáttugur uppi í sófa og hefur ekki nennu í svo lítið sem að skrá sig í Amnesty .
Annars er ég enginn lestrarhestur , meiri svona lestrarhamstur sem mætti vera duglegri að velja bókina í baráttunni við sjónvarpið .
Maður grípur öðru hvoru í skáldsögur á veturna til að hvíla sig á námsefninu .
Þá yfirleitt eitthvað sem telst til heimsbókmenntanna eða bækur sem aðrir mæla með .
Þegar maður hefur takmarkaðan tíma til lesturs þá hef ég yfirleitt reynt að sneiða fram hjá íslenskum krimmum .
Reynsla mín af þeim er sú að flestir þeirra skilja svipað eftir sig í huga manns og einn CSI Miami þáttur .
Tvær uppáhaldsbækur mínar hef ég þó aldrei lesið .
Þeim kynntist ég í formi hljóðbóka .
Þær eru Góði dátinn Svejk eftir Jaroslav Hašek og Hitchikers Guide to the Galaxy eftir Douglas Adams .
Það er merkilegt að ég vel þessar tvær grínbækur .
Það er aðeins á færi snillinga að semja heilar bækur í grínformi sem maður nennir að lesa í gegn .
Adams blandar saman gríni og vísindaskáldskap meistaralega í ritröð sinni .
Líkt og ef Stephen Hawking og Ricky Gervais myndu skrifa bók saman .
Íslensk skólayfirvöld mættu taka það alvarlega til íhugunar að losa sig við eins og einn Laxness-doðrant úr íslenskunáminu og kenna Svejk í staðinn .
Það mundi auka áhuga nemenda á lestri .
Ég er handviss um það .
Að lokum má ég til með að benda lesendum á bestu leiðina til að hverfa í draumalandið í réttu hugarástandi .
Það er með ljúfri rödd Gísla Halldórssonar að lesa upp Svejk .
