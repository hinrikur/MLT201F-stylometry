Okkur þótti unnar kjötvörur spila of stórt hlutverk á honum [ matseðli grunnskóla Reykjavíkur ] og ákváðum að gera eitthvað í málunum , " segir Margrét Gylfadóttir .
Hún er ásamt kokkunum Sigurrós Pálsdóttur og Sigurveigu Káradóttur í sjálfskipaðri " rannsóknarnefnd mötuneytismála " , en þeim blöskraði maturinn sem er á boðstólum í skólum sem börnin þeirra sækja .
Þær ákváðu að kynna sér stöðuna í mötuneytismálum grunnskólanna í Reykjavík , og skýra þær frá sláandi niðurstöðum sínum í viðtali Bergþóru Njálu Guðmundsdóttur í Sunnudagsmogganum í dag .
Þær segja meðal annars fullkomlega óviðunandi hversu mikið magn af unnum kjöt- og fiskvörum sé borið á borð í grunnskólunum .
Og benda á að ástandið sé ekki síst bagalegt vegna þess að margir foreldrar séu farnir að líta á skólamáltíðina sem aðalmáltíð barnanna yfir daginn .
" Á þessum tímum eru margir sem eiga engan pening og stóla á að barnið fái næringarríka máltíð í skólanum .
Í staðinn fær það foreldað og upphitað fóður , " segir Margrét .
Þá er það áhyggjuefni , að börnin virðast varla þekkja matinn sundur , sem þau fá í skólamáltíðum .
Oft er hráefnið unnið þannig að það er óþekkjanlegt .
" Barnið mitt sagðist einu sinni hafa fengið rauðar fiskbollur í matinn , " segir Margrét .
" Þegar ég fór að athuga málið voru þetta ekki fiskbollur heldur saltkjötsbollur .
Börnin vita ekki einu sinni hvað þau eru að borða , því mörkin milli fisks og kjöts eru óskýr – þetta lítur allt eins út , er eins á bragðið og áferðin svipuð .
" Auðvitað er þetta áhyggjuefni .
Tengslin rofna við uppruna þess hráefnis sem neytt er og þar með við matarmenningu þjóðarinnar , sem mótast hefur í aldanna rás .
Þegar þannig er í pottinn búið hvernig er þá hægt að búast við því að börnin verði móttækileg fyrir lærdómi um undirstöðuatvinnugreinar þjóðarinnar , landbúnað og sjávarútveg .
Hvaða afleiðingar hefur það fyrir samfélagið til lengri tíma litið ? Og það kallast að leita langt yfir skammt að flytja inn fisk og kartöflur ! Þegar börn alast upp í þessu umhverfi skyldi engan undra að þau verði ginnkeypt fyrir skyndifæði þar sem freistandi umbúðir eru stundum til þess eins gerðar að fela hversu snauðir af næringu réttirnir eru .
Þetta er lofsvert framtak hjá konunum þremur .
Það er mikilvægt í opnum lýðræðissamfélögum að þegnar þjóðfélagsins taki virkan þátt með þessum hætti í mótun samfélagsgerðarinnar – að allir leggist á eitt um að mjaka samfélaginu í rétta átt .
Þá nýtast kraftar hinna mörgu .
Hættan er sú í miðstýrðum samfélögum að skellt sé skollaeyrum við slíkum röddum .
Þess vegna er mikilvægt að stjórnvöld taki til greina gagnrýni og bregðist við henni á málefnalegan hátt .
Það verður forvitnilegt að fylgjast með því , hvernig frumkvæði " rannsóknarnefndar mötuneytismála " verður tekið .
