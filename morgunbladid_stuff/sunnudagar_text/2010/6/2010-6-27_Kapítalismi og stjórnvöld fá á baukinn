" Þú ert ekki það sem þú átt , " syngur Ian MacKaye í laginu " Merchandise " og á þetta textabrot við þá andúð sem meðlimir hljómsveitarinnar Fugazi virðast hafa á kapítalisma og öllum fylgifiskum hans og endurspeglast í textum laga þeirra .
Platan Repeater frá árinu 1990 er fyrsta platan í fullri lengd frá kvartettnum sem á rætur sínar að rekja til höfuðborgar Bandaríkjanna , Washington D.C .
Það má alveg segja að með útgáfu plötunnar hafi Fugazi blásið lífi í harðkjarnatónlist í Bandaríkjunum sem hafði verið í smá-lægð eftir hafa verið á miklu flugi framan af níunda áratugnum .
Á Repeater hika meðlimir Fugazi ekki við að tjá tilfinningar sínar í garð stjórnvalda og eru mörg laganna hlaðin pólitískum skoðunum sem blandast við dýnamískar tempó-breytingar og truflað gítarhljóð sem hleðst upp eins og múrsteinsveggur .
Sterkar skoðanir sveitarinnar varðandi kapítalisma og yfirvaldið í öllu sínu veldi hafa stundum orðið þess valdandi að hljómsveitin er þekktari fyrir þær hliðar sínar en tónlistina – sem er mikil synd , því þessi plata er svo miklu meira en bara pólitískar skoðanir .
Platan er frábært framhald af því sem heyrðist á fyrri þröngskífum sem sveitin hafði sent frá sér .
Samspil meðlima Fugazi minnir oft frekar á hjón sem hafa verið gift í fjölda ára .
Það vita allir hvað hinir eru að fara að gera .
Það heyrist vel í samspili bassaleikarans Joes Lally og trommarans Brendans Canty .
Sömuleiðis er eilíft gítarstríð Ians MacKaye og Guys Picciotto mjög forvitnilegt og var platan meira að segja sögð ein af bestu gítarplötum tíunda áratugarins í virtu gítarblaði .
Uppúr standa lög eins og " Song 1 , " " Merchendise , " " Blueprint , " " Turnover " og að sjálfsögðu " Repeater .
" Til eru tvær útgáfur af plötunni sem fagnar tuttuga ára afmæli sínu í ár : Vínyl-útgáfan Repeater og geisladiskurinn Repeater + 3 Songs en á hann var bætt við þremur lögum af sjö tommunni 3 Songs .
Matthías Árni Ingimarsson 