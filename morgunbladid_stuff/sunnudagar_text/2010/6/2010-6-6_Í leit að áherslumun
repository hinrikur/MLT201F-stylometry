Að koma á Íslandsbryggju í Kaupmannahöfn er eins og að koma til annars samfélags , þar er hraðinn minni og umhverfið hlýlegra en víða í borginni við sundin .
Ekki spillir fyrir Íslendingi að göturnar heita margar íslenskum nöfnum , eða svo gott sem : Gunløgsgade , Egilsgade , Njalsgade , Snorresgade og þar fram eftir götunum .
Þar er líka gatan Isafjordsgade og á henni , Ísafjarðargata númer 20 , vinalegt bistro-veitingahús sem ber heitið Cafe Alma .
Því er Cafe Alma nefnt til sögunnar hér að það er góður staður til að fá sér í svanginn , en líka fyrir það að þar starfa nú tveir Íslendingar og annar þeirra , Jón Rúnar Sigurðsson , er þar sous chef , sem kallað er , en sá er hægri hönd yfirmatsveins hússins .
Cafe Alma hét í eina tíð Café Gagge og Gaarde , en nýr eigandi tók við húsinu haustið 2002 , breytti og bætti , stækkaði til muna og setti upp nýtt eldhús .
Hann lét ekki þar við sitja því fjórum árum síðar opnaði hann verslun með lífræna matvöru á næsta götuhorni , Wolf / Constali , fyrir hálfu öðru ári opnaði hann einskonar útibú frá staðnum , Bagdøren , þar sem hægt er að kaupa mat af föstum matseðli til að taka með sér heim .
Eins og Cafe Alma er í dag komast fimmtíu matargestir fyrir , en á laugardögum og sunnudögum er brunch , sem nýtur mikilla vinsælda , og þá koma þeir 120 manns inn á staðinn í einu , aukinheldur sem staðurinn breiðir úr sér í blíðunni , bæði fram á fortó og út í bakgarð .
Lagst í ferðalög Jón Rúnar lauk matreiðslunámi vorið 2007 , lærði á Grillinu , og vann eftir það á Hótel Búðum og einnig um tíma í Við Tjörnina .
Á síðasta ári lagðist hann svo í ferðalög , hélt til Noregs í ævintýraleit og segir að þeim ævintýrum sé síst lokið .
Í Noregi réðst hann til starfa á staðnum Du Verden / Norden Bar & Kjøkken í Svolvær á Lófóten .
Þar er klassastaður þó afskekktur sé .
Jón lætur líka vel af vistinni þar , segist hafa lært mikið , enda er yfirkokkurinn á staðnum norskur landsliðskokkur og aðrir landsliðskokkar tíðir gestir .
Spurður af hverju hann hafi haldið til Noregs á sínum tíma segir Jón að það hafi verið blikur á lofti í efnahagslífinu þegar hann tók þá ákvörðun að halda utan .
" Það var aðallega til að breyta til , ferðast og læra á skandinavíska eldhúsið , en kreppan ýtti líka undir það að ég lét af því verða .
" Fann sér konu " Það var svo eitthvert samband úr eldhúsinu á Hótel Búðum út til Noregs og þegar ég var að vinna á Við Tjörnina rétt áður en ég fór út hringdi kokkurinn í mig frá Noregi og bauð mér vinnu .
Þetta var mjög lærdómsríkt og Norðmenn eru mjög vinalegir , í það minnsta í Norður-Noregi , en þeir fara sér að engu óðslega .
Það var fínt fyrst en smám saman fór það í taugarnar á mér .
Eitt dæmi : Bankinn á staðnum er opinn til þrjú en allir starfsmennirnir fara heim klukkan tvö .
Maður getur farið inn í bankann , sest og fengið sér kaffi , en enga bankaþjónustu , " segir Jón og hlær að minningunni .
" Ég var búinn að vera þar í níu mánuði , og það var líka nóg þó mér hafi líkað mjög vel við vinnuna .
" Ekki var bara að Jóni hefði gengið vel í vinnunni á Lófóten , heldur fann hann þar líka konu og hún tók sig upp með honum til Danmerkur og vinnur þar sem þjónn .
Næst er það Berlín ...
Jón var ekki búinn að vera lengi í Danmörku þegar hann fékk vinnu á Cafe Alma og ekki lengi þar þegar hann var orðinn sous chef .
Þrátt fyrir það er hann staðráðinn að halda ferðalögum sínum áfram , næst sé það Berlín , síðan Bretland og svo eitthvert áfram , þó hann sé ekki búinn að hugsa málið lengra að svo stöddu .
" Ég ætla að reyna að stytta vinnutímann aðeins , ekki vera nema sex mánuði á hverjum stað og fer því héðan í haust .
" Þetta er ekki hrein ævintýramennska því fátt skiptir matsvein meira máli en reynslan ; námið skiptir máli að því er Jón segir en reynslan er þó aðalmálið ; þeir sem unnið hafi á góðum veitingahúsum geti gengið inn í vinnu í nánast hvaða landi sem er og það sé alltaf skortur á kokkum .
Þó það sé ekki langt á milli landanna þá er talsverður munur á eldhúsinu í hverju landi , segir Jón og vísar þar til veitingahefðar í viðkomandi landi .
" Það eru auðvitað ákveðin atriði sem eru svipuð eða eins , en það er áherslumunur og mig langar til að kynnast honum .
" Chili og súkkulaði Jón er farinn að setja sitt mark á matseðilinn á Cafe Alma og nefnir sérstaklega eftirrétti sem hann á heiðurinn af .
Hann gaf upp eina uppskrift að súkkulaði-mousse þar sem chilipipar setur puktinn yfir i-ið .
Chili- og timjansúkkulaðimousse 500 ml þeyttur rjómi 570 g dökkt súkkulaði 400 ml creme anglaise 3 matarlímsblöð Best er að byrja á því að þeyta rjómann og setja inn í kæli .
Setjið 575 g af dökku súkkulaði í skál og leggið matarlímið í bleyti í kalt vatn .
Creme anglaise 200 ml rjómi 200 ml mjólk 50 g sykur 1 vanillustöng lítill biti af chili , eftir smekk stilkur af timjan 5 eggjarauður létt þeyttar Allt fer saman í pott og hitið við vægan hita , hrærið stöðugt í pottinum með sleikju og vel við botninn á pottinum svo eggjarauðurnar sitji ekki fastar þar .
Má alls ekki sjóða ! Þegar blandan er farin að þykkna , takið þá pottinn af hellunni og hrærið í 2 mín .
Blandið matarlíminu saman við og hellið síðan í gegnum sigti yfir súkkulaðið .
Hrærið súkkulaðið og kremið vel saman .
Því næst er rjómanum blandað varlega saman við súkkulaðið með sleikju .
Setjið í form eða skálar eftir eigin höfði og kælið í 2 klukkustundir við 4 gráður á Celsius .
Með eftirréttinum er tilvalið að hafa hindberjasósu og hindberjasorbet .
Einföld hindberjasósa 100 g af frosnum hindberjum 70 g af sykri Sett í pott og suðan látin koma upp , síðan látið standa með loki á pottinum í 10 mínútur og loks sett í blender .
