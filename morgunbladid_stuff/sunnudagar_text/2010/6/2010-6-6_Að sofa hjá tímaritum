Í mínum huga er lestur jafn sjálfsagður og svefn .
Að lesa bók eða tímarit er fastur liður í mínum undirbúningi fyrir hvíld næturinnar .
Það skal þó viðurkennt að lesefnið er alls ekki alltaf hátt skrifað menningarefni .
Það fer allt eftir dagsforminu og jafnvel árstíðum hvaða efni verður fyrir valinu .
Á vorin og sumrin er oftast tími léttmetisins , tímaritanna og gleðibókanna , sem ég kalla Rauðu ástarsögurnar og þær hetjusögur allar .
Haustið og veturinn er aftur á móti gósentíð fyrir alla áhugasama lesara .
Höfundar , innlendir og erlendir , keppast þá við að koma afkvæmum sínum á markað , allir vilja komast í hið eftirsótta jólabókaflóð .
Þá tryllast allir lestrarhestar og ritdómarar og ýmist mæra eða lasta hverja flóðbylgju bóka sem æðir í boðaföllum í verslanir og markaði .
Mikil stemning myndast um lestur á þessum tíma og mér sem starfsmanni á plani , það er að segja á bókasafni , finnst þessi tími mjög skemmtilegur .
Mestur áhugi er á spennusögum og glæpasögum og fólk bíður í röðum eftir að festa hönd á þeim sem mesta og besta umfjöllunina fá .
Framan af voru þetta ekki þær bókmenntir sem ég sótti hvað mest í að lesa , en ég er áhrifagjörn og hef smitast af þessari stemningu þótt alltaf slæðist með ein og ein antispenna .
Ég las um daginn bókina Heimkoman eftir Björn Þorláksson .
Þessi bók kom mér um margt á óvart .
Fyrir fram fannst mér það gæti ekki verið skemmtilegt að lesa um það hvernig karlmaður sem fékk uppsögn úr vinnunni sinni tæklaði þann ískalda raunveruleika að vera " bara heima " .
En bókin kom skemmtilega á óvart , textinn lipur og myndrænn , og alveg finnst mér aðdáunarvert hvernig þessi karlmaður tók á málunum .
Góð bók sem óhætt er að mæla með , bæði fyrir karla og konur .
Um svipað leyti var á náttborðinu mínu bókin Hlustarinn eftir Ingibjörgu Hjartardóttur .
Þessi bók fallar um þýsku konurnar sem komu til Íslands eftir stríð og settust margar að hér .
Allt frá því ég var barn vissi ég af nokkrum konum , þýskum , sem búsettar voru í Norður-Þingeyjarsýslu .
Þangað höfðu þær komið til að vinna á bæjunum , höfðu svo kynnst ástinni þarna í strjálbýlinu og stofnað fjölskyldur .
Nú hefur sem sagt verið skrifuð bók sem byggir á þessum staðreyndum , þrátt fyrir að vera skáldsaga að stórum hluta .
Þetta var mjög ánægjulegur lestur um afkomu og sérstaka hagi þessa fólks sem byggði strjálbýlan part af okkar ágæta landi .
Höfundur hefur kynnt sér vel aðstæður þessara kvenna sem örlögin léku þannig , að þær neyddust til að yfirgefa heimaland sitt og leita á vit hins ókunna og óræða .
En þá er það spennan .
Ein af þeim sem rataði á náttborðið mitt nýlega er ; " Fimmta barnið " eftir Eyrúnu Ýr Tryggvadóttur , unga húsvíska konu sem gert hefur tilkall til stöðu meðal íslenskra spennusagnahöfunda .
Þetta er hennar þriðja bók , önnur bókin á tveimur árum .
Gaman verður að fylgjast með henni áfram .
Þá hefur mér nýlega verið bent á Camillu Lackberg , sænskan spennusagnahöfund .
Þar verð ég að viðurkenna að vera aðeins á eftir , eins og það er orðað , því ég hef enn sem komið er ekki lesið nema fystu bókina sem þýdd hefur verið á íslensku , þ.e. Ísprinsessuna .
En ég á víst margt gott í vændum við lestur allra hinna bókanna hennar Camillu sem nú þegar eru til á íslensku .
Alltaf gott að hlakka til einhvers .
Ég nefndi tímarit í upphafi .
Ég á það nefnilega til að taka með mér blað eða tímarit í rúmið , þegar ég veit að ég kem ekki til með að lesa lengi .
Oftar en ekki þá lenda þessi blöð undir sænginni minni og það má því segja að stundum sofi ég hjá blöðum .
Hvort það er endilega þægilegt læt ég liggja á milli hluta en eitt er víst að gott er að hafa tvíbreitt rúm þegar tímaritin og blöðin eru komin með í holuna .
