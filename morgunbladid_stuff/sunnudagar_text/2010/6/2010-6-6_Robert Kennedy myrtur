Eftir 26 klukkustunda baráttu urðu læknar á Good Samaritan-sjúkrahúsinu í Los Angeles að játa sig sigraða , Robert F. Kennedy , öldungadeildarþingmaður og forsetaframbjóðandi demókrata , lést á þessum degi fyrir 42 árum af sárum sem hann hlaut þegar skotið var á hann á kosningafundi á Ambassador-hótelinu rúmum sólarhing áður .
Kennedy hafði sigrað í prófkjöri demókrata í Kaliforníu og var að fagna þeim áfanga með stuðningsmönnum sínum á téðu hóteli þegar hann var skotinn .
Hann lýsti formlega yfir sigri laust eftir miðnætti 5. júní og ávarpaði sitt fólk sigurreifur í danssal hótelsins .
Að því búnu ætlaði hann að ganga í gegnum salinn og spjalla við fleiri stuðningsmenn annars staðar í byggingunni .
Blaðamenn , sem höfðu " deadline " hangandi yfir sér , báðu hann hins vegar um að efna til snarps blaðamannafundar og maður úr kosningaliði Kennedys , Fred Dutton , ákvað að verða við þeim óskum .
Fyrir vikið var Kennedy beint gegnum eldhús og matarbúr hótelsins áleiðis inn í fjölmiðlarýmið .
Hið opinbera sá forsetaframbjóðendum ekki fyrir lífvörðum á þessum tíma en öryggisgæsla var í höndum fyrrverandi alríkislögreglumanns , Williams Barrys , sem hafði tvo fyrrverandi íþróttamenn sér til halds og trausts .
Hófu þeir að ryðja Kennedy braut gegnum eldhúsið , þar sem frambjóðandanum var ákaft fagnað .
Tók hann í höndina á fjölmörgum stuðningsmönnum sínum en athygli vakti í kosningabaráttunni hversu frjálslegur hann var í fasi og ósmeykur að nálgast fólk í ljósi þess að bróðir hans , John F. Kennedy forseti , hafði fallið fyrir morðingjahendi tæpum fimm árum áður .
Múgur og margmenni varð á vegi Kennedys en gleðin breyttist á augbragði í skelfingu þegar 24 ára gamall maður , Sirhan Sirhan , brá lítilli skammbyssu og skaut ítrekað á hann af stuttu færi .
Kennedy féll til jarðar .
Hópur manna , þeirra á meðal gullverðlaunahafinn í tugþraut á Ólympíuleikunum í Róm 1960 , Rafer Johnson , stökk á Sirhan og afvopnaði hann .
Hann náði raunar tökum á byssunni aftur en þá var skothylkið tómt .
William Barry hlúði umsvifalaust að Kennedy , lagði jakkann sinn undir höfuð hans .
" Ég vissi strax að þetta var .
22 , lítil hlaupvídd , þannig að ég vonaði að þetta væri ekki svo slæmt en þá kom ég auga á gatið á höfði þingmannsins og gerði mér grein fyrir alvöru málsins , " rifjaði Barry upp síðar .
Ungur piltur , Juan Romero , síðasti maðurinn sem Kennedy hafði heilsað , kraup við hlið hans og lagði talnaband í hönd hans .
" Eru allir heilir á húfi ? " spurði Kennedy .
" Já , já , allt verður í besta lagi , " svaraði Romero .
Þetta augnablik festu Life og The Los Angeles Times á filmu og varð það táknmynd morðsins .
Eiginkona Kennedys , Ethel , braust í gegnum mannfjöldann og kraup við hlið bónda síns .
Sjónarvottar staðhæfa að hann hafi borið kennsl á hana .
Því næst var frambjóðandinn lagður á börur .
" Ekki lyfta mér upp , " voru síðustu orðin sem hann hvíslaði áður en hann missti meðvitund .
Þrjár kúlur hæfðu Kennedy .
Tvær fóru inn um hægri handarkrika , önnur út gegnum brjóstið en hin sat föst í hálsi hans .
Þriðja kúlan fór inn aftan við hægra eyrað og splundraðist í heila hans .
Sirhan Bishara Sirhan er kristinn Palestínumaður .
Hann hafði um skeið lagt fæð á Kennedy vegna stuðnings hans við Ísraelsríki og í dagbók sem lögregla fann á heimili hans stóð meðal annars : " Ásetningur minn að drepa RFK er að breytast í þráhyggju .
RFK verður að deyja .
Það þarf að myrða RFK .
" Dagurinn var ekki valinn af handahófi en ári áður , 5. júní 1967 , hófst Sex daga stríðið fyrir botni Miðjarðarhafs .
Sirhan Sirhan var dæmdur til dauða fyrir verknaðinn en árið 1972 var dómnum breytt í lífstíðarfangelsi .
Sirhan situr ennþá bak við lás og slá .
orri@mbl.is 