Ætli það séu ekki liðin um það bil 12 ár frá því að ég heyrði mitt fyrsta lag með sænsku indí-hljómsveitinni Bob Hund í stofunni hjá félaga mínum í vesturbænum .
Eftir að hafa heyrt þetta fyrsta lag hófst leit að meira efni með sveitinni .
Lítið var til í plötubúðum hérna heima og ákveðin hræðsla við að panta í gegnum internetið stoppaði þær tilraunir .
En stuttu seinna fannst loksins uppspretta af Bob Hund plötum í kjallara plötubúðar í hliðargötu einni í Kaupmannahöfn og varð breiðskífan Omslag : Martin Kann sú fyrsta sem fjárfest var í .
Sveitin var sett á laggirnar haustið 1991 í Stokkhólmi af þeim Thomas Öberg , Johnny Essing , Conny Nimmersjö , Mats Hellquist , Jonas Jonasson og Mats Andersson og er Omslag önnur breiðskífa Svíanna .
Á Omslag hefur hljómur sveitarinnar aðeins breyst frá fyrri plötum .
Má kannski segja að hann sé orðið örlítið fágaðri , en á sama tíma er hann háværari en áður .
Lögin eru drifin áfram af skemmtilega poppuðum gítarleik , hröðum bassa og hljóðgervlum sem eru eitt helsta einkenni sveitarinnar ásamt rödd Thomas Öberg sem að sjálfsögðu syngur allt á sænsku .
Platan er forvitnileg blanda af hávaða og poppi sem gerir það að verkum að lög eins og " Förträngda Problem " og " Düsseldorf " eru frábærlega fjölbreytt og á köflum út um allar trissur , tónlistarlega séð .
Það er ekki hægt að skrifa um Omslag án þess að minnast á ballöðuna " Upp , Upp , Upp , Ner , " en hver hlustun á því yndislega lagi fær hárin til að rísa og gæsahúðin sprettur fram á fyrstu nótu og helst til loka lagsins .
Í fyrstu stóð til að gefa plötuna út án titils .
Eftir smá umhugsun fannst meðlimum sveitarinnar að það væri kannski ekkert sniðugt að gefa út nafnlausa plötu sem erfitt væri að greina frá eldri útgáfum .
Var því ákveðið að nefna plötuna í höfuðið á ljósmyndaranum og hönnuðinum Martin Kann sem unnið hefur með sveitinni í fjölmörg ár .
Matthías Árni Ingimarsson 