Að morgni þessa dags fyrir tíu árum keyrði Magi Bish dóttur sína , hina sextán ára gömlu Molly , að Comins-vatni í Warren , Massachusetts , þar sem hún starfaði sem strandvörður .
Þær sáust aldrei aftur .
Þegar sundfólk tók að streyma að vatninu fáeinum mínútum síðar veitti það því athygli að enginn strandvörður var á svæðinu , aðeins vatnsflaska , talstöð , opin bráðahjálparkassi og sandalar sem síðar var staðfest að tilheyrðu Molly Bish .
Það var engu líkara en jörðin hefði gleypt hana .
Víðtækasta leit að horfinni manneskju sem sögur fara af í Massachusetts hófst þegar um daginn en ekkert spurðist til Mollyjar svo vikum og mánuðum skipti .
Umfjöllun um málið í sjónvarpsþáttum á borð við Americas ' s Most Wanted , Unsolved Mysteries , Larry King og 48 Hours breytti engu .
Ekki var vitað til þess að Molly hefði átt sér óvildarmenn og líklegasta kenningin var sú að einhver hefði platað hana til að hjálpa sér þarna um morguninn og í kjölfarið numið hana á brott .
Það rifjaðist upp fyrir móður hennar að daginn áður en Molly hvarf hafði hún veitt grunsamlegum manni í hvítri fólksbifreið athygli í námunda við bækistöð dóttur hennar á ströndinni .
Móðirin velti þessu ekki meira fyrir sér fyrr en eftir að Molly var horfin .
Lengi var þetta eina vísbendingin sem lögregla gat farið eftir .
Fjöldi manna var yfirheyrður í tengslum við hvarfið og hvorki fleiri né færri en ellefu féllu á lygaprófi .
Eigi að síður var lögregla engu nær .
Vonir um að finna Molly á lífi hurfu eins og dögg fyrir sólu í byrjun júní 2003 .
Haustið áður hafði veiðimaður nokkur fundið blá baðföt , eins og Molly hafði klæðst þennan örlagaríka dag , í skógi skammt frá Comins-vatni , en minntist ekki á þetta við nokkurn mann fyrr en sumarið eftir .
Einhver kveikti á því að sundfötin gætu tengst Molly Bish og gerði lögreglu viðvart .
Það var raunin .
Eftir skamma leit fann lögregla jarðneskar leifar stúlkunnar í téðum skógi .
Upplýst var að hún hefði hvílt í grunnri gröf en líkamsleifarnar fundust á víð og dreif við yfirborð jarðar .
Ekki reyndist unnt að komast að því hvert banamein stúlkunnar var .
Hún var jarðsungin á tuttugu ára fæðingarafmæli sínu , 2. ágúst 2003 .
Ýmsir voru yfirheyrðir í kjölfar líkfundarins en enginn hefur enn verið handtekinn .
Í fyrra beindust böndin að manni sem þegar hafði verið tekinn höndum fyrir að myrða unnustu sína með voveiflegum hætti í Flórída en hann hafði búið í grennd við Comins-vatn um það leyti sem Molly Bish hvarf .
Þá var staðfest að hann hefði einnig haft aðgang að hvítum fólksbíl og lagt stund á veiðar í skóginum þar sem líkið fannst .
Umræddur maður var einnig yfirheyrður í sambandi við morð á annarri stúlku , Holly Piirainen , árið 1993 .
Ekkert hefur þó sannast í þeim efnum og leitin að morðingja Mollyjar Bish heldur áfram .
Foreldrar Mollyjar , Magi og John , hafa sett á laggirnar sjóð sem hefur það markmið að vekja athygli á öryggi barna .
Þau hafa haldið fyrirlestra vítt og breitt um Bandaríkin , þar sem þau hafa miðlað af reynslu sinni , meðal annars í skólum og innan dómskerfisins .
Mottó sjóðsins er eftirfarandi : " Bjargirðu einu lífi , bjargarðu heiminum ! " Á heimasíðu sjóðsins spyr Magi Bish áleitinnar spurningar : " Maður getur týnt lyklunum og gleraugunum sínum en hvernig í ósköpunum er hægt að týna börnunum sínum í Bandaríkjunum ? " Þar kemur líka fram að hjónin eru staðráðin í að fullnægja réttlætinu .
" Við munum finna þann sem myrti hana .
Þetta hefur verið saga um ást og missi en við erum enn vongóð og viljum að Molly viti að við munum aldrei gefast upp .
" orri@mbl.is 