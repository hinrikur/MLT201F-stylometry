Það var ákveðinn spenningur í okkur hjónum að koma á Hótel Eddu í Skógum eftir atburði vetrarins , þ.e.a.s. eldgos og öskufall og vissum við ekki á hverju við áttum von .
Það var því óneitanlega ansi ánægjulegt að koma í glampandi sól og sjá hvað allt svæðið var orðið grænt og fallegt og lítil ummerki af gosinu , þangað til maður fór að labba úti í náttúrunni , þá sá maður öskuna í jarðveginum .
Sunnlendingar standa ansi vel þegar litið er til matvælaframleiðslu , þar hefur verið gríðarleg aukning af aðilum sem eru í allskonar framleiðslu og veitingastaðir eru duglegir að merkja afurðir sínar svæðinu , sérstaklega á sumrin .
Þetta sáum við vel á Sveitamarkaðnum á Hvolsvelli þar sem innan um allskyns skemmtilegt handverk , þar sem gosaska kom víða við sögu , voru á boðstólum agúrkur , tómatar , paprika , sveppir , jarðarberin frá Silfurtúni , rabarbari , rabarbarakaramellan og rabarbarasultan frá Dórotheu í Löngumýri , harðfiskur og annar fiskur frá Vestmannaeyjum og allskyns kjötvörur , t.d. Korngrís frá Laxárdal sem alinn er á íslensku byggi .
Fallegir bréfpokar með byggmjöli og hveitikorn frá Þorvaldseyri vöktu athygli mína og ég ákvað að kynna mér það betur , eftir að hafa gert góð kaup á markaðnum , en ég komst t.d. yfir forláta bók um heimsmeistarakeppnina í Mexíkó 1970 sem ég varð að eignast þar sem þetta er fæðingarár mitt og fótboltaáhuginn mikill og ekki skemmdi fyrir að ég styrkti Meðferðarheimilið að Lækjarbakka við kaupin .
Ólafur og Guðný tóku vel á móti okkur á Þorvaldseyri , þarna er á ferðinni fyrirmynd annarra bænda sem eru í heimavinnslu , en þau hafa ræktað korn frá 1960 og eru full af hugmyndum og með endalausan drifkraft .
Þau hafa verið að framleiða hveiti , bygg og vörur úr þessum afurðum og eins eru þau komin ansi langt með tilraun í framleiðslu á íslenskri repjuolíu .
Þess vegna finnst mér það við hæfi að gefa hér uppskrift að brauði úr byggmjöli og blanda þar inn öðrum framleiðenda af Suðurlandinu , sem er Ölvisholt sem er eitt af skemmtilegustu brugghúsum landsins .
Bygg og bjórbrauð 3 dl Lava bjór frá Ölvisholti ( stofuheitur ) 2 dl volgt vatn 30 gr þurrger 2 msk hunang 5 msk repjuolía 1 msk sjávarsalt 500 gr brauðhveiti 300 gr byggmjöl 100 gr soðið bankabygg 100 gr haframjöl Aðferð : Blandið saman í þessari röð , hnoðið vel , látið hefast í 60 mín .
Mótið í form-snittubrauð , bollur eða hvað sem er , hefið aftur í 40 mín. , úðið með volgu vatni á nokkrum sinnum og bakið við 200°C hita í 13-20 mín .
