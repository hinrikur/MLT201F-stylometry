Portúgal getur vissulega gert tilkall til þess að eiga einn stórkostlegasta vínstíl veraldar , þar sem púrtvínin eru annars vegar .
Lengi vel var líka vinsælasta víntegund heimsins frá Portúgal – rósavínið Mateus .
Samt sem áður hafa portúgölsku vínin eiginlega aldrei komist almennilega á kortið sem heild .
Þeir sem horfa fram hjá Portúgal missa hins vegar af ýmsu .
Víngerð á sér langa sögu og ríka hefð þar eins og annars staðar í Suður-Evrópu og mörg vínanna sem framleidd eru í vínhéruðum landsins eiga sér enga hliðstæðu annars staðar í heiminu .
Annars vegar vegna þess að þau eru ræktuð við aðstæður sem eru oft einstakar og hins vegar vegna þess að í Portúgal er að finna aragrúa vínþrúgna sem hvergi annars staðar er að finna .
Þessi blanda gerir að verkum að Portúgal á marga stórkostlega vínstíla .
Byrjum til dæmis á Vinho Verde eða " græna víninu " sem framleitt er úr þrúgunum Arint , Avesso , Azal og Loureiro í hinu iðjagræna héraði Minho í norðurhluta landsins .
Létt og áfengislítil , fersk og oft allt að því perlandi með agnarsmáum votti af kolsýru .
Oft svekkjandi en þegar vel lætur einstök og undursamleg .
Það sama má segja um vínin frá sama svæði úr Alvarinho-þrúgunni , þeirri sömu og kölluð er Albarino Spánarmegin við landamærin og er þar ekki síst ræktuð í Rias Baixas .
Í Dao eru framleidd rauðvín sem stundum eru borin saman við Búrgundarvínin vegna þess að þau byggjast yfirleitt á fágun og fínleika en ekki afli og samþjöppun .
Hér er það þrúgan Touriga Nacional sem stendur á bak við bestu vínin en eftir því sem maður smakkar fleiri vín frá Portúgal kann maður betur að meta magnaða eiginleika þeirrar þrúgu , sem að öðrum ólöstuðum ber af í portúgölsku flórunni .
Tinta Roriz er einnig mikið ræktuð í Dao en hún er eina meginþrúga Portúgals sem ekki er upprunnin þaðan .
Margir þekkja hana eflaust undir hinu spænska nafni Tempranillo og hinum megin á Íberíuskaganum er hún þrúgan á bak við mörg af þekktustu vínum Spánar svo sem þau frá Rioja og Ribera del Duero .
Syðst er svo að finna Alentejo þar sem Portúgal breytir um svip .
Hæðirnar sem einkenna landslagið í norður- og miðhluta landsins breytast í endalausa sléttu og Atlantshafið missir tangarhald sitt á loftslaginu , sem verður þurrara og heitara .
Er Alentejo oft lýst sem Nýja heimi Portúgals .
Vínin sólbökuð , heit , djúp og krydduð .
Það eru ekki síst nýbylgjuframleiðendur sem hafa komið Alentejo á kortið með vínum sem einmitt minna oft á vín Kaliforníu eða Ástralíu í stílnum .
Hér má líka finna alþjóðlegar þrúgur á borð við Syrah og Cabernet í bland við þær portúgölsku .
Það er hins vegar erfitt að alhæfa um Alentejo .
Héraðið er það stærsta í Portúgal og vínsvæðin mörg og meirihluti Alentejo-vína er í gamaldags , hefðbundnum stíl .
Í rauðum vínum er það hins vegar Douro sem skarar fram úr .
Vínekrurnar sem teygja sig í endalausum stöllum upp brattar hlíðarnar meðfram ánni Douro hafa löngum fyrst og fremst verið ræktaðar vegna þrúgna til púrtvínsframleiðslu .
Á síðustu árum hafa menn áttað sig æ betur á því að rauðvínin af þessu svæði geta verið mögnuð .
Loftslagið er heitt og þurrt og jarðvegurinn grýttur og eftir því sem áin tekur á sig hlykki breytast aðstæður og þar með vínin sem af ekrunum koma .
Fyrsta alvöru rauðvínið sem framleitt var til sölu sem rauðvín en ekki styrkingar sem púrtvín hét Barca Velha og var hugarfóstur eins af víngerðarmönnum púrtvínshússins Ferreira .
Hann fékk þessa hugmynd í kollinn eftir heimsókn til Bordeaux í Frakklandi og lét úrtölur ekki á sig fá .
Barca Velha er enn í dag algjörlega stórkostlegt vín , ekki bara það besta í Portúgal , heldur vín sem getur keppt við þau bestu í heiminum .
Stöðugt fleiri framleiðendur hafa hins vegar fylgt í kjölfarið , oftar en ekki eru það púrtvínshúsin sem taka smá hliðarspor – og þeim fjölgar stöðugt Douro-vínunum sem vekja athygli .
Alls er að finna tæplega hundrað þrúgutegundir í ræktun í Douro en smám saman fóru menn að skilgreina hverjar það væru sem best hentuðu til rauðvínsgerðar .
Þær eru nú yfirleitt Touriga Nacional , Touriga Francesa , Tinta Cao og Tinto Roriz .
Douro-vínin eru smám saman að koma Portúgal á kortið og opna augu manna fyrir þeim fjársjóðum sem leynast í vínkjöllurum landsins .
Næst Nýi heimurinn vs .
sá gamli .
