Það hefur lengið verið vitað að sú mynd sem við höfum af blústónlist sjötta og sjöunda áratugarins byggist að miklu leyti á hvítum smekk , ef svo má segja , því það sem til okkar barst frá blúsborgunum Memphis og Chicago á þeim árum var alla jafna matreitt fyrir hvít eyru .
Blúsinn var víðast á undanhaldi í samfélagi blökkumanna sem fannst músíkin merki um gamla tíma sem þeir vildu gleyma , en fyrir bleiknefja var hún framandi og skemmtileg .
Til sannindamerkis má nefna að helstu blúsútgefendur voru hvítir og náðu árangri vegna þess að þeir markaðssettu tónlistina fyrir hvít millistéttarungmenni .
Einn af þeim sem gerðu slíkt með góðum árangri var Robert Gregg " Bob " Koester sem stofnaði djassútgágfuna Delmark 1958 og sneri sér síðan smám saman að blús .
Einn af þeim sem hann hafði dálæti á var munnhörpuleikarinn magnaði Amos " Junior " Wells .
Fram á miðjan sjöunda áratuginn þekktist varla að blúsmenn tækju upp breiðskífur , heldur voru þær yfirleitt safn af smáskífulögum , stundum með nýjum lögum til uppfyllingar .
Koester langaði að brjóta upp þetta form , enda krafðist það þess að lögin væru ekki lengri en tvær mínútur eða svo , og stakk upp á því við Wells að hann tæki upp breiðskífu og mátti velja sér mannskap .
Wells kallaði á nokkra félaga sína , þar fremstan í flokki gítarleikarann snjalla George " Buddy " Guy .
Þeir fóru svo í hljóðver 22. og 23. september 1965 og tóku upp lagasafn sem endaði á skífunni Hoodoo Man Blues sem gefin var út stuttu síðar .
Skemmst er frá því að segja að þessi hugmynd Koesters lukkaðist svo vel að platan seldist í meira mæli en dæmi voru um með blúsbreiðskífu og selst enn .
Er enda jafnan viðurkennd sem ein besta , ef ekki besta blúsplata sögunnar og stendur vel undir því – sannkölluð klassík .
arnim@mbl.is 