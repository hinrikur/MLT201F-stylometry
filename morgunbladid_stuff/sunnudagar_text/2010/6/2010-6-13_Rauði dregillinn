Hefð er fyrir því við útdeilingu hvers kyns verðlauna að rúllað sé út löngum rauðum dregli þar sem stjörnurnar geta spígsporað í sínu fínasta pússi .
Þannig fyllast fjölmiðlar ár hvert af myndum af frægu fólki í sérhönnuðum múnderingum á rauðum dregli í aðdraganda stórviðburða eins og afhendingar Óskarsverðlaunanna , Emmy-verðlaunanna eða kvikmyndahátíðarinnar í Cannes sem lauk fyrir skemmstu .
Hvaðan skyldi þessi venja að hlífa tískuskóm stjarnanna með eldrauðu teppi vera komin ? Fyrstu vísun í rauða dregilinn má finna í harmleik Grikkjans Æskýlosar , Agamemnon frá 5. öld fyrir Krist .
Þegar aðalpersónan , Agamemnon konungur , snýr aftur heim eftir sigur á Trójumönnum tekur Klýtæmnestra , eiginkona hans , á móti honum með rauðum dregli sem hún vill að hann gangi eftir .
Konungurinn þráast hins vegar við þar sem hann veit að það eru aðeins guðir sem ganga í slíkum munaði og hann vill ekki móðga þá með slíkri drambsemi .
Fyrirmenni dagsins í dag hafa þó engar slíkar efasemdir og valsa um á rauða dreglinum hvað sem grískum goðum kann að finnast um það .
Næstu heimildir um notkun rauðs dregils eru frá árinu 1821 þegar James Monroe , forseti Bandaríkjanna , heimsótti Suður-Karólínuríki .
Við móttöku honum til heiðurs var rauður dregill lagður niður að ánni Waccamaw , væntanlega til að hann óhreinkaði ekki skó sína .
Á 20. öldinni var það bandaríska hraðlestarfyrirtækið 20th Century Limited sem tók upp á því að leggja sérhannað rautt teppi á brautarpalla í Chicago og New York til þess að vísa farþegum leiðina í rétta vagninn .
Skemmtanaiðnaðurinn tók síðan þessari venju opnum örmum .
Árið 1922 sýndu kvikmyndastjörnur sig í fyrsta skipti á rauðum dregli við opnun Egypska kvikmyndahússins í Hollywood .
Fyrsta skrefið í átt að hefð var tekið og á næstu árum og áratugum varð dregillinn rauði eins sjálfsagður fylgihlutur stórviðburða í skemmtanaheiminum og æstir papparassar og aðdáendur .
