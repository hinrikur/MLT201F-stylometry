Ég vil taka það fram að ég er afskaplega hliðhollur konum .
Mér finnst konur bara yfir höfuð alveg frábærar .
Ég gæti alls ekki lifað án kvenna .
Konur eru allt öðruvísi en karlar .
Kannski er það ástæðan fyrir því að mörgum karlmönnum finnst svo gott að vera í návist kvenna .
Þær eru bara svo góðar og skemmtilegar .
Og öðruvísi .
Það eru auðvitað til konur sem eru ekkert skemmtilegar , en ég held að þær séu ekki margar .
Eitt eiga þó karlar og konur sameiginlegt , þeim finnst gaman að fara í bíó .
Bæði saman og í sitthvoru lagi .
Ef karlar og konur fara saman í bíó verður helst að velja mynd sem höfðar til beggja .
Sakamálamyndir höfða oft til beggja .
Karlar eru hins vegar oft meira fyrir hasarmyndir og oft höfða myndir sem fjalla um erfið veikindi , mátun kjóla eða brúðkaup meira til kvenna .
Þannig er þetta bara .
Ég komst hinsvegar að því fyrir stuttu að konur haga sér mjög svipað í bíó og karlmenn .
Ég varð nefnilega þess heiðurs aðnjótandi að vera boðið í bíó um daginn .
Kvikmyndin sem mér var boðið á heitir Sex and the City .
Og númer tvö takk fyrir .
Og það voru margar konur í bíó .
Ég held reyndar að ég hafi aldrei verið staddur á nokkrum stað áður með eins mörgum konum .
Kynjahlutföllin voru 2 á móti 100 , konum í vil .
Salurinn á þessu miðvikudagskvöldi í Sambíóunum var gersamlega pakkaður af kvenfólki .
Og við örfáu karlmennirnir sem vorum með í för vorum allir með sama svipinn í framan , sem úr mátti lesa alls sex orð : Hvað er ég að gera hér ? Andrúmsloftið áður en myndin hófst var magnþrungið .
Það var flautað .
Það var klappað .
Eftirvæntingin var greinilega gríðarleg .
Við erum að tala um mjög mikið af konum sem greinilega höfðu beðið eftir þessari mynd mjög , mjög lengi .
Sennilega bara alveg síðan Sex and the City 1 .
Kannski bara nokkur ár .
Hvað veit ég .
Í huganum fór ég aftur nokkur ár , því þetta minnti mig á þegar að við félagarnir fórum á Rambó 2 hér um árið .
Þá var salurinn líka pakkaður .
Aðeins minni ilmvatnslykt en á Sex and the City og sennilega skítugri neglur svona heilt yfir í salnum , en mjög svipuð stemning .
Gríðarleg eftirvænting .
Ég meina við vorum náttúrulega búnir að bíða eftir Rambó 2 alveg síðan Rambó 1 .
En af hverju fór ég á Sex and the City númer tvö ? Svarið við því ég mjög einfalt .
Það er nauðsynlegt að heimsækja heim konunnar þó svo að maður þurfi að sitja með 500 skrækjandi konum í 140 mínútur .
Já , ég sagði 140 mínútur ! Reyndar með akstri og undirbúningi erum við að tala um bíóferð uppá svona 180 mínútur .
Og þar sem konur eru líka svo frábærar og skemmtilegar þá var þessi bíóferð bara ekkert mál .
Ég man reyndar ekkert mjög mikið úr myndinni .
Jú , það var brúðkaup í henni og eitt til tvö kjólaatriði .
Og mikið af nærmyndum af skóm .
Ég held að ég hafi aldrei verið á kvikmynd þar sem var jafnmikið af nærmyndum af skóm .
Ef nærmyndirnar af skónum hefðu verið klipptar út hefði myndin verið um það bil 40 mínútum styttri .
En sem sagt 180 mínútur að heimsækja heim kvenna er bara ekkert mál .
Og þarft .
Enda eru 180 mínútur ekki nema tveir fótboltaleikir .
Ekki að það sé aðalmálið .
Þó svo að það sé Heimsmeistarakeppni í fótbolta í gangi akkúrat núna .
Lykillinn að þessu öllu saman er auðvitað bara sá að gera sér grein fyrir að maður verður að leggja inn það sem maður ætlar sér að taka út .
Þetta snýst bara um að vinna heimavinnuna sína ! Vandamálið er bara að það er alltof langt í Sex and the City 3 .
