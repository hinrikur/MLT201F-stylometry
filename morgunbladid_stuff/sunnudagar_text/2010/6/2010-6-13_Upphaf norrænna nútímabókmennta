Það var á þeim árum þegar ég ráfaði um og svalt í Kristíaníu , þessari undarlegu borg sem enginn yfirgefur fyrr en hann hefur látið á sjá ...
" Svo hefst hin merkilega bók Sultur , Sult , eftir Knut Hamsun sem kom út fyrir 120 árum og er að margra mati með merkustu bókum norrænnar bókmenntasögu .
Sem dæmi um það dálæti sem fræðingar og fróðir hafa á bókinni má tína til orð sem rithöfundurinn kunni Isaac Bashevis Singer lét falla : " Gervallar nútímabókmenntir tuttugustu aldar eru af Hamsun komnar .
Thomas Mann og Arthur Schnitzler ( ...
) og meira að segja bandarískir rithöfundar eins og Fitzgerald og Hemingway voru allir lærisveinar Hamsuns .
" Sultur , sem kom út 1890 , var fyrsta skáldsagan sem gefin var út undir höfundarnafninu Knut Hamsun , en áður höfðu komið út þrjú skáldverk , það fyrsta skrifað á Knud Pedersen og tvö til á Knud Pedersen Hamsund .
Hluti út Sulti hafði birst nafnlaust í dönsku tímariti 1888 .
Bókin kom út á íslensku 1940 í þýðingu Jóns Sigurðssonar frá Kaldaðarnesi og var gefin út að nýju í liðinni viku á vegum Forlagsins .
Á ystu mörkum siðmenningarinnar Í inngangi Halldórs Guðmundssonar að nýrri útgáfu Sults segir hann bókina marka upphaf norrænna nútímabókmennta og þar kemur einnig fram að Hamsun virðist fljótlega hafa verið mikið lesinn höfundur á Íslandi , þó ekki endilega í þýðingum .
Í samtali við Halldór kemur það sama fram og hann nefnir sérstaklega Gróður jarðar , en Halldór Laxness skrifaði Sjálfstætt fólk meðal annars til að andmæla þeirri sýn á heiminn sem birtist í þeirri bók .
" Þeir Halldór og Hamsun voru báðir gefnir fyrir að skrifa um menn sem eru á ystu mörkum siðmenningarinnar , fara út fyrir hana og nema nýtt land .
Þó að Hamsun sé svartsýnn á siðmenninguna þá skrifar hann gamanleik um þetta mál , því Gróður jarðar er í raun kómedía .
Halldór er aftur á móti trúaður á mannlegt samfélag og þess vegna skrifar hann sorgarleik um manninn sem fer út fyrir , " segir Halldór .
Á þeim tíma sem Sultur varð til , undir lok nítjándu aldarinnar , segir Halldór að mikið hafi verið á seyði í bókmennta- og listalífi Vesturálfu .
Þá hafi og komið fram mörg verk sem telja megi brautryðjendaverk á ýmsum sviðum , en af þeim sé Sultur meðal annars merkileg fyrir það hve nútímaleg hún er enn þann dag í dag og líka hitt að hún er nútímalegri en flest þau verk sem Hamsun skrifaði eftir það .
Sultur sé fyrsta norræna nútímaskáldsagan og merki þess að bókmenntirnar snúist ekki lengur um átök á milli persóna , heldur um átök í manninum .
Algert tímamótaverk Hamsun ólst upp í fátækt og var sendur barnungur til frænda síns sem beitti hann harðræði .
Fimmtán ára fór hann að heiman og flæktist víða , bjó meðal annars í Bandaríkjunum um tíma og vann ýmist störf , var verkstjóri á plantekru og sporvagnsstjóri í Chicago svo fátt eitt sé talið .
Hann var sískrifandi enda ætlaði hann sér að verða rithöfundur og skrifaði tvær bækur áður en Sultur kom út , þá fyrri , sem gefin var út undir réttu nafni Hamsuns , Knut Pedersen eins og getið er , undir miklum áhrifum frá Bjørnstjerne Bjørnson sem þá var risinn í norskum bókmenntum .
Þegar Hamsun tók til við að skrifa Sult var hann ekki í vafa um að hann væri að skrifa nýja gerð af skáldsögu , eins og Halldór rekur það í inngangi nýju útgáfunnar , en þar vitnar hann í bréf Hamsuns til útgefanda síns þar sem hann segir meðal annars : " Ég held að þetta sé bók sem ekki hefur verið skrifuð áður , í það minnsta ekki hér heima .
" Halldór segir að vissulega hafi einhverjir áttað sig á því á sínum tíma að Sultur væri merkilegt verk en það var þó aðallega ekki fyrr en löngu síðar að Sultur var almennt viðurkennd sem algert tímamótaverk í norrænum bókmenntum .
" Bókin er skrifuð fyrir expressjónismann , skrifuð löngu áður en súrrealisminn verður til .
Hamsun er að pæla í dularfullum hræringum sálarlífsins , og það er eins og hann sjái tuttugustu öldina fyrir sér .
Hann langaði , líkt og Flaubert , að skrifa bók um ekki neitt , bók þar sem spennan liggur í sálinni en ekki í atburðum , bók sem gerist bara í orðunum , bara í orðalaginu .
" Að þessu sögðu þá segir Halldór að erfitt sé að greina bein áhrif frá Hamsun nema í gegnum aðra höfunda , þeir lesi bókina og síðan birtist áhrifin í skrifum þeirra .
" Á þessum tíma er nýr listskilningur að koma fram , þegar Hamsun skrifar Sult er natúralisminn að ná hámarki í skáldsagnagerð og ég held að bókin hafi haft mikil áhrif á þá listamenn þess tíma sem áttu ekki samleið með ríkjandi bjartsýni á Vesturlöndum – það má ekki gleyma því að alveg fram til 1914 var mikil bjartsýni almennt ríkjandi , stemning eins og hér fram í september 2008 .
Ýmsir voru aftur á móti fullir efasemda og það er sú angist sem margir samtíðarmenn Hamsuns áttu erfitt með að átta sig á þar á meðal Halldór Laxness sem kallaði söguhetju Sults " þann nafnlausa sveitamann ónýtjúng og húngurmeistara sem situr í Kristjaníu " .
Í Úngur ég var skrifaði Halldór þannig : " Hversvegna druslast hann ekki burt fljótt úr svona stað og finnur einhvern annan stað þar sem hægt er að vinna fyrir sér með því að gefa beljum eða hirða hross ? Eða fara til sjós ? " Sú angist sem Hamsun skrifaði um er aftur á móti óttinn við dulvitundina , eins og Freud hefði sagt ; hungur hans er óseðjanlegt og sálarkvölin kemur öll að innan .
" 