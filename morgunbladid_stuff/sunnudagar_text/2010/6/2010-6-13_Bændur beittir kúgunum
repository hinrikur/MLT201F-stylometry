Ungir bændur viðruðu á dögunum sín sjónarmið um sameiginlega varnarmálastefnu ESB og hugsanlegar afleiðingar hennar hér á landi gengi Ísland í sambandið .
Fengu þeir heldur óblíðar viðtökur hjá þeim sem gengið hafa sambandinu á hönd hér á landi og vilja ekki að nafn þess sé lagt við nokkuð það sem þeir ætla hégóma .
Var fremur ónotalegt að heyra oflætistóninn í garð hinna ungu bænda , þótt vissulega hafi mátt ræða um gildi og þýðingu sjónarmiða þeirra .
Þrengt að samtökum bænda Með sama hætti hefur verið haft í lítt dulbúnum hótunum í garð bændasamtakanna og því haldið fram að þau séu að nýta fé frá ríkisvaldinu til áróðurs gegn aðild að ESB , sem hið sama ríkisvald sé að berjast fyrir .
Við skulum um stund líta framhjá hinum ógeðfelldu hótunum í garð bænda .
En jafnvel að þeim hliðsettum er margt að athuga við röksemdafærslu aðildarsinna í ríkisstjórninni .
Í fyrsta lagi er ríkisvaldið aðeins milligönguaðili á milli almennings og Bændasamtakanna .
Og allir vita að íslenskur almenningur er miklu hallari undir sjónarmið bænda í málinu en þeirra sem fara nú um hríð með forsjá ríkisvaldsins í landinu .
Það sýna allar kannanir með afgerandi hætti .
Í annan stað er stuðningur við íslenskan landbúnað hluti af þeim vilja þjóðarinnar að tryggja stöðu hans í samkeppni við niðurgreidda starfsemi annars staðar og tryggja að Íslendingar geti ætíð búið að sínu í grunnframleiðslu matvæla , sem eru að auki í háum gæðaflokki hér á landi .
Er sá stuðningur markaður ákveðnum þáttum og nýtist þeim og bændum í fyrstu umferð og neytendum , öllum almenningi landinu , í framhaldinu .
Viðtalið við Harald Benediktsson Formaður Bændasamtakanna , Haraldur Benediktsson , ræðir meðal annars um þetta atriði í myndarlegri útgáfu Bændablaðsins sem kom út í vikunni .
Haraldur bendir á að margt sem bændur hafi þurft að eiga samstarf um við ríkisvaldið hafi verið stirt að undanförnu , og sérstaklega þegar kemur að búvörulögum .
Svo segir : " Haraldur segir jafnframt að það geti verið svo að sú umræða sem ýmsir hafi tekið þátt í um að fjármunir sem veitt sé til Bændasamtakanna í gegnum búnaðarlagasamning séu notaðir í einhverjum annarlegum tilgangi sé að þvælast fyrir samningagerðinni .
Spurður um hvort hann sé að vísa til opinberrar og einarðrar andstöðu Bændasamtakanna við aðild að Evrópusambandinu svarar hann því játandi .
" Við höfum verið sökuð um að nota þessa fjármuni til að voga okkur að hafa skoðun en allir sem áhuga hafa á að kynna sér málið sjá að fjármunir frá ríkinu eru kirfilega eyrnamerktir lögbundnum verkefnum .
Að halda öðru fram er beinlínis ásökun um misnotkun á fjármunum .
" Haraldur segir hins vegar fráleitt annað en að Bændasamtökin beiti sér gegn aðild og það af fullri hörku .
" Afstaða bænda varðandi Evrópusambandsaðild er algjörlega skýr .
Á Búnaðarþingi í vetur var ályktað gegn Evrópusambandsaðild og á aðalfundum langflestra aðildarfélaga samtakanna í vetur og vor hefur sú ályktun verið ítrekuð .
Afstaða Bændasamtakanna er ekki búin til í tómarúmi í Bændahöllinni , hún er sjálfsprottin hjá bændum sjálfum .
Það er nú svo einfalt að við höfum engan rétt til þess að vinna að einhverju öðru en því sem bændur vilja að unnið sé að .
" " Grímulaus fjárkúgun Þær upplýsingar sem lesa má úr þessu athyglisverða viðtali við formann Bændasamtakanna eru einnig alvarlegar .
Ríkisvaldið er að reyna að kúga bændur fjárhagslega vegna afstöðu þeirra til aðildarumsóknar að Evrópusambandinu .
Hér er því mikið alvörumál á ferðinni og sérkennilegt að það hafi ekki verið tekið til umræðu á Alþingi Íslendinga .
En það er einnig sérstakt við hvaða aðstæður þetta er að gerast .
Auðvitað hefur stór hluti forystumanna Samfylkingarinnar lengi fjandskapast út í bændur , ekki síst sá hluti hennar sem kom úr Alþýðuflokknum , þótt þar hafi einnig mátt finna menn sem báru góðan hug til íslenskra bænda .
En landbúnaðarráðherrann kemur úr röðum Vinstri-grænna og ekki hefur verið talin ástæða til að efast um góðan hug hans til bænda .
Formaður þess flokks heldur um taumana í fjármálaráðuneytinu .
Auðvitað er alkunna að hann kaus að svíkja helsta hugsjóna- og kosningamál flokks síns fyrir aðgang að ríkisstjórn .
En það kemur óneitanlega á óvart að hann telji ekki nóg að gert með því að pína þingflokk sinn til að standa með aðildarumsókn í sölum Alþingis andstætt samvisku sinni ( sem er reyndar stjórnarskrárbrot ) .
En að Steingrímur skuli einnig telja sér það skylt að fylgja eftir svikum við stefnumál sín og hugsjónir með því að taka þátt í að beita bændur fjárhagslegum kúgunaraðgerðum til að fá þá til að slá af skoðunum sínum kemur ennþá meira á óvart .
Misreikna bændur Bændur , eins og svo margur annar , heyja varnarbaráttu um þessar mundir .
Margvíslegir erfiðleikar steðja að stéttinni sem heild auk þess sem efnahagsleg og náttúruleg eldsumbrot bitna á mörgum þeirra og við bætast tímabundnir erfiðleikar eins og hestapestin , sem er mikið alvörumál og áfall fyrir marga .
Því telja fjárkúgarar þeirra þá vísast standa veika fyrir .
En sem betur fer eru allar líkur á að þeir sömu misreikni staðfestu íslenskra bænda .
Þeir hafa alla burði til þess , eins og sagan sannar , að standa allar þessar atlögur af sér .
Söm er hins vegar gjörð og skömm þeirra stjórnvalda sem ekki treysta sér til að mæta skoðanaföstu fólki sem stendur í lappirnar með öðru en hreinum og lítt dulbúnum kúgunaraðgerðum .
