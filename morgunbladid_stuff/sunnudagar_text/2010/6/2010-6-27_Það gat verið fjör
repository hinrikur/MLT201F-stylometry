Ég er bara venjuleg sveitakona sem hef ekki afrekað neitt sérstakt um dagana , " segir Jakobína B. Jónasdóttir í merkilegu viðtali sem Orri Páll Ormarsson tók við hana fyrir Sunnudagsmoggann .
Þannig talar átta barna móðir , sem barnabörnin skrifa ritgerðir um í skólanum .
Hún er Íslandsmeistari í kleinubakstri og " svolítið skáldmælt " .
Hún er líka ein af þeim einstaklingum , sem eru talsmenn átaksins Til fyrirmyndar , en það er tileinkað Vigdísi Finnbogadóttur forseta og íslensku þjóðinni .
Hógværð og lítillæti eru dyggðir , sem lítið hefur farið fyrir í íslensku samfélagi undanfarin misseri .
Útrásin snerist um það hjá sumum íslenskum fyrirtækjum að Íslendingar yrðu bestir í heimi á ótrúlegustu sviðum .
Það var eins og aðeins væri til efsta stig lýsingarorða þegar kom að stefnumótun íslenskra fyrirtækja .
Ef til vill má skilgreina þetta hugarfar sem " kaupthinking " .
Stefnan sem eigendur sumra útrásarfyrirtækjanna mótuðu varð síðar að stefnu gegn þeim .
Jafnvel Háskóli Íslands féll í þessa gryfju þegar stefnan var sett á það opinberlega að hann yrði einn af hundrað bestu háskólum í heiminum , þrátt fyrir að engar forsendur væru fyrir því , í þessu fámenna landi á norðurhjara veraldar .
Af hverju var ekki nóg að byggja upp góðan háskóla , sem stundaði rannsóknir og stuðlaði að framgangi nemenda sinna ? Það má segja að þessi þankaskekkja hafi kristallast í auglýsingum Thule-bjórsins , þar sem því var slegið upp að hann væri " þriðji besti bjór í heimi " .
Það var svo mikil afdalamennska í samanburði auglýsinga hinna fyrirtækjanna , sem öll voru fremst í heiminum á sínu sviði , að það varð beinlínis fyndið .
Það fór vel á því að Ragnar Axelsson tæki myndir af Jakobínu ; konu sem er með báða fætur á jörðinni og næma tilfinningu fyrir því sem skiptir máli í lífinu .
RAX sýnir " veruleika sem bítur " í sögunni á bak við myndina í Sunnudagsmogganum í dag .
Þar fjallar hann um fátækrahverfið í Khayelitzha í Suður-Afríku í myndum af krökkum sem höfðu ekkert til að leika sér með nema bíldekk og fólki sem lá fyrir dauðanum með alnæmi .
Á sama tíma viðurkenndu æðstu embættismenn og ráðamenn í Suður-Afríku ekki að alnæmi væri vandamál , sögðu að fólkið léti lífið af öðrum völdum og því þyrfti ekki lyf .
" Afneitun á staðreyndum var alger , eins og svo oft í pólitík , það verður að snúa öllu sem augljóst er á hvolf – það er svo gáfulegt – og á meðan hrynur heilt samfélag , " skrifar RAX .
" Það dóu mun fleiri en þurftu .
Kannski verður einhvern tíma fundið upp lyf við heimsku en það yrði örugglega verðlagt svo hátt að enginn getur tekið það inn .
Við höktum bara áfram í sama farinu .
" Það er stórvarasamt að gengisfella orð , hvort sem verið er að fegra ástandið eða breiða yfir hversu slæmt það er .
Þá er betra að segja hlutina eins og þeir eru , standa og falla með því .
Annað hefnir sín .
Lífið er til að takast á við það .
Það kenndi Jakobínu að baka kleinur og hún hefur komið átta börnum til manns .
" Þetta er bara eitthvað sem maður fær upp í hendurnar og hættir ekkert við .
Ég hef streist við það að börnin mín yrðu sjálfbjarga og stæðu við sitt .
Það hefur gengið ágætlega .
" Svo viðurkennir hún : " Það gat verið fjör .
" 