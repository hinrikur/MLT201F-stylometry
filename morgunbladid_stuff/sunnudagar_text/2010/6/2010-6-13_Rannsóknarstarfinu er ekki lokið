Getur verið , að Alþingi ætli að fara í sumarfrí áður en því starfi er lokið , sem hófst með skipan Rannsóknarnefndar Alþingis um bankahrunið haustið 2008 og útgáfu skýrslu þeirrar nefndar í aprílmánuði sl. ? Hvað er eftir ? Það er eftir að vinna sambærilega skýrslu um sparisjóðina .
Í skýrslu Rannsóknarnefndar Alþingis er sérstaklega tekið fram , að nefndin hafi ekki fjallað um sparisjóðina , þar sem hún hafi ekki haft aðgang að upplýsingum um þá .
Hins vegar er öllum ljóst , að það verður að vinna sambærilega skýrslu um sparisjóðina .
Hvernig gerðist það að sparisjóðirnir féllu í hendur umsvifamikilla fjármálamanna ? Hver var hlutur Alþingis sjálfs í þeim málalokum ? Hvernig var svo farið með sparisjóðina , þegar þeir voru komnir í annarra hendur ? Þessum spurningum er öllum ósvarað .
Skýrslugerð um bankahrunið , orsök þess og afleiðingar , er hins vegar ekki lokið fyrr en sambærileg skýrsla hefur verið gefin út um sparisjóðina .
Nú eru tveir mánuðir liðnir frá því að skýrsla Rannsóknarnefndarinnar kom út .
Hvað veldur því að Alþingi hefur ekki á þessum tveimur mánuðum tekið ákvörðun um framhaldið varðandi sparisjóðina ? Það er ekki eftir neinu að bíða og óviðunandi , að þingið taki ekki ákvörðun um það framhald áður en það fer í sumarfrí .
Það er líka eftir að vinna sambærilega skýrslu um lífeyrissjóðina .
Á síðustu mánuðum hefur komið upp megn óánægja meðal félagsmanna lífeyrissjóðanna sjálfra með aðkomu þeirra að fjármálaumsvifum undanfarinna ára og vegna þeirrar skerðingar , sem þeir þurfa nú að sæta á lífeyri sínum .
Það sýnist sjálfsagt mál að ítarleg skýrsla verði tekin saman um fjárfestingar lífeyrissjóðanna á undanförnum árum , samskipti þeirra við athafnamenn og ástæður fyrir miklum töpum á fjárfestingum sjóðanna .
Það er mikilvægt fyrir félagsmenn sjóðanna , starfsmenn þeirra og stjórnendur , að slík skýrsla verði tekin saman .
Skýrsla Rannsóknarnefndarinnar sneri fyrst og fremst að bönkunum og opinberum eftirlitsstofnunum og stjórnvöldum .
Þjóðin fær hins vegar ekki yfirsýn yfir málið allt nema lengra sé gengið .
Alþingi sjálft átti hlut að máli .
Fjölmiðlar komu við sögu .
Sérfræðingar háskólasamfélagsins sömuleiðis .
Þess vegna er nauðsynlegt að taka saman skýrslu um viðbrögð Alþingis sjálfs við vísbendingum um vandamál í íslenzka bankakerfinu .
Hvernig var umræðum háttað á Alþingi um gagnrýni erlendra greiningaraðila á íslenzku bankana frá því síðla hausts 2005 og fram á vor 2006 ? Hvaða umræður fóru fram í þinginu um það mál ? Hver sagði hvað ? Eða fóru kannski engar umræður , sem máli skiptu , fram á Alþingi Íslendinga á því tímabili um þá kreppu , sem þá kom upp í starfsemi bankanna ? Og ef ekki , hvers vegna ekki ? Hvaða umræður fóru fram á Alþingi haustið 2007 eftir að fréttir bárust um húsnæðisvafningana í Bandaríkjunum ? Að ekki sé talað um veturinn og vorið 2008 .
Þjóðin á rétt á því , að ítarleg opinber skýrsla verði tekin saman um hvað var sagt á Alþingi og hvað ekki í aðdraganda bankahrunsins .
Í skýrslu Rannsóknarnefndar Alþingis er bryddað á hlut fjölmiðla en ekki nema að takmörkuðu leyti .
Það er nauðsynlegt að taka saman ítarlega skýrslu um umfjöllun fjölmiðlanna , hvers um sig , stórra og smárra , um aðdraganda bankahrunsins , þannig að það liggi ljóst fyrir , hvort þeir fjölluðu um þær vísbendingar , sem fram komu á þessum tíma um vandamál í rekstri íslenzku bankanna , og á hvern hátt þeir gerðu það .
Slíka skýrslu er auðvelt að taka saman enda liggja þessar upplýsingar allar fyrir .
Sérfræðingar háskólasamfélagsins hafa seinni árin verið mikilvirkir í umræðum um þjóðfélagsmál .
Þeir voru á þeim tíma , sem hér er til umræðu , kallaðir til sem álitsgjafar fjölmiðla .
Sem sérfræðingar til að rita skýrslur um bankakerfið o.s.frv. Hver var hlutur þeirra í þessum umræðum ? Sumir þeirra hafa haldið því fram , að þeir hafi varað við .
Það er mikilvægt að það komi fram , ef svo er .
Og mikilvægt að þjóðin fái yfirsýn yfir viðbrögð hinna sérfróðu Íslendinga í aðdraganda bankahrunsins og hvernig þeir fjölluðu um málið allt .
Þetta er auðvelt að taka saman , enda liggur álit þeirra fyrir í fjölmiðlum , í skýrslum og í erindum , sem flutt voru á fundum og ráðstefnum .
Í ljósi aðkomu hinna umsvifamiklu athafnamanna síðustu ára að rekstri fjölmiðlafyrirtækja er líka mikilvægt að tekin verði saman ítarleg skýrsla um rekstur íslenzkra fjölmiðla , stórra og smárra , á undanförnum árum .
Hvernig hefur rekstur fjölmiðla verið fjármagnaður á þessari öld ? Hvernig er hann fjármagnaður í dag ? Það er nauðsynlegt að þetta liggi fyrir ekkert síður en upplýsingar um fjárstyrki til stjórnmálamanna og stjórnmálaflokka .
Það er erfitt að skilja hvernig á því stendur að Alþingi er að fara í sumarfrí á næstu dögum án þess að þessi málefni hafi yfirleitt komið til umræðu í þinginu ? Varla telur forsætisnefnd þingsins að rannsóknarstarfinu sé lokið ? 