Það er engin leið annað en að bregðast til varnar nektinni og náttúrunni þegar á hvort tveggja er ráðist að ósekju .
Ótrúlegt en satt , þá var þó nokkuð um það að fólk gripi andann á lofti og fáraðist yfir því að í myndbandi sem gert var til að kynna Ísland í átakinu Inspired by Iceland , sæist í augnablik í bera bossa ungs pars sem trítlar út í náttúrulaug og kyssist þar innilega .
Einhver þeirra sem blogguðu um þetta spurði að því hvers vegna í ósköpunum þyrfti að vera berrassað fólk í landkynningunni og fannst það lýsa mikilli örvæntingu að við Íslendingar værum þarna svo ógurlega glöð og líka gröð .
Ég spyr á móti : Er eitthvað slæmt við það að vera glöð og gröð ? Er ekki meira en lítið eftirsóknarvert að koma til lands þar sem víða er hægt að smeygja sér í heitan læk eða laug , frjáls eins og fuglinn ? Fyrir nokkrum árum var bandarísk vinkona mín kynnt formlega fyrir nokkrum náttúrulaugum Íslands og hún átti ekki orð yfir þessa dásemd , svo heilluð var hún .
" Og má bara hver sem er fara ofan í þegar honum eða henni dettur í hug ? " spurði hún í forundran , komandi frá landi tepruskapar , boða og banna .
Dettur einhverjum í hug að par sem fer saman ofan í náttúrulaug þar sem enginn er nema þau tvö og himinninn yfir þeim , sé að hafa fyrir því að klæðast sundfötum ? Hvað er eðlilegra en njóta náttúrunnar á adamsklæðum og hleypa út grenjandi greddunni ? Ég get bara ekki með nokkru móti séð neitt neikvætt eða ljótt við bera bossa sem skoppa um í kæti sinni inn um landsins gróðursæld .
Margir eiga dásamlegar minningar frá þessum sælureitum sem náttúrulaugar eru .
Á köldum vetrarkvöldum getur verið gott að ylja sér við minninganna glóð þar sem dillandi rasskinnar og frjálsir barmar með tilheyrandi gleðihljóðum skreyta landslagið í miðnæturbirtunni einstöku sem við njótum hér í svo stuttan tíma á hverju ári í norðrinu .
Ekki er hægt að lá Frónbúum það að missa sig í gleði og lostasprell í þennan takmarkaða tíma sem svo upplagt er að njóta holdsins lystisemda utandyra .
Ég trúi því ekki fyrr en ég tek á að Íslendingar vilji virkilega tileinka sér tepruskap þann sem víða viðgengst í öðrum löndum , þar sem konur mega ekki gefa börnum sínum brjóst á almannafæri af því það gæti sært blygðunarkennd einhvers að berja beran konubarm augum .
Einnig getur fólk sumstaðar átt von á því að vera handtekið fyrir það eitt að kyssast of innilega eða láta of vel hvort að öðru í annarra augsýn .
Vill einhver lifa við slíka bælingu og tvískinnung ? Ég held það fari okkur miklu betur að stökkva ófeimin á sprellanum og pjöllunni út í heitan poll á albjörtum sumarnóttum .
