Söfnum er ætlað mikilvægt hlutverk í samfélaginu .
Samkvæmt gildandi safnalögum er safn " stofnun , opin almenningi , sem hefur það hlutverk að safna heimildum um manninn , sögu hans , umhverfi og náttúru landsins , standa vörð um þær , rannsaka , miðla upplýsingum og hafa þær til sýnis svo að þær megi nýtast til rannsókna , fræðslu og skemmtunar " .
Í safnastarfi er gerður greinarmunur á safni , setri og sýningu , þótt í daglegu tali sé gjarnan talað um " safn " í öllum tilvikum .
Safn eða " museum " , eins og það er nefnt á erlendum tungumálum , hefur víðtækara hlutverk en setur og sýningar þótt starfsemi þeirra sé skyld og sömuleiðis mikilvæg .
Söfn , sem gegna hlutverki sínu í samræmi við lög , hljóta viðurkenningu safnaráðs .
Á Íslandi eru yfir fimmtíu viðurkennd söfn .
Setur hafa ekki lögbundið hlutverk á sviði varðveislu , en þar er miðlun og fræðslu sinnt .
Á sýningum fer fram fjölbreytt miðlun sem iðulega leiðir til umræðu um margvísleg málefni .
Í siðareglum Alþjóðaráðs safna , ICOM , er lögð áhersla á að söfn skuli ekki rekin til ágóða heldur til menntunar , ánægju og til þjónustu við samfélagið .
Hlutverk safna í samtímanum er mikilvægt , en söfn eru ekki stundarfyrirbrigði heldur snýst starfsemi þeirra ekki síður um framtíðina , því þeim er ætlað að varðveita sinn safnkost svo hann verði aðgengilegur komandi kynslóðum .
Þjóðminjasafn Íslands er höfuðsafn á sviði þjóðminjavörslu og hefur forystu um mótun safnastefnu á sviði þjóðminjavörslu .
Auk Þjóðminjasafnsins starfa tvö önnur höfuðsöfn á Íslandi , Listasafn Íslands og Náttúruminjasafn Íslands .
Safnastefnan er mikilvægt leiðarljós í starfsemi safna þar sem áherslur eru skilgreindar .
Á næstu árum er brýnt að efla samvinnu safna , og stefna að því að sameina söfn og safnatengda starfsemi þar sem það á við .
Æskilegt getur verið að setur og sýningar hafi formleg tengsl við viðurkennd söfn , til þess að árangur starfseminnar verði sem bestur og áhrif samvinnu gagnleg öllum hlutaðeigandi aðilum .
Þannig má styrkja og þétta söfnin , og efla faglega þætti safnastarfs svo að saman fari ; söfnun , varðveisla , rannsóknir og miðlun .
Á síðustu áratugum hefur starfsemi safna tekið miklum framförum og fjölbreytni starfseminnar aldrei verið meiri .
Þar koma til ýmsir þættir , svo sem vel menntuð og fjölhæf stétt safnmanna , metnaður stjórnvalda og áhugi almennings .
Frumkvæði safnmanna og árangur þeirra er einn mikilvægasti drifkrafturinn í safnastarfi á Íslandi .
Mörg íslensk söfn hafa hlotið viðurkenningar hérlendis sem erlendis .
Þjóðminjasafn Íslands hlaut sérstaka viðurkenningu Evrópuráðs safna ( European Museum Forum ) eftir endurbætur þess og opnun árið 2004 og tilheyrir það nú flokki viðurkenndra safna í Evrópu ( Best in Heritage – Group of Excellence ) .
Áður hafði Síldarminjasafn Íslands hlotið viðurkenningu ráðsins í flokki atvinnusögusafna .
Slíkar viðurkenningar eru mikilvæg hvatning safnafólki á Íslandi og hafa sannarlega beint athyglinni að vönduðu starfi safna um allt land .
Íslandsdeild ICOM og Félag íslenskra safna og safnmanna standa að íslensku safnaverðlaununum sem veitt eru annað hvert ár .
Á alþjóðlega safnadaginn 18. maí sl. var tilkynnt um tilnefningar til íslensku safnaverðlaunanna 2010 .
Í ár bárust meira en sjötíu ábendingar og eru þrjú söfn tilnefnd til safnaverðlaunanna 2010 .
Það eru Byggðasafn Skagfirðinga í Glaumbæ , Heimilisiðnaðarsafnið á Blönduósi og Nýlistasafnið í Reykjavík .
Verðlaunin verða veitt á Bessastöðum á íslenska safnadaginn 11. júlí í sumar .
Allt eru þetta söfn , þar sem unnið hefur verið mikilsvert faglegt og skapandi brautryðjendastarf .
Söfn eru kjarni menningarstarfs í hverjum landshluta og mikilvægur þáttur í menntun og ferðaþjónustu .
Í allt sumar , þar á meðal á íslenska safnadaginn þann 11. júlí , gefst landsmönnum tækifæri til þess að heimsækja söfnin í landinu , þar sem blómleg og skemmtileg starfsemi verður í boði .
Nú á tímum nýrra tækifæra er mikilvægt að huga að auðæfum sem felast í menningararfinum til nýsköpunar og atvinnuuppbyggingar um allt land .
Því er nauðsynlegt að almenningur og stjórnvöld hlúi að söfnunum og stuðli með því að varðveislu menningararfsins , nýrri þekkingarsköpun , betri skilningi og miðlun í nútíð og framtíð .
Sjá nánar á www.thjodminjasafn.is , www.safnarad.is , www.icom.is og www.safnmenn.is .
Höfundur er þjóðminjavörður og formaður safnaráðs .
