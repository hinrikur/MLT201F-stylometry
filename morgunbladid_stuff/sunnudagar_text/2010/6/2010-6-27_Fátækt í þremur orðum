Fiona C. Ross er prófessor við félagsmannfræðideild háskólans í Cape Town .
Hún hefur stundað rannsóknir á daglegu lífi í fátækrahverfum í útjaðri borgarinnar og skoðað samskipti íbúanna frá ólíkum hliðum , til að mynda út frá kyni .
Rannsóknir Fionu hafa staðið yfir í ein 20 ár en þær hófust árið 1991 í The Park sem þá var ólögleg byggð í útjaðri Cape Town .
Hún hóf rannsóknir á ný árið 1999 þegar flutningar íbúanna yfir í skipulagðari byggð í nýju hverfi stóð fyrir dyrum .
Rannsóknirnar hefur Fiona nýtt sér í masters- og doktorsverkefnum sínum og hefur nú dregið afrakstur þeirra saman í nýútkominni bók , Raw Life , New Hope ; Decency , housing and everyday life in a post-apartheid community .
Fiona , sem er upprunalega frá Zimbabve , segir að á þeim tíma sem hún hóf rannsóknir hafi lítið sem ekkert verið vitað um daglegt líf í hinum gríðarstóru fátækrahverfum í útjaðri Cape Town .
Aðeins ein rannsókn hafði verið framkvæmd á svæðinu sem hún starfaði á og hún var byggð á könnun sem Fiona segir að gefi litla tilfinningu fyrir því hvað þurfi til að lifa í slíku umhverfi .
Fiona segir The Park vera mjög lítið hverfi og afar óvenjulegt að því leyti að á tímum aðskilnaðarstefnunnar bjuggu þar margir sem kallaðir voru litaðir ( aðrir en svartir ) .
Það var óvenjulegt að slíkt fólk byggi í hverfunum en þar er og var einnig sambland ólíkra ættflokka svartra .
Í gegnum tíðina hefur mikið verið reynt að þurrka fátækrahverfin út eða láta fólk flytja úr kofum í hús .
Það hefur ekki gengið sem skyldi og nú er nýtilkomin sú hugmynd að bæta aðstöðu fólksins sem býr í hverfunum með salernis- og þvottaaðstöðu og öðru slíku .
Fiona segir hér frá reynslu sinni í þremur orðum .
Samfélagið Þetta var mjög athyglisverður tími þar sem ég hafði áður unnið í öðrum fátækrahverfum í Cape Town snemma á níunda áratug síðustu aldar .
Þá geisuðu mikil átök á milli keppinauta á smárútumarkaðnum , sem er helsta samgönguleið íbúanna .
Fólk var myrt og ástandið slæmt en ég hafði unnið í sambandi við tvo samkeppnisaðila á sitthvorum enda sömu götunnar .
Loks varð sá endi sem ég vann á of hættulegur til að vinna við og þá fór ég að líta í kringum mig að nýju rannsóknarefni .
Þá má segja að ég hafi rekið tána í þröskuldinn á The Park þar sem ég bað um að fá að tala við leiðtoga hverfisins .
Hvert hverfi hefur einhvers konar samfélagsnefnd sem sumar hverjar eru formlegri en aðrar og sumar hverjar tengdar stjórnmálaflokkum en aðrar ekki .
Sérstaklega á þessum tíma hefði maður ekki látið sér detta í hug að mæta og hefja störf án þess að fá leyfi frá nefndinni sem ræddi málið við íbúana og er ferlið frekar flókið .
Ég þurfti að útskýra fyrir fólkinu hvað ég ætlaði mér að gera og hvernig það myndi koma því til góðs og þetta hef ég þurft að gera á öllum stöðum sem ég hef unnið á .
Fólk er ekki endilega alltaf sammála því sem maður gerir en á þennan þátt hefur maður formlegt samþykki .
Með þessu sýnir maður líka þá almennu kurteisi að virða menningu fólksins .
Mér var vel tekið í hverfinu en það sem var mjög óvenjulegt var að leiðtogi þess var kona en í öllum öðrum hverfum höfðu leiðtogarnir verið mjög íhaldssamir Kosha-menn .
Hún sagði mér að þau væru að berjast fyrir því að vera áfram á landsvæðinu og sá að það yrði þeim til framdráttar að hafa mig á svæðinu að gera rannsókn .
Mér var mjög vel tekið og ég flutti inn í hverfið árið 1991 og bjó þar í hjólhýsi .
Fólk var afar vinsamlegt og sá til þess að ég hefði það gott .
Samskipti Rétt eins og gengur með lítil samfélög var samfélagið mjög náið og fólk veit í raun allt of mikið hvað um annað .
Það veit þegar fólk elskast , rífst , þegar börnin fara ekki í skólann og allt það sem hægt er að vita um fólk .
En á sama tíma skapar þetta líka öryggiskennd þar sem fólk fylgist með og passar upp á hvað annað .
Samskiptin verða einna erfiðust þegar meðhöndla þarf erfið mál eins og t.d. í tilfellum um kynferðisofbeldi á börnum eða þegar leiðtogi eða nefndarmeðlimur er talinn vera að misnota sér aðstöðu sína .
Þá bresta gjarnan samskiptin og verða erfið .
Ég held að þarna rétt eins og annars staðar verði staða kvenna ætíð tvíræð .
Annars vegar er litið upp til þeirra , sérstaklega þarna í hverfinu þar sem konur voru að meirihluta við völd og nutu þannig virðingar .
Hið sama er að segja í borgunum en það á rætur að rekja til þess þegar iðnaður Cape Town byggðist á fataframleiðslu og konur höfðu fasta vinnu heldur en karlarnir .
Þá voru konurnar álitnar sterkar og hæfar til að framkvæma hluti .
Í sveitunum er hins vegar enn langt í land því að konur á bóndabæjum hafa alltaf verið óæðri .
Eiginmaðurinn hafði allan rétt og ef hann missti vinnuna eða dó gat konan ekki verið þar lengur jafnvel þó hún hefði unnið á bænum .
Konurnar hér dansa því í raun hárfínan línudans þar sem eitt örlítið feilspor getur haft skelfilegar afleiðingar .
Annars vegar eru þær hvattar til að vera sjálfstæðar en hins vegar er afar sterk mynd í samfélaginu af hinni sómakæru , heimavinnandi konu sem sér um börnin , heldur heimilinu hreinu og er hjálpsöm við nágranna sína .
Konur eru sífellt að færast á milli þessara tveggja mótsagna og verða að gæta sín á því hvernig þær færa sig á milli .
Heimilisofbeldi er mjög algengt hér í héraðinu þar sem karlar eru snöggir að bregðast við ef þeim finnst konan hafa gengið of langt .
Þá er karlmennsku þeirra líka ógnað þar sem konurnar hafa frekar fasta vinnu en karlmennirnir oft tímabundna vinnu við byggingarstörf eða ávaxtatínslu og eru veturnir mjög erfiðir þegar slík ígripastörf hverfa algjörlega .
Staða þeirra er svo ótrygg að það eina sem þeir geta í raun haft stjórn á eru konurnar og er ofbeldið oft ekki langt undan .
Stolt Á þeim tíma sem ég bjó í hverfinu kom stolt fólksins fram á ýmsan hátt .
Til að byrja með spratt það aðeins af þeirri staðreynd að fólkið gat haldið áfram að búa á svæðinu þó að yfirvöld reyndu að losna við það .
Það þótti mikill sigur og sannaði fyrir því að það væri samfélag .
Það felst líka stolt í því að reyna að lifa sómasamlegu lífi að hluta , t.d. með því að halda híbýlum sínum fallega útlítandi .
Jafnvel þegar aðskilnaðarstefnan var enn við lýði og fólk átti á hættu að vera rekið úr fátæklegu húsnæði sínum á hverri stundu gerði það samt fínt og setti blóm í vasa í gluggann .
Stoltið kemur líka til af því að geta einfaldlega lifað og skapað samstöðu í jafn-ómögulegum aðstæðum .
Ég man ætíð að fyrst þegar ég kom inn í svona fátækrahverfi gat ég ekki skilið hvernig konurnar gætu verið ánægðar í þessum aðstæðum og spjallað , hlegið og sungið saman .
En fólk tekur sig einfaldlega saman og hjálpar hvað öðru .
Um daginn var ég t.d. kölluð inn í hverfið þar sem barnaverndaryfirvöld ætluðu að taka lítinn dreng af ömmu sinni .
En hann fékk nóg að borða , var vel klæddur og gekk í skóla .
Það skipti engu þó maturinn og fötin hefðu komið annars staðar að , því að samfélagið hafði tekið ábyrgð á þessu barni .
Þá eigum við öll sameiginlegt stolt í því að ala börnin okkar upp , líta vel út og halda vinnunni okkar .
