Má fólk búast við miklum breytingum með komu þinni í bankann ? " Það má alltaf vænta einhverra breytinga þegar nýr maður kemur í brúna .
Til að byrja með þarf ég að átta mig betur á innviðunum og fólkinu í bankanum , ákveða hver forgangsatriðin eru og hvar eru tilefni til breytinga .
" – Mun starfsfólki fækka í uppsögnum ? " Ég hef ekki mótað mér afstöðu til þess en það er ljóst að bankinn þarf að sníða sér stakk eftir vexti .
Þetta er miklu minni banki en hann var og þegar er búið að stilla hann af að vissu marki .
Við munum halda áfram þeirri vinnu , og til að mynda hefur verið hagrætt í útibúaneti bankans og er það nú það hagkvæmasta hér á landi .
Aðalmálið í bankaviðskiptum er traust og við þurfum að byggja það upp .
Það gerum við ekki með því að auglýsa heldur verðum við að ávinna okkur traustið .
Það gerum við með því að sýna með skýrum hætti að við gerum hlutina öðruvísi en áður .
Við þurfum líka að styrkja ákveðna hluti í innviðum bankans og það hefur verið unnið talsvert í því en við þurfum að gera betur .
Síðan þarf að vinna vel í takt við aðra aðila í fjármálakerfinu , s.s. eftirlitsaðila og önnur fjármálafyrirtæki , svo menn vinni saman að því að byggja þetta traust upp .
Það er hins vegar ekki skammtímaverkefni .
" – Eitt sem snýr að traustinu er eignarhald bankans , veist þú hverjir eiga hann ? " Eignarhaldið er tiltölulega skýrt .
Ríkið á 13% og eignahaldsfélagið Kaupskil á 87% .
Bak við Kaupskil eru kröfuhafar gamla Kaupþings , sem eru margir ; erlendir bankar og sjóðir en einnig innlendir aðilar eins og lífeyrissjóðir og Seðlabankinn .
Þetta er breiður hópur sem er ekki fastur heldur alltaf að breytast .
Ný stjórn bankans tók til starfa 18. mars og og hún réð mig til starfa mánuði síðar .
Ég kom svo til starfa núna 1. júní þannig að þetta er allt að taka á sig ákveðna mynd .
" – Nú starfar stjórnarformaðurinn í útlöndum .
Er ekki óþægilegt að hann sé fjarri ? Heldurðu að þú munir hafa nægan stuðning við stórar og erfiðar ákvarðanir ? " Stjórnarmennirnir eru sex , þrír erlendir og þrír innlendir .
Þetta er allt mjög reynt fólk í rekstri fyrirtækja og fjármálastofnana og það verður gríðarlegur styrkur í að hafa útlendingana með okkur .
Formaðurinn heitir Monica Caneman og er sænsk en hún er í stjórnum nokkurra fyrirtækja , aðallega í Skandinavíu .
Þetta er mjög öflug manneskja sem hefur mikla bankareynslu og af stjórnarformennsku í stórum fyrirtækjum og ég held að við eigum frekar eftir að njóta þess heldur en hitt .
Kannski verða vinnubrögðin öðruvísi en við erum vön en við munum finna okkar takt enda er þetta mjög algengt í samsetningu stjórna í fyrirtækjum .
" Frestun á skráningu Haga – Það hefur gustað um ýmsar ákvarðanir í Arion banka undanfarið þar sem hæst ber ráðstöfun Haga og Samskipa .
Það stóð til að skrá Haga í Kauphöllina í þessum mánuði .
Stendur sú ákvörðun ? " Nei , Hagar verða ekki skráðir í Kauphöllina núna í júní heldur þegar líða tekur á haustið .
Það hefur gengið ágætlega að undirbúa fyrirtækið undir það þótt við séum kannski lítilsháttar á eftir áætlun .
" – En stendur ákvörðunin ? Verða Hagar skráðir í Kauphöllina og þá með því gagnrýnda fororði að Jóhannes Jónsson í Bónus og æðstu stjórnendur fyrirtækisins fái forkaupsrétt að 15% hlutabréfanna ? " Það hefur ekki verið tekin ákvörðun um neina breytingu á því .
Ég held að ákvörðun fyrri stjórnar um að skrá félagið í Kauphöllina hafi verið góð og við munum vinna hörðum höndum að því að skráningin takist vel .
Varðandi Jóhannes þá vinnum við samkvæmt því samkomulagi sem er í gildi og erum í góðu samstarfi við stjórnendur félagsins við að gera það tilbúið fyrir skráningu .
Í rauninni er ekki hægt að segja meira um það í bili .
Umræðan er hins vegar vel skiljanleg í ljósi aðstæðna .
" – Síðan þessi ákvörðun var tekin hafa komið fram bæði skýrsla rannsóknarnefndar Alþingis og stefnur slitastjórnar Glitnis á hendur fyrrverandi stjórnendum Haga .
Finnst þér ekki að það eigi að hafa nein áhrif á þessa ákvörðun ? " Jú , það má vel vera að það gefi fullt tilefni til að fara yfir málin og skoða þau .
" Muntu gera það ? " Það er í gildi samkomulag og ég er að kynna mér það .
Ég get ekki sagt á þessu stigi hvort því verður breytt eða hvort aðstæður eru til þess að breyta því .
" Nú eru Hagar fyrirtæki á ykkar forræði sem beinir auglýsingum sínum eingöngu í miðla sem eru í eigu fyrrverandi eigenda Haga .
Þetta skekkir samkeppnisstöðu annarra fjölmiðlafyrirtækja .
Finnst þér þetta eðlilegt ? " Hagar eru með eigin stjórnendur og sjálfstæða stjórn og okkur er gert að halda okkur í fjarlægð frá fyrirtækinu .
Við komum því ekkert að daglegum rekstri þess .
Á meðan stjórnendur fyrirtækisins standa sig almennt er á þeirra forræði að ákveða hvar þeir auglýsa .
Grundvallaratriðið er að það er ekki eðlilegt að eigandi hafi afskipti af svona málum á meðan stjórnendunum er treyst fyrir rekstrinum .
Í öðru lagi höfum við ekki tök á neinni sérstakri aðkomu að þessum málum því við höfum ekki fullgilda stjórnarmenn .
" – Forstjóri Samkeppniseftirlitsins hefur sagt að í þessu máli geti bankinn ekki skýlt sér á bak við tilmæli þess um að halda sig fjarri rekstrinum ? " Ég nefni tvær ástæður .
Annars vegar að okkur er gert að halda okkur fjarri rekstrinum skv. skilyrðum Samkeppniseftirlitsins en líka , að það er sjálfstæð stjórn og stjórnendur í fyrirtækinu .
Það hvaða fólk menn ráða í vinnu , hvaða húsnæði menn kjósa að hafa starfsemina í , hvar þeir auglýsa , hvar þeir kaupa inn – eigendur skipta sér ekki af því .
" – En finnst þér þetta eðlileg ráðstöfun ? " Mér finnst eðlilegt að þeir ákveði þetta .
Ég get fallist á að þetta sé mjög einhliða en það er ekkert nýtt .
Ég var t.d. í mörg ár hjá Eimskip sem auglýsti mest í Mogganum og minna í öðrum miðlum .
" – Málefni Samskipa , þegar Ólafi Ólafssyni gafst kostur á að halda 90% yfirráðum í félaginu , voru líka umdeild í vetur .
Fannst þér sú afgreiðsla eðlileg ? " Annar , erlendur banki , Fortis hafði forræði á því máli og hann ákvað að ganga til samstarfs við þá aðila sem hafa forræði yfir félaginu .
Arion banki , sem minni aðili , hafði ekki aðra möguleika en að fylgja með til að verja sína hagsmuni .
" – Þú sagðir áðan að þú skildir vel reiðina yfir þessum málum og þetta er væntanlega ekki til þess fallið að auka traustið á bankanum .
Hversu mikilvægt er það fyrir bankann og trúverðugleika hans að misbjóða ekki almenningi þegar verið er að ráðstafa svona fyrirtækjum ? " Við erum fjármálafyrirtæki sem hefur það verkefni að verja eigur og fjármuni sem okkur er treyst fyrir .
Við þurfum alltaf að vega það og meta og ég held að það sé óhjákvæmilegt við okkar aðstæður að það komi upp mál sem orka tvímælis .
Bankinn stendur frammi fyrir því að verja sína hagsmuni eða ekki og þarna hafði bankinn ákaflega takmarkaða möguleika á að hafa áhrif á niðurstöður í því hverjir fengju yfirráð yfir félaginu .
" – En finnst þér eðlileg ráðstöfun að maður , sem hefur stöðu grunaðs manns í markaðsmisnotkunarmáli , skuli geta eignast 90% í þessu fyrirtæki ? " Ef ekki hefði náðst að semja um endurskipulagninguna var það mat Arion banka að verulegar líkur væri á því að bankinn myndi tapa stærstum hluta af sínum kröfum .
Það er rangt að Arion banki hafi afhent einhverjum Samskip enda hafði bankinn aldrei umráðarétt yfir félaginu og bankanum tókst að tryggja veðstöðu sína mun betur .
" – Hvaða viðmið finnst þér að bankinn eigi almennt að hafa við sölu og endurskipulagningu skuldsettra fyrirtækja ? " Ég held að bankinn eigi fyrst að meta rekstrarhæfi fyrirtækjanna og ef þau eru rekstrarhæf á að reyna með öllum leiðum að koma þeim í hendur á aðilum sem geta tekið við rekstrinum .
Bankinn á að forðast í lengstu lög að vera sjálfur í rekstrinum , en það getur verið óhjákvæmilegt .
En um leið og ég segi að það skipti máli að koma fyrirtækjunum hratt í hendur annarra verða menn líka að vega hagsmunina .
Það getur verið réttlætanlegt að bíða í einhvern tíma þar til réttu kaupendur fást .
Síðan geta komið upp önnur sjónarmið , eins og að halda störfum .
Svona mál hafa alltaf verið í gangi í bönkunum en flækjustigið núna er svo mikið því þau eru svo ofboðslega mörg .
Og ef það þarf að selja tugi fyrirtækja á sama tíma segir sig sjálft að það eru ekki til kaupendur að þeim öllum .
Flækjustigið getur líka gert erfiðara um vik að komast að skýrum niðurstöðum svo menn þurfa meiri tíma í hlutina , jafnvel þótt það liggi í raun meira á .
Það er þó mikilvægt að við höfum verklagsreglur að styðjast við til að hjálpa mönnum þegar þeir eru með marga bolta á lofti í einu .
En það má líka gera ráð fyrir að í einhverjum tilfellum fáist ekki ákjósanlegustu lausnirnar .
" Gengið eins langt og hægt er – Úrræði vegna skuldavanda heimilanna og fyrirtækjanna liggja fólki eðlilega þungt á hjarta .
Hversu vel finnst þér þessi úrræði virka ? " Þessi banki hefur gengið mjög langt í að bjóða úrræði og sem dæmi höfum við boðið 30% höfuðstólslækkun íbúðalána .
Hins vegar finnur maður það sem almennur borgari að það getur verið umdeilanlegt hvort gengið hefur verið nægilega langt .
Á móti eru takmörk fyrir því hvað bankarnir geta gert .
Ég held að það hafi verið gengið eins langt og bankarnir hafa tök á .
Við þurfum m.a. að standast kröfur Fjármálaeftirlitsins , og t.a.m. erum við rétt yfir mörkunum varðandi eigið fé svo það má ekki mikið út af bregða .
" – Það hefur komið fram að lán þessara viðskiptavina voru færð í bankann með miklum afskriftum og t.d. voru yfirdráttarlán færð í bankann með 40% afskriftum .
Er ekki borð fyrir báru að gera meira ? " Það er ekki hægt að alhæfa að yfirdráttarlán hafi verið færð yfir á þessari tölu .
Það var ekki þannig að lánastaflinn hafi verið færður yfir sem blokk heldur var verðmæti stærsta hluti lánanna metið niður á hvert lán .
Á sumum voru miklar afskriftir og öðrum minni .
Höfuðstólslækkunin , sem stendur nú öllum til boða sem uppfylla ákveðin skilyrði , tekur mið af því á hvaða afskriftum lánin voru tekin yfir svo bankinn telur sig hafa gengið eins langt og honum er stætt á .
Ef hann gengur lengra uppfyllum við ekki gildandi reglur um rekstraröryggi .
" – Annað viðmið er hagnaður bankans , sem nam 12,8 milljörðum á síðasta ári eftir skatta .
Er þetta ekki annar vísir um að bankinn hafi meira svigrúm ? " Að þessum hagnaði uppgerðum er bankinn með 16,4% eiginfjárhlutfall en lágmarkið er 16% en það var engin arðgreiðsla út úr bankanum .
Ef þessi hagnaður hefði ekki komið til hefði bankinn ekki náð þessu eiginfjárhlutfalli .
Bankinn er að ganga eins langt og hann getur .
" – Finnst þér eðlilegt að þetta verði endurskoðað ef bankinn skilar jafn miklum eða meiri hagnaði á þessu ári ? " Nýjustu upplýsingar frá Seðlabankanum benda til þess að innheimtur lána séu heldur lakari en ráð var fyrir gert svo það eru plúsar og mínusar í öllu .
Það er því ekki hægt að svara svona spurningu .
" Nauðungarsölur harkalegar – Nauðungarsölurnar brenna líka á fólki .
Arion ákvað að fresta nauðungarsölum vegna vangoldinna húsnæðisskulda út þetta ár .
Hverju á fólk von á eftir það ? " Eins og sakir standa er ákvörðunin þessi .
Um næstu áramót losnar um þessa frystingu nema annað verði ákveðið .
Auðvitað komum við aftur að því að skoða það .
Meðan lánin eru í frystingu er tilhneiging fólks að bíða en bankinn er að reyna að ýta á það að koma sínum málum í farveg áður en kemur að þessum punkti þar sem losnar um allt .
" – Munið þið ganga hart fram þegar þar að kemur ? " Þetta er mjög ósanngjörn spurning .
" – Fólk er í ósanngjarnri stöðu .
" Nauðungarsala er auðvitað harkaleg aðgerð og það hefur verið ákveðið að þær fari ekki fram þetta ár .
Annað hefur ekki verið ákveðið .
" – Í mars lá fyrir að bankinn ætti 122 fasteignir , þar af 90 íbúðir .
Hvað hyggst bankinn fyrir með þessar fasteignir ? Ætlar hann að selja þær jafnóðum eða er ætlunin að bíða með þær ? " Það er ekki mikill þrýstingur á að selja þær jafnóðum .
Bankinn reynir líka að horfa á stöðuna á markaðinum .
Það er hægt að selja alla hluti strax , þar á meðal fasteignir , en það er spurning hvort þú vilt fá slíkt skyndisöluverð eða hvort þú telur hag í því að bíða með söluna .
Mér skilst að bankinn hafi ekki gengið mjög hart fram í að selja þessar eignir .
" – Kemur ekki til greina að leyfa fólkinu sem missti íbúðirnar að búa í þeim ? " Það kemur til greina í einstaka tilfellum .
Við metum hvert mál fyrir sig .
" – Er ekki hætta á að það hafi beinlínis áhrif á íbúðaverð til lækkunar ef bankarnir selja allar íbúðirnar í einu ? " Jú , ég geri ráð fyrir að það geti haft áhrif á íbúðaverð ef bankinn ákveður að selja allt strax .
Þetta er samspil .
Það þjónar ekki hagsmunum bankans sem veðhafa í fjölda íbúða að fasteignaverð lækki mikið .
Það þarf því að horfa á þetta í eðlilegu samhengi .
Þetta er eins og með fyrirtækjasöluna að því leyti að þó að bankinn hafi engan áhuga á að eiga íbúðir þá endar hann á því að eignast þær .
Bankinn vill helst selja þær strax en verður að meta afleiðingar þess að gera það eða bíða eitthvað með það .
" – Gengislánin brenna líka á fólki og eru í deiglunni núna vegna yfirvofandi dóms Hæstaréttar um lögmæti þeirra .
Mun það setja alvarlegt strik í reikninginn fyrir bankann ef þau verða dæmd ólögmæt ? " Bankinn byggir á ákveðnum forsendum sem hafa verið lagðar til grundvallar reksturs hans .
Ég geri ráð fyrir að það þurfi að fara fram verulegt endurmat á hlutunum ef til þess kæmi .
" – Það eru þó ekki bara íbúðir sem hafa komist í eigu bankans .
Hann hefur eignast fjölda fyrirtækja , s.s. steypufyrirtæki , svínabú og stóran hluta Stoða , svo eitthvað sé nefnt .
Skekkir þetta ekki samkeppnisstöðu annarra fyrirtækja á markaði í sama rekstri , t.d. með því að bankinn frysti lán eigin fyrirtækja eða veiti þeim fyrirgreiðslu á annan hátt ? " Það er ekki svo mikill fjöldi fyrirtækja í eigu bankans þótt mörg fyrirtæki gangi nú í gegnum endurskipulagningu þar sem reynt er að koma í veg fyrir að þau komist í eigu bankanna eða fari í þrot .
Fyrirtæki sem eru í rekstri og eru í eigu bankans eru á bilinu 10 til 20 , allt frá stórum fyrirtækjum og niður í pínulítil .
Aðstæður þeirra geta verið mjög mismunandi .
Bankinn getur átt annað tveggja fyrirtækja á markaði – fyrirtæki sem hann telur rekstrarlega vænlegt .
Ef bankinn kæmi hins vegar ekki að því hyrfi það af markaði og þá yrði eftir eitt fyrirtæki á markaðinum .
Á öðrum sviðum , eins og á steypumarkaðinum , erum við með eitt steypufyrirtæki og annar banki með annað steypufyrirtæki .
Þetta er mjög óeðlilegt umhverfi en svona er það .
Samkeppnisyfirvöld hafa gefið út leiðbeiningar og í sumum tilfellum sett skilyrði um hvernig bankinn má haga sér í þessu og það er eðlilegt .
Við leitumst við að fyrirtæki í sambærilegri stöðu fái sömu fyrirgreiðslu , hvort sem þau eru í eigu bankans eður ei .
En þetta verður ekki fullkomið .
Aðstæður eru þannig að það liggur mikið á að koma mörgum fyrirtækjum út á markað en hins vegar liggur mikið á því fyrir bankann að fá eðlilegt verð fyrir fyrirtækin .
Annars lendir hann í að afskrifa meira og þá ést af hagnaði og eigin fé bankans .
Þannig að allt þetta þarf að leggja mat á og í raun og veru eru engin tvö fyrirtæki eins .
" – Að starfsmannamálum .
Nýlega rifti slitastjórn Kaupþings ákvörðun um að fella niður persónulega ábyrgð á lánum sem starfsmenn fengu til kaupa á hlutum í bankanum fyrir hrun .
Breytir þetta eitthvað stöðu þeirra af þessum starfsmönnum sem enn starfa fyrir bankann ? " Nei , þessi ákvörðun breytir ekki stöðu þeirra innan bankans en aðstæðurnar eru erfiðar fyrir þá starfsmenn sem eru með þessar byrðar .
Þetta er einfaldlega ömurleg arfleifð frá vægast sagt óheppilegum ákvörðunum sem voru teknar í gamla bankanum og í þessu eru ennþá óvissuþættir , t.d. varðandi skattalega meðferð ef til einhvers konar niðurfellinga kæmi .
" – Þetta getur augljóslega leitt til þess að þessir starfsmenn fari í þrot ? " Já , og ef til þess kemur er deginum ljósara að það getur haft áhrif á hæfi viðkomandi til að sinna sínum störfum í bankanum .
Þetta er í ákveðnu ferli og tekur því miður tíma .
Fyrirkomulagið á þessum málum í gamla Kaupþingi var að mörgu leyti miklu óheppilegra gagnvart starfsfólkinu hér en virðist hafa verið í hinum bönkunum og við verðum bara að sjá hvernig þessum málum farnast .
" – Nokkrir starfsmenn bankans hafa stöðu grunaðra í rannsókn sérstaks saksóknara og einhverjir þeirra hafa farið í leyfi .
Hversu lengi geta þeir verið í leyfi því það er ljóst að svona rannsókn getur tekið langan tíma ? " Afstaða okkar er sú að það er ekki regla að menn fari í leyfi .
Við metum hvert tilfelli .
Sú aðgerð að gefa þessum starfsmönnum réttarstöðu grunaðra tryggir þeim ákveðin réttindi en ég held að í raun séu rannsóknaraðilar að tryggja að þeirra vinna hafi sem bestan framgang .
Við metum það svo að þó að þetta fólk hafi réttarstöðu grunaðra sé það í raun og veru vitni .
Þegar þetta kom upp höfðum við rökstuddar væntingar um að málin myndu skýrast innan nokkurra daga og að réttarstöðu þessara manna yrði breytt .
Þegar í ljós kom að málið myndi taka lengri tíma var niðurstaðan sú að við sendum þá sem eru hér í æðstu stjórnun í leyfi tímabundið en þeir sem eru ekki stjórnendur eru hér enn við störf .
" – Er þetta fólk á launum á meðan það er í þessum leyfum ? Já , það er á launum og það getur verið að innan skamms tíma þurfum við að endurmeta stöðuna .
Ef við teljum engar forsendur hafa breyst getur verið að viðkomandi komi aftur til sinna starfa eða – ef eðli starfanna er þannig að okkur finnist það óheppilegt – að þeir komi til einhverra annarra starfa .
Það má ekki gleymast í allri þessari umræðu að þetta er saklaust fólk þar til það er dæmt .
" Enginn bónus í bili – Annað hitamál sem nýlega kom upp voru fréttir af því að verið væri að vinna að því að koma aftur á bónuskerfi innan bankans .
Hver er þín afstaða til þessara hugmynda ? " Það verður ekkert bónuskerfi eða ábatakerfi sett upp hér að svo stöddu .
Mín afstaða er hins vegar að það er ekkert athugavert við hvatakerfi og þau geta jafnvel verið gagnleg .
Hins vegar voru þau komin út í vitleysu í gömlu bönkunum .
Við þurfum að læra af reynslunni og búa til hvatakerfi sem eru eðlileg , eins og við þekkjum úr alls konar starfsemi , s.s. byggingarvinnu og fiskvinnslu .
" – Þú segir : ekki að svo stöddu – sérðu það fyrir þér í náinni framtíð ? " Ég vil ekki útiloka það .
Núna er í smíðum frumvarp á Alþingi um starfsemi fjármálafyrirtækja þar sem FME er falið að koma með regluramma um þetta .
Hann verður svo viðmiðið .
Mér finnst í raun ekkert að hvatakerfum en það er búið að eyðileggja hugtakið með þessu rugli sem var hér í gangi , alla vega í bili .
" – Í nýrri skýrslu Seðlabanka Íslands segir að viðskiptabankarnir uppfylli ekki reglur hans um stórar áhættuskuldbindingar sem hann segir að séu 87% af eiginfjárgrunni bankanna .
Hvað veldur ? " Arion banki hefur uppfyllt reglur FME um stórar áhættuskuldbindingar frá 8. janúar síðastliðnum .
Eina áhættuskuldbindingin sem uppfyllir ekki viðmið um að þær fari ekki yfir 25% af eiginfjárgrunninum er krafa bankans á skilanefnd gamla bankans .
Hún verður til vegna þess að þær kröfur sem bankinn tók yfir voru meiri en eignir í formi innlána .
Þetta er gert í samræmi við reglur FME .
Í raun uppfyllum við því þessar reglur en ég get ekki svarað fyrir hina bankana .
" – Þú ert að koma úr starfi forstjóra Valitor , en Samkeppniseftirlitið er að rannsaka mál um markaðsmisnotkun þess fyrirtækis .
Mun það hafa áhrif á þína stöðu hjá Arion ef eftirlitið kemst að neikvæðri niðurstöðu fyrir Valitor ? " Þetta er einfaldlega í rannsókn .
Félagið er sakað um misnotkun á markaðsráðandi stöðu með því að undirverðleggja þjónustu en við viljum meina að það hafi allt verið eðlilegt .
Ég ætla ekki að segja hvort þetta hefur áhrif á mína stöðu en þetta mál var skoðað áður en ég hóf störf hérna .
Í sjálfu sér óttast ég ekki niðurstöðuna .
" Hvað sérðu fyrir þér með verkefni framtíðarinnar ? " Það er gífurlega mikið verk að vinna .
Í mörgu tilliti er búið að vinna þrekvirki , t.a.m. með endurreisn fjármálakerfisins en það eru ákaflega mörg og erfið úrlausnarefni eftir .
Að mörgu leyti held ég að menn séu komnir skemmra á veg en þeir vildu en utanaðkomandi þættir , s.s. vextir , gengi og verðbólga , hafa líka haft mikil áhrif á framvinduna hjá fyrirtækjum sem við erum að vinna með .
Minni verðbólga , sterkara gengi og lægri vextir mun þýða að eitthvað af þeim mun færast út úr gjörgæslunni svo þetta skiptir verulega miklu máli .
" – Heldurðu að bankarnir verði áfram undir smásjá fólks ? " Já , ég er viss um að allt fjármálakerfið verður áfram undir mikilli smásjá .
Á hinn bóginn má benda á útibúakerfið okkar , þar sem 480 manns vinna .
Við gerðum nýlega könnun á viðhorfi til útibúanna og 80% viðskiptavinanna eru mjög ánægð með þjónustuna þar .
Það er gríðarlega öflugur hópur hérna innan bankans og verkefnið núna er að sýna því fólki ljósið svo það fái meiri trú á framtíðina .
Það hafa mjög stór skref verið stigin í því .
Það hafa verið fjórar stjórnir í bankanum frá hruni og bankastjóri sem hefur lengi verið vitað að væri til bráðabirgða .
Lengi vel var óljóst hvernig eignarhaldi bankans yrði háttað en nú er það orðið skýrt .
Sömuleiðis er komin ný stjórn og nýr bankastjóri svo það hafa orðið ákveðin kaflaskil .
Nú getum við farið að horfa svolítið einbeittari fram á veginn .
" – Verða viðbrögðin við þessum umdeildu málum til þess að bankinn stígi varlegar til jarðar en ella ? " Hluti af okkar vinnu er að fara í gegnum það sem við teljum vera álit umhverfisins og leggja það á vogarskálarnar .
Það er ekki alltaf hægt að hlaupa algjörlega eftir skoðunum samfélagsins á hverjum tíma , enda vilja þær stundum breytast dálítið fljótt .
Í einhverjum tilfellum býr bankinn yfir öðrum upplýsingum en almenningur og þarf að taka ákvörðun út frá þeim .
Ég tel þó klárt að bankinn þarf að horfa mjög til þess hvernig umhverfið metur hlutina því það er liður í því að byggja upp traust .
En við munum þurfa að taka ákvarðanir sem við vitum að orka tvímælis .
" – Hvenær heldurðu að við förum að sjá til lands ? " Ég held að ákveðnum áföngum hafi verið náð með því að búið er að reisa við kerfið .
Ef við erum ekki búin að ná botninum erum við býsna nálægt honum og eigum að geta farið að þokast upp á við .
Við sjáum ýmis teikn um það ; atvinnuleysið er minna en bestu væntingar gerðu ráð fyrir og gengið virðist vera undir stjórn .
Almennt hefur maður á tilfinningunni að við séum í bærilegri stöðu að því leyti að við höfum meiri stjórn á hlutunum en víða í öðrum löndum sem við horfum til .
Nú þurfum við bara að fara að hreyfa okkur hraðar fram á veginn .
" 