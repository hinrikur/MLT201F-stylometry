Tíðarandinn leiðir menn oft á óvæntar brautir sem geta orðið að spennitreyju þó þroski og persónuleg gróska fylgi í kjölfarið .
Árið 1957 kvaddi Eiríkur Smith strangflatarlistina og brenndi stóran hluta mynda sinna í malargryfju í Hafnarfirði .
Þau fáu verk sem enn eru til standa þó fyrir sínu og eru orðin hluti af íslenskri listasögu sem vert er að skoða .
Í Hafnarborg stendur nú sýning á verkum Eiríks frá þeim tíma .
G eómetrían innrætti mér formlegt aðhald og vönduð vinnubrögð , að hvoru tveggja hef ég búið síðan .
( Eiríkur Smith , 1982 ) Við upphaf sjötta áratugarins átti geómetrísk abstraktsjón eða strangflatarlist talsverðu fylgi að fagna á meðal íslenskra listamanna .
Þessi myndgerð hefur raunar líka verið kölluð konkret list því menn vildu forðast orðið abstrakt sem vísar til þess að myndin eða formin komi einhverstaðar frá , séu abstraktsjón einhvers .
Þeir sem hallir voru undir strangflatarlistina voru hins vegar þeirrar skoðunar að myndflöturinn lúti eigin lögmálum og sæki ekkert útfyrir form og liti .
Lögmál forms og litar væru bókstaflegur eða konkret raunveruleiki málverksins .
Vissulega voru ekki allir sammála þessari skilgreiningu , nokkuð birtist af skrifum og talsvert frjóar umræður urðu um eðli og inntak listarinnar , til dæmis í Vaka , tímariti um menningarmál , og Birtingi auk þess sem greinar birtust í dagblöðum .
Talsverður hópur listamanna á Norðurlöndunum voru dyggir fylgismenn strangflatarlistarinnar allt frá því um 1910 .
Stefnan barst þó ekki hingað að ráði fyrr en eftir síðari heimsstyrjöld og þá einkum frá París .
Á meðal þeirra listamanna sem komu frá París í upphafi sjötta áratugarins var Eiríkur Smith .
Eiríkur er fæddur árið 1925 .
Hann ólst upp í Hafnarfirði hjá móður sinni og stjúpföður ásamt sex hálfsystkinum .
Fyrstu árin bjó fjölskyldan í Straumi en var flutt inn til Hafnarfjarðar þegar Eiríkur hóf skólagöngu .
Það duldist fáum að hann var góður teiknari og áhuginn leyndi sér ekki þar sem hann var síteiknandi .
Eiríkur talar um að hann hafi notið teikningarinnar þegar hann fór í Barnaskóla Hafnarfjarðar og að þar hafi verið litið á hann sem eins konar undrabarn í teikningu .
Áhugi og stuðningur kennara og fjölskyldu voru hvatning til að halda áfram á myndlistarbrautinni þó hugmyndin um myndlistarnám væri fjarlæg í huga alþýðudrengs í Hafnarfirði .
Hann fór snemma að vinna og stundaði ýmis verkamannastörf enda fátt annað í boði fyrir fullfrískan ungan mann .
Teiknikompan fylgdi honum ætíð og draumurinn um að læra myndlist yfirgaf hann ekki .
Með góðra manna hjálp komst hann í kvöldskóla í Reykjavík haustið 1939 .
Kennarar hans þar voru myndlistarmennirnir Finnur Jónsson og Jóhann Briem .
Eftir bretavinnu og síldarævintýr var kominn tími til að sækja um Handíða- og myndlistaskólann .
Eiríkur hóf nám við skólann haustið 1946 og var aðalkennari hans Kurt Zier .
Þó teiknihæfileikar Eiríks hafi ætíð vakið athygli og verið honum til framdráttar kom hann nú í umhverfi þar sem umræðuefnin voru önnur , hann tók að sækja myndlistarsýningar og umgangast listafólk .
Kennsla í skólanum var um margt hefðbundin en mikil gerjun var þó í íslensku listalífi .
Margir listamenn börðust fyrir þeirri sannfæringu sinni að listin ætti ekki að myndgera veruleikann heldur skapa nýjan .
Skapandi ímyndunarafl var grundvöllur verka sem lutu eigin lögmálum þar sem drifkraftur tilfinninga og glíma við form og liti lágu til grundvallar .
Eiríkur varð fyrir áhrifum frá þessum hræringum en hélt að mestu tryggð við hlutveruleikann þó hann lýsi sumum mynda sinna frá þessum tíma sem stílíseruðum .
Honum sóttist námið í Handíðaskólanum vel en þurfti þó frá að hverfa í nokkra mánuði og leggjast inn á Vífilsstaði vegna berkla .
Á sumrin fékk hann vinnuaðstöðu í barnaskólanum í Hafnarfirði og málaði þar af kappi .
Haustið 1948 hélt hann sýningu í Sjálfstæðishúsinu í Hafnarfirði og sannaðist þá hve vel Hafnfirðingar stóðu að baki þessum unga og efnilega listamanni því sýningin seldist nánast upp .
Nú var tækifæri fyrir Eirík til að halda utan og læra meira .
Hann fékk inni í skóla Rostrup Bøyesen í Kaupmannahöfn og hélt þangað í félagi við Benedikt Gunnarsson sem hann kynntist í Handíðaskólanum .
Kennslan í Kaupmannahöfn var að mörgu leyti gamaldags en þeir félagar nýttu tímann vel , lásu mikið og stunduðu myndlistarsýningar .
Einkum heilluðust þeir af straumum sem bárust frá París og voru staðráðnir í að halda þangað þegar námi lyki hjá Bøyesen .
Eftir tveggja ára dvöl í Kaupmannahöfn lá leiðin til Parísar og veturinn 1950 voru þeir báðir komnir þangað , innritaðir í skóla og búnir að leigja sér vinnustofu .
París var dýrmætur skóli , þar mátti finna mörg helstu verk listasögunnar en einnig sjá sýningar á því nýjasta sem í boði var .
Nokkur hópur íslenskra listamanna var í borginni , þar á meðal Hörður Ágústsson sem hélt sýningu á geómetrískri abstraktsjón , strangflatarlist , í sýningarsal í borginni .
Eiríkur segir frá því í viðtalsbók sem gefin var út af Listasafni ASÍ 1982 og skráð af Aðalsteini Ingólfssyni að hann hafi varla verið farinn að mála hreina abstraktsjón á þessum tíma en hafi þó málað sína fyrstu geómetrísku abstraktmynd áður en hann yfirgaf borgina sumarið 1951 .
Áður en þeir Benedikt sneru heim til Íslands héldu þeir í námsferð til Spánar og Norður-Afríku .
Eiríkur kom heim síðari hluta árs 1951 .
Hann hélt sýningu ásamt Benedikt Gunnarssyni í Listvinasalnum sama ár og einkasýningu í Listamannaskálanum í september 1952 .
Þar sýndi hann eingöngu geómetrísk abstrakt verk og hlaut sýningin nokkra umfjöllun .
Gagnrýni um sýninguna birtist í Morgunblaðinu og segir þar að hinn ungi listamaður sé bráðþroska og standi ekki að baki eldri skoðanabræðrum sínum á sviði hinnar óhlutkenndu myndagerðar .
Haustið 1953 átti hann síðan verk á umtalaðri samsýningu í Listamannaskálanum .
Á sýningunni voru eingöngu strangflatarverk eftir þá Eirík , Hörð Ágústsson , Karl Kvaran og Sverri Haraldsson en auk verka hinna ungu listmálara voru verk eftir hinn góðkunna listmálara Svavar Guðnason á sýningunni , eins og sagði í tilkynningu í Morgunblaðinu .
Við opnun sýningarinnar flutti Hörður Ágústsson kynningarræðu , sem seinna birtist í Þjóðviljanum , þar gerði hann grein fyrir þeim hugmyndum sem lágu að baki listaverkunum .
Hann sagði meðal annars : Við álítum að form og litur búi eins og hljómurinn og tónfallið yfir sérstökum seið eða andlegum krafti .
Í viðjum eftirmyndar eru þau að einhverju leyti drepin í dróma .
Þannig var trú þeirra að form og litir væru að einhverju leyti sannari birtingarmynd listarinnar en eftirmyndir hlutveruleikans .
Þessi sannfæring átti ekki upp á pallborðið hjá öllum listamönnum og mikið var tekist á , því jafnvel mátti skilja það sem svo að listamenn sem túlkuðu hlutveruleikann væru ekki að takast á við listina af jafn mikilli alvöru og strangflatarlistamennirnir .
Í sama ávarpi bað Hörður menn þó fyrir alla muni að trúa ekki þeirri algengu fullyrðingu að þeir væru frelsað fólk , algjörlega vissir í sinni sök .
Verk Eiríks Smith stóðust fullkomlega ströngustu skilgreiningar strangflatarlistarinnar .
Á Haustsýningunni 1953 sýndi hann meðal annars þrjú málverk þar sem litur og form voru rannsökuð og færð í átt til einföldunar .
Svartir fletir mæta einföldum litaflötum og má sjá hvernig rannsókn litamannsins leiðir hann áfram frá einu verki til annars .
Leitin sem Hörður nefndi í ávarpi sínu var rík í huga Eiríks og leiddi hann frá hinu hreina formi .
Þó árangur hans í rannsókn strangflatarmálverksins væri góður og hann stæði þar framarlega sótti annað á huga hans .
Hin ströngu form voru honum sem fjötrar og tilfinningin fyrir landinu og náttúru þess leiddi hann á nýjar brautir .
Eiríkur málaði ekki mikið á árunum frá 1954 til 1957 .
Árið 1957 tók hann stóran hluta þeirra verka sem eftir hann lágu , hellti yfir þau bensíni og brenndi í malargryfju í Hafnarfirði .
Þar með gerði hann endanlega upp hug sinn gangvart strangflatarlistinni og hóf nýtt tímabil í listinni .
Það er því ekki til mikið af verkum frá þessum tíma en þau sem til eru bera því vitni að Eiríkur hafði góð tök á myndgerð strangflatarlistarinnar þó að hann kysi sjálfur að fara aðra leið .
Hann var áfram trúr abstraktmálverkinu en leitaði nú innblástur í náttúru landsins .
Á síðari árum er hann einkum þekktur fyrir málverk þar sem maðurinn er gjarnan í forgrunni en landið og mannanna verk mynda magnþrungna umgjörð .
Afstaða Eiríks til strangflatarlistarinnar hefur lítið breyst frá 1957 þegar hann kvaddi þessa myndgerð .
Verkin standa þó fyrir sínu og eru orðin hluti af íslenskri listasögu sem vert er að skoða .
Ferill Eiríks er langur og hefur tekið miklum breytingum bæði í takt við tíðarandann og einnig vegna þess að listamaðurinn hefur gert upp við sig að hann vilji hverfa frá ákveðinni myndgerð og kanna nýjar slóðir .
Strangflatarlistin varð á vegi hans snemma á ferlinum , hún veitti honum formlegt aðhald sem hann nýtti æ síðan þó myndgerðin tæki breytingum .
Um helgina verður opnuð í Hafnarborg , menningar- og listamiðstöð Hafnarfjarðar , sýningin Formleg aðhald þar sem sýnd verða verk listmálarans Eiríks Smith frá 1951 – 1957 .
Sýningarstjóri er Ólöf K. Sigurðardóttir forstöðumaður Hafnarborgar , aðstoðarsýningarstjóri er Heiðar Kári Rannversson .
Eiríkur býr og starfar í Hafnarfirði .
