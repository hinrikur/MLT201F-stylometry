Helen Thomas var þekktasti blaðamaðurinn í fréttaritaraliðinu í Hvíta húsinu .
Áratugum saman gerði hún forsetum Bandaríkjanna og talsmönnum þeirra gramt í geði með hvössum og oft ósvífnum spurningum .
Lengst af starfaði Thomas fyrir fréttastofuna UPI , en hætti þar störfum árið 2000 og varð dálkahöfundur hjá Hearst-útgáfunni .
Alltaf hélt hún þó sæti sínu meðal fréttaritaranna í Hvíta húsinu .
Á mánudag dró Thomas sig í hlé .
Hún er orðin 89 ára og því langt síðan hún náði eftirlaunaaldri , en ákvörðun hennar kom ekki til af góðu .
27. maí var hún stödd í móttöku í garði Hvíta hússins þar sem verið var að halda upp á arfleifð gyðinga .
Rabbíni með myndavél spurði hana hvort hún vildi segja eitthvað um Ísrael .
" Segið þeim að hypja sig burt frá Palestínu , " svaraði Thomas og bætti við þegar gengið var á hana um hvert þeir ættu að fara : " Munið að þetta fólk er hersetið og þetta er þeirra land , ekki Þýskaland eða Pólland .
Þeir geta farið heim , til Póllands , Þýskalands og Bandaríkjanna , hvert sem er annað .
" Rabbínanum varð hverft við , en hann beið með að setja myndbandið á netið vegna þess að sonur hans var í prófum og " hann er vefstjórinn minn " .
Þegar það birtist loks á vefnum Youtube fór allt á annan endann .
Thomas var gagnrýnd harkalega , umboðsmaður hennar sneri við henni baki og menntaskóli dró til baka boð um að hún héldi útskriftarræðu .
Thomas gaf út yfirlýsingu þar sem hún kvaðst iðrast ummæla sinna sárlega : " Þau endurspegla ekki innilega trú mína um að friður muni ekki komast á í Mið-Austurlöndum fyrr en allir , sem hlut eiga að máli , átta sig á þörfinni fyrir gagnkvæma virðingu og umburðarlyndi .
" Sama dag og hún svaraði rabbínanum beindi Thomas spjótum sínum í síðasta skipti að Bandaríkjaforseta .
" Herra forseti , hvenær ætlar þú að fara frá Afganistan ? Af hverju höldum við áfram að drepa og deyja þar ? Hver er hin raunverulega afsökun ? Ekki svara mér með einhverjum Bush-frösum um að " förum við ekki þangað komi þeir hingað " , " spurði hún Barack Obama .
Eftir að málið kom upp hafa margir orðið til að gagnrýna Thomas .
Í fréttum hefur því verið haldið fram að vera hennar hafi verið orðin vandræðaleg og spurningar hafi stöðugt orðið ágengari og villtari eftir því sem árin liðu .
Margir hafa sagt að eina ástæðan fyrir því að hún hafi enn verið fréttaritari í Hvíta húsinu hafi verið aldur hennar og reynsla .
Talsmönnum George W. Bush virðist hafa verið sérlega í nöp við hana .
Ari Fleischer , sem var fyrsti talsmaður Bush , stjórnaði herferð gegn henni um liðna helgi og sendi blaðamönnum póst með upplýsingum um ummæli hennar .
Gagnrýni á Thomas kom úr öllum áttum .
Samtökin Hezbollah , sem eru yfirlýstir andstæðingar Ísraels , fögnuðu hins vegar hugrekki Thomas í yfirlýsingu .
Ekki hefur það hjálpað henni .
Sam Donaldson , fyrrverandi fréttaritari sjónvarpsstöðvarinnar ABC í Hvíta húsinu , sagði að Thomas hefði verið " brautryðjandi " fyrir konur og " enginn getur tekið það af Helen " .
Donaldson varði ekki ummæli hennar um Ísrael en kvaðst telja líklegt að þau endurspegluðu viðhorf margra af arabískum uppruna .
