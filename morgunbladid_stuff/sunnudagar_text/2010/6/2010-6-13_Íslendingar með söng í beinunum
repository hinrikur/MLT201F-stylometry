Allt sem ég hef heyrt um Ísland frá nemendum mínum bendir til þess að Íslendingar hafi sönginn í beinunum .
Það er eins og allir Íslendingar hafi sungið í kórum og foreldrar þeirra líka .
Þess vegna hef ég þessa ímynd af Íslandi í hausnum , " segir bandaríska sópransöngkonan Janet Williams sem verður ein kennara og söngvara sem koma fram á tónlistarhátíðinni Við Djúpið á Ísafirði í lok mánaðar .
Williams mun halda masterklassa , námskeið fyrir lengra komna tónlistarnema , í söng og jafnframt koma fram í tónleikasalnum Hömrum ásamt píanóleikaranum Héctor Eliel Márquez og klarinettleikaranum Björn Nyman .
Tilvonandi nemendur hennar á Ísafirði í sumar verða þó ekki fyrstu íslensku nemendurnir hennar .
" Hrund Ósk Árnadóttir sem er hæfileikarík sópransöngkona , Einar Finnsson tenór og Gunnar Jóhannsson , " segir Williams og reynir að stafa sig í gegnum torræð íslensk nöfnin eftir bestu getu .
" Eiginmaður minn gerir alltaf grín að mér út af þessum fjölda íslenskra nemenda .
Hann segir að það geti enginn verið eftir á Íslandi ! " segir Williams og hlær .
Glæstur ferill Williams hefur langt stund á söng í yfir þrjátíu ár og er með gráðu í söng frá Ríkisháskólanum í Michigan í Bandaríkjunum .
Þá útskrifaðist hún með meistarapróf frá Háskólanum í Indiana .
Hún hóf söngferilinn í San Fransiskó en gekk síðar til liðs við Ríkisóperuna í Berlín í Þýskalandi þar sem hún hefur sungið ófá burðarhlutverkin .
Þá hefur Williams hlotið lof fyrir frammistöðu sína í mörgum þekktustu óperuhúsum heims eins og Metrópólítan og Parísaróperunni , auk auðvitað Ríkisóperunnar í Berlín .
Williams hefur kennt masterklassnámskeið beggja vegna Atlantsála , í Lundúnum , París og Berlín en einnig víðsvegar um Bandaríkin .
Núna kennir hún við tón- og leiklistarskólann í Rostock auk Lotte Lehmann-akademíunnar í Berlín þar sem hún býr .
Fyrir fjórum árum stofnaði hún svo sinn eigin skóla þar sem hún tekur að sér unga og efnilega nemendur auk þess að hjálpa reyndum söngvurum til að þróa með sér nýja framkomutækni .
Hafði ekki heyrt um hátíðina Williams hafði aldrei heyrt um tónlistarhátíðina á Ísafirði áður en hún var fengin til þess að taka þátt .
Hún segir áhugavert hvernig það kom til að hún tæki þátt í hátíðinni í ár .
" Íslensku nemendurnir mínir hér í Berlín þekktu aðra íslenska námsmenn í borginni og þeir þekktu skipuleggjendurna .
Þannig var ég fenginn í þetta , " segir Williams .
Hefðbundinn íslenskur klíkuskapur nær greinilega langt út fyrir landsteinana .
Williams hafði þó heyrt um Íslensku óperuna sem hún segir hafa framleitt marga frábæra söngvara .
Frá íslenskum nemendum sem hún fékk í nokkra tíma til sín hafi hún heyrt um fegurð landsins og menningu .
Hún hélt þó að ekki væri mikið um hátíðir af þessu tagi á Íslandi eða að ungir söngvarar hefðu mörg tækifæri til að koma fram hér .
Það kom henni því á óvart þegar hún fór að kynna sér hátíðina og sá hvaða erlendu nöfn hafa tekið þátt undanfarin ár á Við Djúpið .
Eins og gefur að skilja hefur Williams aldrei komið til landsins áður en hún segist hlakka til að upplifa land og menningu .
" Allt sem ég hélt um Ísland reyndist vera rangt .
Ég hélt að þetta væri kalt og eyðilegt land en síðan sá ég myndir og heyrði sögur frá íslenskum nemendum mínum um fegurð þess .
Vinir mínir segja að þetta sé andlegur staður þar sem náttúran er í hávegum höfð .
Landið hljómar eins og afar sérstakur staður í mínum eyrum .
" Eins og áður segir hefur Williams kennt masterklassnámskeið í heimsborgum eins og Lundúnum , París og Berlín .
Það hljóta því að vera talsverð viðbrigði að halda námskeið í nokkur þúsund manna bæ á hjara veraldar .
" Smæðin skiptir engu máli .
Mig langar mikið til að sjá þetta land sem ég hef heyrt svo margt um .
Ég er því glöð og spennt fyrir hátíðinni á Ísafirði og hlakka til að hitta þátttakendurna sem elska sönglistina eins mikið og ég geri , " segir söngkonan .
Reynir að slátra ekki málinu Williams ber íslenskri tónlist vel söguna sem hún segist hafa kynnst í gegnum nemendur sína í gegnum tíðina .
Þegar hún var stödd í Indíana í Bandaríkjunum hafi fyrrverandi kennari hennar mælt með að þeir íslensku söngnemar sem þar voru , sem hún taldi með þeim bestu , syngju á íslensku enda ætti hún sér fallega tónlistarhefð .
Williams hefur því látið nemendur sína koma með verk bæði eftir íslenska samtímahöfunda og gömul þjóðlög til þess að æfa sig á hjá henni .
" Þegar þú syngur á móðurmáli þínu verður söngurinn algerlega náttúrulegur og röddin kemur út á eðlilegan hátt .
Það er mun auðveldara að byrja að finna rödd þína á móðurmálinu heldur en ef þú syngur á erlendu máli .
Þegar fólk syngur á framandi tungu vill það oft gleyma undirstöðuatriðunum og reynir að syngja eins og því finnst að erlenda málið eigi að hljóma .
" Lögin sem íslensku nemendurnir hafa komið með í tíma til hennar segir hún vera talsvert erfiðari en hún hafði haldið .
" Ég hef sungið á mörgum tungumálum en þetta var erfitt .
Þegar maður syngur á erlendu máli hjálpar oft að kunna hrafl í málfræði þess og hljóðfræði , hvernig sérhljóðarnir og samhljóðin liggja .
Einn íslenskur nemandi minn var svo elskulegur að útskýra fyrir mér stafrófið og leggja til lög sem ég gæti hugsanlega sungið .
Ætlar stórsöngkonan Janet Williams þá að spreyta sig á lagi á íslensku þegar hún kemur fram á Ísafirði í lok mánaðar ? " Ef afraksturinn verður boðlegur þá reyni ég það kannski ! " segir Williams og hlær .
" Ég ætla samt ekki að böðlast á tungumálinu ykkar ! " segir hún að lokum .
