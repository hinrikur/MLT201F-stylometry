MEÐ Sunna Kristín Hilmarsdóttir háskólanemi Það er bláköld staðreynd að knattspyrna er vinsælasta íþrótt í heimi og í samræmi við það er Heimsmeistarkeppnin í knattspyrnu karla vinsælasti íþróttaviðburður í heimi .
Ísland er engin undantekning frá reglunni þar sem knattspyrna er langvinsælasta íþrótt landsins og leikir frá HM í Suður-Afríku , sem sýndir eru í Ríkissjónvarpinu , munu vafalítið raða sér í efstu sætin á listum yfir sjónvarpsáhorf næsta mánuðinn eða svo .
RÚV malar því gull í auglýsingatekjum en það eru í raun engin rök fyrir því að gott og blessað sé að sýna beint frá HM í sjónvarpi allra landsmanna og ýta öðrum dagskrárliðum til hliðar .
Spurningin er því : Hvers vegna er svona frábært að RÚV sýni beint frá HM ? Vissulega eru beinar útsendingar frá HM ekki svo frábærar fyrir aðdáendur Leiðarljóss , barnatíma Sjónvarpsins og fólk sem vant er að hlusta á útvarpsfréttir kl. 18 og horfa á sjónvarpsfréttir kl. 19 , alltaf .
Auðvitað hlýtur að vera erfitt að skilja það hvers vegna umbreyta þarf sjónvarpsdagskránni í heilan mánuð fyrir fótbolta .
En ef hugað er að heildarmyndinni þá er einn mánuður á fjögurra ára fresti án Leiðarljóss , barnatíma og Kastljóss kannski bara frekar frelsandi .
Það er nú einu sinni sumar og börnin eru hvort sem er betur geymd úti en fyrir framan kassann .
Í staðinn fyrir að eyða tíma í langdregnar sápuóperur og dramatíska fréttaskýringaþætti geta HM-hatarar notið sumarsins að vild , munaður sem knattspyrnuáhugamenn geta ekki leyft sér því það þarf auðvitað að horfa á alla leikina .
Svo hvað Ríkissjónvarpið varðar þá er það engin tilviljun að í löndum eins og Argentínu , Brasilíu , á Spáni og Ítalíu sýni ríkisstöðvar beint frá HM í knattspyrnu .
Og nei , ástæðan er ekki sú að þessar þjóðir keppa sjálfar á mótinu .
Hugsunin er sú að allir hafi jafngreiðan aðgang að skemmtun á borð við HM , líkt og allir eiga að hafa jafngreiðan aðgang að menntun og almennu tryggingakerfi .
Eða hafa þeir efnaminni kannski ekki sama rétt á góðri skemmtun og þeir sem geta borgað fyrir kapalsjónvarp og afruglara ? Í Argentínu og Brasilíu er þetta fyrst og fremst gert fyrir lágstéttir landsins og þó að í Reykjavík finnist ekki fátækrahverfi á borð við " Borg guðs " í Rio de Janeiro gætu rökin um rétt allra til góðrar skemmtunar ekki átt betur við en á Íslandi í dag .
Því Heimsmeistarakeppnin í knattspyrnu er fyrst og fremst skemmtun .
Það er engin tilviljun að fótbolti er vinsælasta íþrótt í heimi ; fótbolti er skemmtilegasta íþrótt í heimi .
Hvers vegna er það því svo slæmt að á fjögurra ára fresti bjóði Ríkissjónvarpið upp á einn mánuð af endalausri skemmtun , og þetta árið fyrir þjáða þjóð í miðri efnahagskreppu , allt í opinni dagskrá , óháð því hvort viðkomandi á stærsta flatskjáinn á markaðnum eða lítið 15 ára gamalt túbusjónvarp ? Móti Þórarinn Sigurðsson háskólanemi Klukkan sjö situr stór hluti þjóðarinnar geirlímdur við sjónvarpsútsendingu Ríkisútvarpsins .
Að fréttatímanum loknum vilja áhorfendur svo fyrir alla muni afgreiða Kastljósið sem allra fyrst og ljúka þar með þegnskyldum dagskammti sínum af fréttum og málefnum líðandi stundar .
Áður en messugestir ganga til Kastljóssins þurfa þeir þó að þreyta fremur skringilegan lið í guðsþjónustunni : Lestur íþróttafrétta , við mjög misjafnan áhuga áhorfenda .
Ætla mætti að helgisiðir eins og kvöldstundin milli upphafs frétta og loka Kastljóss , iðkaðir um áratuga skeið , hefðu þegar kallað á straumlínulögun athafnarinnar , algera lágmörkun tafa , innskota , japls , jamls og fuðurs .
Því kæmi lestur íþróttafrétta milli frétta og Kastljóss sérfróðum mönnum vafalítið á óvart , að dagskrárliður sem svo ótrúlega fáir áhorfendur hafa áhuga á skuli eiga slíkan heiðurssess á gullnasta dagskrártíma dagsins .
Ég hef lengi velt fyrir mér af hverju þetta sé svona ? Almennar mætti velta fyrir sér af hverju beinar útsendingar frá íþróttakeppnum eru trekk í trekk látnar valta yfir fréttatímann , þessa gullnu kvöldstund landsmanna .
Sárasjaldan sjást beinar útsendingar frá tónleikum eða leiksýningum , hvað þá á fréttatíma , þó í sumum tilvikum gæti áhorf á slíkt staðið íþróttakappleikjunum jafnfætis .
Íþróttir fá svo sannarlega keisaralega forgangsmeðferð í ríkisfjölmiðlunum en að öllum göfugum íþróttum ólöstuðum leyfi ég mér að efast um að þessar hneigðir ríkisvaldsins megi að fullu útskýra með verðleikum íþróttaiðkunar einum .
Vissulega getur íþróttaiðkun aukið mönnum lífsfyllingu og haldið villuráfandi sauðum frá eiturlyfjamisnotkun og annari óhamingju .
En mig grunar að skýringuna megi finna í lýðræðisferlinu sjálfu .
Íþróttafélög , aðdáendur þeirra og aðstandendur hafa löngu sannað mátt sinn og megin á pólitíska sviðinu .
Þessir hópar virðast vera gríðarlega samheldnir , tilbúnir að taka höndum saman til að tryggja hagsmuni íþróttahreyfingarinnar .
Stjórnmálamenn sem heita íþróttafélögum stuðningi , fyrirgreiðslum og forgangsmeðferð geta treyst á ómetanlega aðstoð í prófkjörum og kosningum , þar sem getan til að smala kjósendum á kjörstað til að " kjósa rétt " ræður sigri .
Augljóslega getur komið sér vel að eiga nokkra vel staðsetta stjórnmálamenn í vasanum þegar nefndir á vegum RÚV eru skipaðar , stefna mótuð í dagskrármálum , fjárútlát til íþróttahreyfinga ákveðin og ákvarðanir um byggingu nýrra íþróttamannvirkja teknar .
Margir hagsmunahópar samfélagsins geta smalað í mótmæli , en enginn hefur viðlíka smölunarvald á stærðargráðu kosninga og íþróttafélögin .
Sterk ítök þeirra innan hins opinbera eru því tryggð um fyrirsjáanlega framtíð .
Við þessu er lítið að gera þar sem að í lýðræðisþjóðfélagi er ríkisvaldið í höndum þeirra sem eiga atkvæðin .
Ætli maður neyðist ekki bara til að læra að elska fótbolta ! 