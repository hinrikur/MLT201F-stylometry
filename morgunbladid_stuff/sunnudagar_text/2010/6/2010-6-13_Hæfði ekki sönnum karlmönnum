Bandaríkjamenn nota gaffalinn til að skófla upp í sig matnum og hafa hann , séu þeir rétthentir , í hægri hendinni .
Gaddarnir , öðru nafni tindarnir , snúa þá upp , annars væri erfitt að halda matnum föstum á gafflinum .
En í Evrópu notum við gaffalinn til að stinga í bitann .
Gaddarnir snúa því niður og við höfum áhaldið í vinstri hendinni .
Djöfullinn var á myndum frumkristninnar sýndur með þrífork og virðist sem fyrirmyndin hafi að einhverju leyti verið sjávarguð Grikkja , Póseidon , sem hélt ávallt á slíku áhaldi .
En gaffallinn sem við borðum með á sér samt augljósari fyrirmynd í heykvíslinni .
Vitað er að fyrir meira en 2.000 árum notuðu Grikkir gaffla við að matast og einnig Rómverjar , minnst er líka á gaffal með þrem tindum í Gamla testamentinu .
Notkunin mun ekki hafa orðið algeng í Vestur-Evrópu fyrr en á 10. öld eftir Krist , fram að þeim tíma notuðu flestir einfaldlega hendurnar og hníf .
Skeið var heppilegri þegar súpur og grautar voru annars vegar .
Fyrstu gafflarnir voru yfirleitt með tvo tinda en fljótlega var farið að smíða gaffla með fleiri tindum .
En gaffallinn var ekki sveigður og því aðeins hægt að stinga með honum , ekki " safna " mat á áhaldið eins og gert er vestanhafs .
Ítalir virðast hafa orðið fyrstir til að gera gaffalinn að áhaldi við hvern disk í híbýlum efnaðra manna .
Gestir komu gjarnan með eigin gaffal og skeið í lítilli öskju , cadena .
Norðar í álfunni , t.d. í Bretlandi , var í fyrstu litið á notkun gaffla sem tilgerð sem ekki hæfði sönnum karlmönnum , Bretar fóru fyrst að nota þá að ráði á 18. öld .
Þjóðverjar fundu upp sveigða gaffalinn á sömu öld og þegar kom fram á 19. öld hafði gaffall með fjóra tinda sigrað í álfunni .
Á seinni tímum hefur verið framleitt mataráhald sem er í senn gaffall og skeið en aldrei hefur það beinlínis slegið í gegn nema þá helst meðal hermanna .
Athyglisvert er að gaffallinn hefur ekki náð verulegri fótfestu í Kína og annars staðar í Austur-Asíu .
Þar heldur fólk sig við prjónana , enda kjöt og fiskur að jafnaði skorið niður þannig að þeir dugi – það er að segja ef fólk kann á prjónana .
