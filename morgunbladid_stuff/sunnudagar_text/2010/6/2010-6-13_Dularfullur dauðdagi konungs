Laust fyrir kvöldmat á þessum degi fyrir 124 árum fóru Lúðvík II. , konungur Bæjaralands , sem raunar hafði verið steypt af stóli deginum áður , og geðlæknirinn dr. Bernhard von Gudden í gönguferð meðfram Starnberg-vatni .
Þeir sneru ekki aftur .
Þegar menn fór að lengja eftir þeim hófst leit og seint um kvöldið fundust lík beggja fljótandi í grunnu vatninu nálægt ströndinni .
Enginn veit hvað gerðist þetta örlagaríka kvöld en hin opinbera skýring á andláti Lúðvíks er sú að hann hafi drekkt sér .
Mörgum þykir það ósennilegt enda náði vatnið , þar sem líkið fannst , meðalmanni ekki nema í mitti .
Krufning leiddi líka í ljós að ekkert vatn var í lungum konungsins .
Lengi hafa verið uppi kenningar þess efnis að Lúðvík hafi verið myrtur .
Fiskimaður sem hann hafði á sínum snærum skildi löngu síðar eftir sig minnisblöð , þar sem hann fullyrti að hann hefði úr launsátri orðið vitni að því þegar Lúðvík var skotinn til bana .
Á minnisblöðunum kom fram að honum og fjölskyldunni hefði verið hótað og því hefði hann ekki þorað að minnast á þetta við nokkurn mann meðan hann var á lífi .
Það grefur á hinn bóginn undan þessari frásögn að engar heimildir eru um að skotsár hafi verið á líkinu .
Öðrum þykir trúlegt að banamein Lúðvíks hafi verið hjartaáfall – hæpið verður þó að teljast að hjörtun í þeim dr. Gudden hafi stöðvast samtímis .
Þá er sennilegra að þeir hafi látist úr vosbúð .
Lúðvík II. var fertugur þegar hann andaðist .
Hann erfði konungdæmið ungur eftir föður sinn , Maximilian II. , en alla tíð voru áhöld um það hvort hann væri hæfur til að drottna yfir Bæjurum .
Lúðvík var með afbrigðum ómannblendinn og um margt sérkennilegur í háttum .
Sumir segja að hann hafi hreinlega verið ær .
Alltént sóttu andstæðingar hans að honum á þeim forsendum .
Eyðslusemi hans fór löngum fyrir brjóstið á ráðamönnum í Bæjaralandi en ári áður en hann féll frá mun hann hafa skuldað 14 milljónir marka .
Hann sóttist eftir lánum víðsvegar um Evrópu til að geta sinnt hugðarefnum sínum og þegar ríkisstjórnin skirrtist við hótaði hann að setja hana af .
Ríkisstjórnin sá sér hins vegar leik á borði og safnaði gögnum því til staðfestingar að konungur væri óhæfur til að sitja á valdastóli vegna geðveilu .
Sitthvað var tínt til , svo sem tómlæti hans gagnvart málefnum ríkisins , undarleg hegðun , svo sem að láta nakta hirðsveina dansa fyrir sig í tunglbjörtum skógarferðum , samtöl við fólk sem ekki var til staðar og slæmir borðsiðir .
Samsærismennirnir leituðu til Luipolds prins , föðurbróður Lúðvíks , um að hann settist í hásætið en hann þverskallaðist við þangað til þeir framvísuðu skýrslu , sem fjórir virtir geðlæknar rituðu undir , þess efnis að Lúðvík væri haldinn ofsóknaræði .
Gilti þá einu að enginn læknanna hafði hitt " sjúklinginn " .
Hvað þá rannsakað hann .
Lúðvík maldaði í móinn en vegna óframfærni sinnar var honum um megn að fara út á meðal þegnanna og sýna fram á að hann væri með öllum mjalla .
12. júní 1886 var hann tekinn höndum og sviptur krúnunni .
Honum var haldið föngnum við Starnberg-vatn þegar hann dó en þegar þeir dr. Gudden fóru í sína hinstu göngu afþakkaði læknirinn fylgd fangavarða .
Lúðvík II. var frægur fyrir áhuga sinn á arkitektúr en hann lét meðal annars byggja þrjár sögufrægar hallir í valdatíð sinni , Neuschwanstein , Herrenchiemsee og Linderhof .
Þar fer aðdáun hans á frönskum starfsbræðrum ekki milli mála , einkum sólkonunginum , Loðvík XIV .
Frægastur er Lúðvík II. þó líklega fyrir aðdáun sína á Richard Wagner en konungur var lengi helsti velunnari tónskáldsins dáða .
Margt bendir raunar til þess að hann hafi gert Wagner kleift að semja sín allra bestu verk .
orri@mbl.is 