Hvað er að vera nörd ? Ætli það megi ekki skilgreina það sem einstakling sem hefur óvenjulega mikinn áhuga á afmörkuðu fyrirbæri eins og til dæmis stærðfræði , málvísindum eða tönnum .
Áhuga ? Kannski frekar ástríðu .
Stærðfræðinördar sjá hrífandi fegurð í hlutföllum og tölum .
Málvísindamenn fara með tungumálið eins og margbrotna og spennandi lífveru og sumir tannlæknar hafa dásamlega ástríðu fyrir tönnum .
Undirrituð er auðvitað myndlistarnörd , eins og margir myndlistarmenn .
Það brýst ekki út í taumlausri og stöðugri myndlistarfíkn .
Meira í ástríðufullum áhuga á einstökum fyrirbærum innan myndlistarinnar og í svolítið skringilegum húmor .
Bragi Ásgeirsson myndlistarmaður og myndlistarnörd skrifaði árum saman um íslenska myndlist og skildi mikið eftir sig .
Sumum þóttu skrif hans einstrengingsleg og fordómafull , sérstaklega gagnvart yngri kynslóðum listamanna , þeim sem lærðu í Hollandi og þeim sem fengust við hugmyndalist .
" Aðeins fyrir innvígða " var dauðadómur í skrifum Braga .
Þegar ég skoðaði sýningu þýska tvíeykisins Nikolai von Rosen og Florian Wojnar í Nýlistasafninu kom þessi setning Braga upp í huga mér , en í þetta sinn í jákvæðum skilningi .
Sýning Rosen og Wojnar er ekki fyrir alla .
Og í því samhengi ; af hverju þessi algenga ósk um að listin sé fyrir alla ? Hvorki súkkulaði né fótbolti eru það , af hverju að gera þær kröfur til samtímamyndlistar ? Þessir listamenn gera örugglega ekki þá kröfu .
Sýning þeirra er ekki gerð fyrir almenning svona almennt séð , ekki fyrir þá sem kjósa að sjá í myndlistinni staðfestingu á þeim raunveruleika sem þeir þekkja nú þegar og viðteknum hugmyndum sínum um listina .
Verk Rosen og Wojnar eru fyrir hina , sem hafa áhuga á listum og eru forvitnir .
Rosen og Wojnar eru samt ekki að gera neitt splunkunýtt , þannig lagað .
Þeir byggja á arfi sem er vel þekktur , á vangaveltum um það hvað er list .
Að baki leik þeirra með samsetningar fundinna stóla og fundinna listaverka er hugarmynd okkar – hinna innvígðu – af aldargömlu " readymade " Duchamp ; hjól af reiðhjóli sem fest er á koll .
Það má líka hugsa til Joseph Kosuth og innsetningar hans Einn og þrír stólar frá síðari hluta síðustu aldar .
Þýska tíveykinu tekst vel upp og þeir eru skemmtilegir .
Það má segja bráðfyndnir .
Kannski tekur myndlistarnördinn nú yfir en myndband þeirra , þar sem þeir stilla upp fundnum listaverkum í eigu Nýlistasafnsins , á ýmsa stóla , einnig í eigu safnsins , er kostulegt .
Listamennirnir spyrja margra spurninga í verkum sínum , um form og innihald , um eiginleika listaverka og ekki síst það hvernig við horfum á listaverk .
Nálgunin er blátt áfram , listaverk eru miskunnarlaust tekin úr fyrra samhengi sínu og sett í nýtt .
Ætlun þeirra listamanna er gerðu verkin sem notuð eru er gersamlega hunsuð en þó er allt unnið af fullri virðingu .
Sýningin þeirra Nikolai von Rosen og Florian Wojnar er vandlega útfærð í alla staði og vel ígrunduð .
Á léttan og leikandi hátt tekst þeim að skapa eftirminnilegar myndir sem spyrja áleitinna spurninga um þróun og eðli samtímalistar .
Aðvörun : bara fyrir innvígða .
Ragna Sigurðardóttir 