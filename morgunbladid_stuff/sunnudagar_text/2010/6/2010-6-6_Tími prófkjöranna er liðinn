Tími prófkjöranna í núverandi mynd er liðinn .
Peningarnir gerðu út af við þau .
Eftir þær upplýsingar , sem fram hafa komið á síðustu misserum um kostnað við prófkjör og styrki til frambjóðenda frá fyrirtækjum er ekki hægt að halda lengur áfram á þeirri braut enda augljós afskræming á lýðræðinu .
Hins vegar gengur ekki að færa valdið til að gera tillögur um niðurröðun framboðslista aftur inn í flokkana , til kjörnefnda .
Það væri ekki í takt við hugmyndir nútímans um lýðræði .
Nú þurfa sérfróðir menn á þessu sviði að setja fram hugmyndir , sem auka áhrif kjósenda á niðurröðun framboðslista .
Ég hef reynslu af því að starfa í kjörnefndum Sjálfstæðisflokksins í upphafi Viðreisnartímabilsins .
Við gerðum það , sem flokksforystan sagði okkur að gera .
Þau boð bárust í gegnum formenn kjörnefndanna .
Þar var ekki um að ræða viðleitni til þess að koma vinum og vandamönnum að á listunum heldur til þess að halda jafnvægi á milli ólíkra hópa innan flokksins .
Á þessum árum var Sjálfstæðisflokkurinn að gera tilraunir með prófkjör innan flokksins .
Það var m.a. gert fyrir borgarstjórnarkosningarnar 1962 .
Gunnar Thoroddsen , sem hafði látið af embætti borgarstjóra við stjórnarmyndun Ólafs Thors 1959 og orðið fjármálaráðherra , var óánægður með hlut sinna manna í þeirri prófkosningu .
Framboðslistinn var frágenginn en kjörnefndin var kölluð saman á ný til þess að færa þann , sem settur hafði verið í 18. sæti upp í 10. sæti .
Þetta var gert til þess að halda jafnvægi milli tveggja arma í flokknum þannig að eining gæti orðið um framboðslistann .
Fyrir þingkosningarnar 1963 hafði Birgir Kjaran , sem setið hafði á þingi frá 1959 ákveðið að gefa ekki kost á sér á ný .
Hann var ósáttur við sinn hlut .
Ákvörðun hans varð ekki breytt en Bjarni heitinn Benediktsson hafði áhyggjur af því , að Birgir kynni að leita á aðrar slóðir .
Þess vegna fengum við kjörnefndarmenn boð um að setja náinn vin og pólitískan samherja Birgis , Davíð Ólafsson í öruggt sæti á framboðslistanum í hans stað .
Það var gert og samstaða sjálfstæðismanna tryggð .
Birgir kom svo aftur inn á þing 1967 .
Fyrir þingkosningarnar 1971 var efnt til opinna prófkjöra í Sjálfstæðisflokknum .
Margir höfðu af því áhyggjur .
Í ljós kom , að þeir , sem gátu byggt á stuðningi fjölmennra félagasamtaka , svo sem íþróttafélaga , höfðu mikla möguleika í því kerfi .
Aðrir , sem höfðu kannski af litlu öðru að státa en eigin hæfileikum áttu undir högg að sækja .
Ólafur Björnsson , prófessor , sem á Viðreisnarárunum reyndist einn öflugasti talsmaður stjórnarflokkanna á Alþingi í efnahagsmálum , átti sér ekki pólitíska framtíð á tímum opinna prófkjöra .
Eftir því sem árin liðu varð sífellt ljósara , að veruleikinn í bandarískum prófkosningum , þar sem máli skipti hversu mikla peninga frambjóðendur höfðu undir höndum var orðinn að pólitískum veruleika hér .
Meiri og meiri peningar voru lagðir í prófkjör .
Auglýsingastofur voru ráðnar til þess að vinna að kjöri einstakra frambjóðenda .
Sífellt meiri peningar voru lagðir í auglýsingar .
Símaúthringingar voru keyptar fyrir stórfé í stað þess að áður sáu sjálfboðaliðar um þá hlið kosningastarfsins .
Allt fór þetta úr böndum í prófkjörum fyrir þingkosningarnar 2007 , þegar peninganotkun til þess að vinna prófkjör náði nýjum og áður óþekktum hæðum .
Þetta er auðvitað afskræming á lýðræði .
Það á ekki að vera hægt að " kaupa " þingsæti eða sæti í sveitarstjórn .
Þó er talað opinskátt um þessa hlið mála í Bandaríkjunum .
Þar eru möguleikar manna í kosningum metnir eftir því , hversu miklum peningum þeim hafi tekizt að safna í kosningasjóði .
Og þar er þeim , sem leggja mesta peninga fram umbunað fyrir opnum tjöldum , m.a. með sendiherraembættum .
Við höfum aldrei komizt á það stig og alla vega ekki að slíkt væri gert í allra augsýn ! Þessi tími verður að vera liðinn á Íslandi .
Við getum ekki lengur haldið áfram á þessari braut enda öllum ljóst hversu óheilbrigt það er .
Hitt getur verið flóknara að finna út hvað á að koma í staðinn .
Afturhvarf til kjörnefndanna og þeirra starfsaðferða , sem tíðkuðust fyrr á árum gengur ekki .
Það væri ekki í takt við tíðarandann .
Það er töluvert útbreidd krafa í samtímanum að fólk geti ekki bara valið um hvaða flokk eða lista það kjósi heldur líka einstaklinga á þeim lista .
Nú má segja , að sá möguleiki sé fyrir hendi .
Kjósandi getur breytt röðun á lista og strikað út nafn frambjóðanda .
Fyrri möguleikinn virðist ekki mikið notaður og sá seinni ekki í þeim mæli að máli skipti .
Á næstu mánuðum má gera ráð fyrir töluverðum umræðum um beint lýðræði .
Ekki er ósennilegt að umræður um kjördæmaskipanina verði einnig töluverðar enda finnst mörgum núverandi kjördæmaskipan misheppnuð og þjóni ekki hagsmunum kjósenda .
Í tengslum við þessar umræður þarf einnig að ræða , hvernig hægt er að auka vald kjósenda tiltekins lista til að hafa áhrif á röð frambjóðenda á listanum .
Hvað getur komið í stað prófkjöranna og peninganna ? 