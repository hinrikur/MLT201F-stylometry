Mér er það minnisstætt að vestur í bæ , þar sem ég sleit barnsskónum , var hæsta rennibraut á Íslandi .
Hún var svo há að ég fékk fiðring í maganum þegar ég sá hana álengdar og það að sitja efst í henni og horfa niður í hyldýpið var eiginlega nóg ; stundum langaði mig til að fara aftur niður tröppurnar , það var eiginlega nóg spenna að horfa og ekki endilega þörf á að renna .
Það var mér nokkur vonbrigði þegar ég sá rennibrautina aftur þegar ég sneri aftur í Vesturbæinn eftir útlegð í Austurbænum og sá hvað rennibrautin var í raun lítil ; hvað var ógnarbrautin sem hér stóð ? Síðar gerði ég mér grein fyrir því að svo er þetta einmitt með flest það sem maður horfir á frá sjónarhorni barnsins og að minningar um ægileg mannvirki og mikla menn eru kannski ekki svo nákvæmar eftir allt .
Ein af skýringum þess hvers vegna gott er að eiga margt í minningunni og láta vera að velta þeim of mikið fyrir sér .
Mikið hefur verið rætt um teiknimyndafígúruna Tinna í fjölmiðlum undanfarið enda eru menn að deila um hann í Belgíu þar sem Belgi af kongóskum uppruna freistar þess að fá bókina Tinni í Kongó bannaða þar sem hún sýni upprunaland hans í háðulegu ljósi .
Hér heima hafa menn ekki deilt um Tinna heldur fagnað honum og því að bækurnar um hann , sem Fjölvi gat út á sínum tíma í snilldarþýðingum Lofts Guðmundssonar , eru nú endurútgefnar hjá Forlaginu .
Ofangreind saga um rennibrautina miklu rifjaðist upp fyrir mér þegar ég fékk í hendurnar nýju Tinnabækurnar , enda sýndist mér þær í mun minna broti en þær sem Fjölvi gaf út á sínum tíma .
Að þessu sinni var það þó ekki minning sem villti fyrir ; það gat ég sannreynt á einfaldan hátt með því að draga fram gamla Tinnabók út safninu og bera saman við þá nýju .
Ekki er til nein lögbundin stærð á myndasögubókum , en óneitanlega eru teikningarnar tíkarlegri ekki stærri en þetta .
Hergé var meistari þess að segja mikið í fáum strikum og þó Tinnabækurnar verði seint kallaðar listaverk vegna teikninganna þá eru þær meistaralega gerðar og þegar búið er að þjappa þeim svo saman dregur eðlilega nokkuð úr áhrifamættinum .
Að því sögðu þá er mér minnisstætt er ég leit málverkið Mona Lisa í fyrsta sinn í Louvre-safninu í París .
Það fyrsta sem ég hugsaði var " Er þetta allt og sumt ? " , enda er myndin ekki stór um sig , 77 sm × 53 sm – kannski fín stærð á Tinnabók .
