Róbert Traustason er þjálfari og einn stofnenda líkamsræktarstöðvarinnar Boot Camp við Suðurlandsbraut .
Hann segir sumarið vera annatíma hjá stöðinni og sjálfur stjórni hann nánast öllum æfingum og sinni rekstri og samskiptum við viðskiptavini þess á milli eftir fremsta megni .
Þá er hann faðir 16 mánaða gamallar stúlku sem hann sér ekki sólina fyrir að eigin sögn .
Það er því í nógu að snúast á venjulegum degi hjá Róberti .
05:30 Vakna og fæ mér morgunmat .
Kíki á helstu netmiðla svo maður sé ekki alveg úti að aka í samræðum þennan daginn .
Oft fyrstur að lesa nýjustu fréttirnar ! 06:30 Mættur til vinnu og sendi morgunhanana af stað í æfingar .
Eins gott að enginn mæti seint og skemmi morgungleðina .
09:30 Anna , konan mín , sem var að klára æfingu býður mér að koma í sund fyrir hádegistímann .
Get ekki hafnað þessu boði enda ekki oft sem við náum að gera eitthvað svona tvö saman á daginn .
Gríp mér bara ávöxt og próteindrykk á leiðinni út .
10:00 Erum mætt upp í Árbæjarlaug og slökum og teygjum á í pottinum .
Plönum kvöldmatinn og væntanlega útskrift hennar næstu helgi .
Ákveðum að hafa bara eitthvað létt og notalegt fyrir fjölskylduna .
11:30 Skýst heim og skelli í mig kjúklingi og grænmeti , fá smá orku fyrir hádegið .
Heyri aðeins í mömmu í símanum .
12:30 Hádegisæfingin í fullum gangi , sólin skín úti og svitinn farinn að leka af fólkinu .
Mitt hlutverk þennan daginn felst í að nýta aðstöðuna inni svo ég þarf að húka inni í góða veðrinu .
13:30 Biggi meðeigandi minn hringir í mig og við ræðum þau vinnumál sem þarf að ræða þennan daginn .
Náum oft að afgreiða flesta hluti svona og förum svo í að koma þeim í verk .
14:00 Tek æfingu dagsins með öðrum Boot Camp-þjálfurum .
Það er ekki annað hægt heldur en að fara út í svona veðri og við hlaupum góðan hring .
15:30 Reyni að svara nokkrum tölvupóstum á meðan ég næri mig áður en næsti æfingahópur mætir .
Yfirleitt eru póstarnir of margir og of langir til að hægt sé að redda því á nokkrum mínútum svo þeir þurfa að bíða til kvölds ...
eða lengur .
16:00 Anna kíkir aftur við með stelpuna okkar , Katrínu Klöru sem er 16 mánaða .
Henni finnst mjög gaman að fylgjast með æfingunum og tekur upp sitt fyrsta lóðapar og reynir að herma eftir ! 19:15 Legg af stað heim , venjulegum vinnudegi lokið .
Hringi í Daníel bróður minn og bið hann um að láta mig vita hvað gerist í bikarleiknum milli FRAM og ÍR .
19:30 Kominn heim til stelpnanna minna , Katrín á leiðinni í bað og í banastuði .
Anna búin að undirbúa matinn svo við klárum að baða Katrínu og skellum á grillið .
Fæ sms frá bróður mínum , Framararnir komnir yfir í leiknum ! 21:00 Svara tölvupóstum , sinni heimilisstörfum og horfi á einn þátt í sjónvarpinu með öðru auganu á meðan .
Fleiri sms koma í símann , staðan í leiknum er 2:0 , svo 2:1 og svo er leik lokið .
Framarar komnir áfram í næstu umferð ! 22:30 Kominn tími til að fara upp í rúm svo ég nái góðum svefni fyrir átök næsta dags .
Ef ég rotast ekki við það eitt að leggjast á koddann kíki ég örstutt í bók eða tímarit og það gerir þá galdurinn .
Næsti dagur , hér kem ég ! kjartan@mbl.is 