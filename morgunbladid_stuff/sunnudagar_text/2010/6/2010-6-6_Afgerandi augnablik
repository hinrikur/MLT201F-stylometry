Ef áhugamenn um framúrskarandi ljósmyndun hafa einhverntímann átt erindi til New York borgar , þá er það líklega núna þessa dagana .
Út júnímánuð stendur nefnilega yfir í Museum of Modern Art , MoMA , sýningin Henri Cartier-Bresson – The Modern Century .
Þetta er afar yfirgripsmikil sýning þar sem er farið yfir ólíka þætti í ferli franska ljósmyndarans sem auðnaðist að bylta miðlinum á óviðjafnanlegan hátt og notaði ljósmyndina til að sýna heiminn eins og enginn annar hefur gert .
Þessa sýningu má enginn unnandi merkrar ljósmyndalistar , sem hefur tækifæri til að sækja borgina heim , láta framhjá sér fara .
Súrrealistinn og frásagnarljósmyndarinn Þegar Henri Cartier-Bresson lést árið 2004 , á 96. aldurári , var hann hylltur sem risi í heimi ljósmyndunar , einn áhrifamesti ljósmyndari sögunnar , og jafnframt einn mesti listamaður 20. aldar .
Eins og felst í titli þessarar stóru yfirlitssýningar í MoMA , fyrstu stóru og fræðilega saman settu sýningunni sem fer upp með verkum ljósmyndarans eftir andlát hans , þá var hann sannkallaður skrásetjari 20. aldarinnar ; hinnar módernísku aldar .
Myndarleg bók kom út samhliða sýningunni .
Fyrir framan sýningarsalina hefur verið komið fyrir flennistóru heimskorti , þar sem ferðalög Cartier-Bressons eru dregin upp , svo minnir helst á lýsingar af flakki ævintýramanna á borð við Indiana Jones .
Sú samlíking er heldur ekki fjarri lagi , enda var nær allur heimurinn undir í þá fjóra áratugi sem Cartier-Bresson var sérstaklega virkur sem ljósmyndari , 1931 til 1973 ( þá sneri hann sér að æskuástinni , teikningunni ! ) Ferlinum má skipta í tvennt .
Annarsvegar er tími hins súrrealíska götuljósmyndara , sem hafði aðeins áhuga á að fanga mannlífið sem hann upplifði , í sögulausum en formhreinum myndum .
Á nokkrum árum umbylti hann þá því fagi sem kallað hefur verið götuljósmyndun .
Eftir heimsstyrjöldina síðari varaði Robert Capa vinur hans , hinn kunni stríðsljósmyndari , Cartier-Bresson hinsvegar við því að láta ekki stimpil " litla súrrealistans " festast við sig .
Eftir að hafa verið stríðsfangi nasista og upplifað hörmungar styrjaldarinnar var engin hætta á því ; þeir Capa og nokkrir félagar til stofnuðu Magnum , hinn kunna ljósmyndarahóp , og við tók tímabil þar sem Cartier-Bresson var leiðandi í hópi fótó-journalista .
Hann skráði þá í frásagnarlegum og iðulega félagslega meðvituðum ljósmyndum samfélagslegar hræringar , án þess þó að fórna nokkru sinni formrænum kröfum eða glata áhuganum á áhugaverðu umhverfi og skapandi fólki .
Þriðja sviðið sem ég tel Cartier-Bresson nefnilega hafa umbylt , auk götu- og fréttaljósmyndunar , er umhverfisportrettið , myndir af misfrægu fólki í sínu persónulega umhverfi .
Frumprent og frumbirtingar Á sýningunni eru um 300 ljósmyndir .
Um 200 koma frá Cartier-Bresson stofnuninni í París en talsverður fjöldi er í eigu MoMA .
Forvitnilegt er að sjá mörg frumprent þarna og bera þau saman við seinni tíma prent , sem eru iðulega stærri og vandaðri tæknilega séð .
Ljósmyndarinn hafði lítinn áhuga á myrkraherbergisvinnu , eins og sjá má , og fól sérfræðingum fljótlega að sjá um prentun myndanna .
Frumprent eru þær myndir kallaðar sem eru gerðar eftir filmunum innan fimm ára frá þær eru teknar og þótt þau séu lakari að gæðum , þá eru frumprentin ætíð verðmætari á markaðinum .
Þá er einnig afar forvitnilegt að skoða í gömlum dagblöðum og tímaritum í sýningarkössum hvernig stakar myndir og myndafrásagnir voru upphaflega birtar ; iðulega hefur ljósmyndarinn valið aðra ramma til að birta í bókum sínum en ritstjórar blaðanna kusu .
Þá er ekki síður forvitnilegt að sjá hvernig blöð á vesturlöndum birtu einstakar myndaraðir Cartier-Bressons frá Sovétríkjunum og Kína , meðan það voru enn nær lokaðir heimar .
Sýningunni er annars skipt í 13 hluta .
Í fyrsta hlutanum eru kunn verk frá fyrsta skeiðinu , súrrealíska götuljósmyndaranum , og í öðrum eru lykilverk frá skeiði frásagnarljósmyndarans eins og myndin hér til hægri , af fólki sem treðst í röð fyrir utan banka í Shanghai , í von um að ná einhverju af gulli sínu þegar kommúnistar eru í þá mund að ráðast inn í borgina .
Hinum köflunum er skipt upp í þemu á nokkuð óvæntan en athyglisverðan hátt .
Í nokkrum birtist skrásetning Cartier-Bressons á daglegu lífi , í heimalandinu , annarsstaðar í Evrópu , Bandaríkjunum og í Asíu .
Þá er horft á breytingar , meðal annars í félagslegu samhengi , eins og í Sovétríkjunum , og á framleiðsluháttum .
Kaflar eru helgaðir stórum ljósmyndafrásögnum , eins og skráningu á " stóra stökkinu " í Kína árið 1958 , og önnur , sem er nær óþekkt , sýnir lífið innan bandarískra bankastofnana .
Þá eru hlutar sýningarinnar helgaðir porterttum og túlkun ljósmyndarans á fegurð heimsins .
Hugsunin og augað skipta öllu máli Við að fara gegnum einstakan myndheim Cartier-Bressons í MoMA gat ég ekki annað en hugleitt hvað viðfangsefni sýningarinnar var í raun fjarri því sem hæst ber í umræðu um ljósmyndun um þessar stundir .
Blessunarlega koma megapixlar , súmm og myndavélaheiti þessum heimi á sýningunni ekkert við , enda viðfangsefnið það sem í raun skiptir máli þegar fólk beitir þessum skráningarkassa sem myndavélin er : umheimurinn og fólkið sem hann byggir .
Þeir sem hafa áhuga á að taka myndir og skoða mikilvæga ljósmyndun þurfa að gera sér grein fyrir því að gæði mynda fara ekki eftir því hvort tækið sem beitt er kostar milljón krónur eða tuttugu þúsund ; það er hægt að taka góða ljósmynd á hvaða myndavél sem er .
Cartier-Bresson notaði samskonar vél alla tíð , Leica með 35mm filmu , nær alltaf með 50mm linsu , og notaði hvorki flass né ljósmæli .
Það er hugsunin að baki , og þjálfun augans , sem skiptir máli .
Cartier-Bresson auðnaðist að skapa fleiri meistaraverk en nokkur annar ljósmyndari á tuttugustu öld ; þar sem hann , í eigin orðum , nam á sekúndubroti " tilfinningarnar í myndefninu og fegurð formsins .
" Hina fullkomnu ljósmynd tók Cartier-Bresson í Hyères árið 1932 .
Þeir sem hafa áhuga á ljósmyndamiðlinum og sögu hans , eiga sér eflaust flestir , ef ekki allir , sínar eftirlætis ljósmyndir .
Ég held upp á mörg og ólík ljósmyndaverk , fyrir ýmissa hluta sakir , en ef ég væri beðinn um að nefna hina fullkomnu ljósmynd þá hika ég ekki við að nefna þessa mynd Cartier-Bressons : Hyères , Frakklandi , 1932 .
Hvers vegna ? Í þessari ljósmynd mætast allar helstu hugmyndir ljósmyndarans frá fyrsta hluta ferils hans , hins frjálsa götuljósmyndara sem var undir miklum áhrifum frá súrrealismanum .
Cartier-Bresson setti þá fram hugmyndina um " hið afgerandi augnablik " og þessi mynd er frábært dæmi um slíkt , þar sem hugur , auga og hjarta sameinast á sekúndubroti , fanga augnablik , sem hefði einungis getað verið svona og alls ekki öðruvísi .
Af hverju finnst mér myndin vera fullkomin ? Stiginn og handriðið í forgrunni skapa dýpt í myndheiminn og leiða inn í ávalt form götunnar , þar sem hjólreiðamaðurinn birtist og var frystur til eilífðar á algerlega hárréttum stað .
Hrynjandi og formspil er fullkomið , eiginleikar miðilsins nýttir á meistaralegan hátt .
