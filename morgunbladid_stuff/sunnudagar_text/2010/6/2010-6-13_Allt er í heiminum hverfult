Þetta ljúfsára og fyndna vegadrama er ein þeirra gæðamynda sem hefur jafnan verið skammt undan í veraldarvafstrinu .
Ekki sú stórmerkasta , fjarri því , lífseigluna á hún einkum að þakka gegnheilum sjarma aðalleikaranna og hún sýndi tvítugum drengstaula á trúverðugan hátt að ástin er ekki hafin yfir skipbrot , þrátt fyrir sín fögru fyrirheit .
Hún hafði sterk áhrif á okkur vinina tvo sem upplifðum þessi grundvallarsannindi einhversstaðar niðri á Jótlandi á því magnaða ári , 1967 .
Albert Finney er í essinu sínu sem Mark Wallace , ungur , blankur og nýútskrifaður arkitekt .
Önnur ódauðleg stórstjarna og sjarmatröll , Audrey Hepburn , leikur af engu síðri tilþrifum eiginkonu hans , Joönnu .
Hún hefur nýlokið tónlistarnámi og hleypur í skarðið þegar kærasta Finneys ( leikin af Jacqueline Bisset ) , veikist um það leyti sem þau eru að leggja upp í langþráð ferðalag til Suður-Frakklands , í tilefni lokaprófa .
Jafnvel hin stórglæsilega Bisset er fljót að gleymast í samkeppninni við Hepburn , þau Mark og Joanna giftast er heim kemur og eignast börn og buru .
Leikstjórinn , Stanley Donen , er undir sterkum áhrifum æðstu presta frönsku nýbylgjunnar , Jean Luc Godard og Francois Truffaut .
Þeir höfðu vakið heimsathygli nokkru fyrr fyrir óhefðbundinn frásagnarmáta og ný stílbrögð .
Flökkuðu gjarnan fram og aftur í tíma , samtímis því að vera einkar iðnir við að fletta ofan af brothættu veldi tilfinninganna .
Þessi eru aðaleinkenni Two for the Road , sem segir á óhefðbundinn hátt frá 12 ára stormasömu hjónabandi Marks og Joönnu .
Myndin gerist að langmestu leyti á frönskum þjóðvegum , er hjónakornin gera ítrekaðar tilraunir til að upplifa skammæjar sælustundir fyrsta frísins þegar ástin var sterka aflið í tilverunni .
Við sjáum hvernig efnahagur þeirra tekur stakkaskiptum í klæðaburði og lífsstíl ( sífellt vandaðri bílategundum , dýrari hótelum , osfrv .
) Sagan rásar fram og aftur í tíma , við augum blasa síauknir veraldlegir burðir þeirra hjóna ( Mark verður eftirsóttur arkitekt ) , á meðan innviðirnir fúna og flosna upp .
Two for the Road er samt sem áður fyndin og skemmtileg í aðra röndina , í hina finnur maður til með aðlaðandi hjónum sem höndla ekki hamingjuna í sama mæli og velgengnina í lífsbaráttunni .
Ein besta mynd Donens ( Singing in the Rain ) , sem nýtur frábærs stuðnings Finneys og Hepburn , að ólgleymdu eftirminnilegu innleggi tónskáldsins Henrys Mancini og handritshöfundarins Frederics Raphael ( Óskars- og BAFTA-tilnefningar .
) sæbjörn@heimsnet.is 