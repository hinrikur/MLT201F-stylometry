Hann stóð þarna hreyfingarlaus , álútur og dapur við eina bakaríið í litlu þorpi í Síberíu .
Eigandi hestsins hafði skroppið inn í bakaríið að kaupa brauð , það var bara til ein tegund af brauði og hafði verið í mörg ár .
Þegar eigandinn kom út úr bakaríinu horfði hann á mig og var ekkert sérstaklega hrifinn af því að ég væri að taka myndir af honum , eigandinn var aðeins við skál .
Hann losaði hestinn , dröslaðist á bak og barði hann áfram .
Það var ekki góð meðferð á hestinum , vel sást hvað honum leið illa .
Kannski smitast framkoma fólks við annað fólk yfir í dýr , það er svo margt til sem maður veit ekki .
Það töluðu ekki margir ensku í þorpinu en það var samt skiljanlegt þegar fólk lýsti raunum sínum frá hendi kvalaranna sem höfðu stjórnað í Síberíu á árum áður , áþján og kvöl í mörg ár .
En tímarnir hafa breyst , kúgun minnkað og fólk er frjálsara .
Þetta situr samt illa í sumum af eldri kynslóðinni því góðu árin hjá þeim eru farin og koma ekki aftur .
Það er biturleiki í rödd gamals manns , samt skildi ég ekki orð af því sem hann sagði .
Íslenski hesturinn er einhvern veginn glaðværari , allavega á myndinni , hlær og skemmtir sér .
Við eigum líka fullt af bakaríum með mörgum tegundum af brauði og höfum flest haft það þokkalegt miðað við flestar aðrar þjóðir .
Við verðum að vona að þannig verði það áfram , svo íslenski hesturinn verði ekki eins og Síberíuhesturinn , álútur og dapur .
Að ég tali nú ekki um fólkið í landinu , því verður að líða vel .
Það getur enginn leyft sér að draga lappirnar í mörg ár við það að snúa við þeirri þróun sem átt hefur sér stað eftir hamfarirnar sem Íslensk heimili lentu í .
Það getur verið of seint fyrir fjölskyldurnar í landinu – lífið er núna .
Lítil börn verða allt í einu stór og það gleymist stundum í áhyggjum dagsins að deila tíma með þeim meðan þau eru lítil .
Áhyggjurnar sem fylgja því að reyna að ná endum saman geta smitast áfram til barnanna og komið fram síðar .
Sumir hugsa á þennan veg : Hvers vegna að hafa eitthvað skemmtilegt í lífinu þegar hægt er að hafa það leiðinlegt ! Þannig kom maðurinn fram við hestinn sinn í Síberíu , hann var ekki gamall en biturleikinn skein úr augum hans – biturleiki fortíðar .
Annars hef ég ekki hundsvit á hestum .
Menn eru alltaf að spyrja mig hvort ég sé hestamaður , ég taki svo mikið af hestamyndum .
Mér þykja hestar bara fallegir og oftar en ekki eru þeir líf í landslaginu á ferð um landið .
Ég veit heldur ekki mikið um hestamenn , nema að flestir þeirra eru litblindir , brúnn hestur er jarpur , hvítur hestur grár , svartur hestur brúnn o.s.frv. Þetta finnst mér skemmtilegt , það getur enginn gert að því þótt hann sé litblindur .
En það er hægt að stjórna því hvernig komið er fram við aðra og hvernig þeim líður .
Margar leiðir eru til að fá hest til að hlæja á mynd , ein er að gefa honum smásítrónuvatn á flipann , þá fettir hann sig og brettir í smástund .
Á meðan tekur maður myndir og það lítur út eins og hlátur .
Ég reyndi að láta hestinn í Síberíu hlæja , það gekk ekki .
Ég held að hann hafi misskilið mig eitthvað .
Hann sýndi allt önnur viðbrögð .
Ég kitlaði greinilega ranga taug .
