Leikstjóri : J.Lee Thompson .
Aðalleikarar : John Mills , Sylvia Sims , Harry Andrews , Anthony Quayle .
Það er orðið langt um liðið síðan maður fór með hálfum huga á þessa bresku perlu í það hálf-gleymda musteri kvikmyndanna , Tónabíó .
Að óséðu virtist Ice Cold in Alex engan vegin þrungin töfrum sem löðuðu ungt fólk í kvikmyndahús á þeim tíma .
Bresk – og þar af leiðandi þjáð af þeim næringarskorti sem stafar af nærveru stórstjarnanna .
Þá var hún svart / hvít , sem þótti stór mínus þegar komið var fram á 7. áratuginn og ekkert hafði spurst út um innihald hennar eða ágæti .
Var sýnd hérlendis nokkurra ára gömul , án alls lúðrablásturs og söngs .
Samt sem áður varð þessi forkunnarfína , spennuhlaðna stríðsádeila ein þeirra mynda sem sitja hvað fastast í minningunni þó árin líði .
Sjúkraliðar undir stjórn Johns Mills verða að komast akandi frá Líbíu til Alexandríu árið 1942 , í miðjum hildarleik síðari heimsstyrjaldarinnar .
Þetta langa ferðalag tekur á taugarnar : jarðsprengjur , yfirvofandi árásir óvinarins , en ferðalangarnir verða að leggja leið sína lengi vel um yfirráðasvæði þýska hersins .
Ófærur og sandstormar Sahara og ekki síst grunur um , að njósnari hafi blandað sér í hópinn , eru nokkur af vandamálunum sem steðja að þessu litla samfélagi sem telur m.a. hjúkrunarkonurnar Sylviu Sims og Diönu Clare , liðþjálfann Harry Andrews og hinn grunsamlega ferðafélaga sem dúkkar upp úr sandinum og segist vera Hollendingur ( Anthony Quayle ) .
Afburðatraust persónusköpun þessara gæðaleikara og síkvik leikstjórn gera þessa fáséðu mynd að einstakri skemmtun .
Hér takast á óttinn við hið óþekkta og mannleg hlýja og traust á gömul gildi þó umhverfið sé í bullandi uppnámi .
Mills og sérstaklega gæðaleikarinn Quayle ( sem hlaut að launum BAFTA-verðlaunin ) eru framúrskarandi og ber myndin frábært vitni um snilli Thompsons ( Byssurnar í Navarone ) , ef hann fékk gott efni í hendur .
Vandfundin , ráðlegast að panta hana á Amazon , af henni verður enginn svikinn .
Nafn myndarinnar er dregið af bjórnum sem alkann Mills dreymir um að leiðarlokum í Alexandríu .
saebjorn@heimsnet.is 