Fjórar stærstu þrasssveitir mannkynssögunnar , Metallica , Slayer , Megadeth og Anthrax , stigu saman á svið í Sofiu í vikunni .
Þessi tónlistarsögulegi viðburður var sýndur í kvikmyndahúsum víða um heim , m.a. í Kringlunni þar sem flösufeykjar þessa lands létu sig ekki vanta .
Orri Páll Ormarsson orri@mbl.is Ég er greinilega í réttum sal .
Hér eru engin Beðmál í borginni , þvert á móti er testósterón í þann mund að slettast upp um loft og veggi .
Salurinn er kjaftfullur en í fljótu bragði kem ég bara auga á þrjár konur .
Þrass er heldur ekki fyrir hjartveika og viðkvæma .
Þetta er samt ekki eins og á Donington 1988 .
Tímarnir breytast og mennirnir með og hópurinn er misleitari nú en þá enda þótt glettilega margir hafi haldið haddinum .
Hinir hafa komið sér upp húðflúri og / eða skeggi .
Menn freistuðu þess fyrst fyrir réttum tuttugu árum að stefna saman fjórum stærstu þrassböndum sögunnar , Metallica , Slayer , Megadeth og Anthrax .
Metallica mátti hins vegar ekki vera að því þá enda í hljóðveri að taka upp Svörtu plötuna sem sendi sveitina sem frægt er á sporbaug um jörðu .
Hinar þrjár fóru í tónleikaferð um Bandaríkin .
Gekk hún upp og ofan enda lá víst dæmalaust illa á ólíkindatólinu Dave Mustaine , leiðtoga Megadeth , á þessum tíma .
Anthrax komst ekki með til Evrópu og Testament og Suicidal Tendencies hlupu í skarðið .
Það má því segja að Metallica hafi óbeint tekið þátt í verkefninu en bassaleikari Suicidal á þessum árum var enginn annar en Robert Trujillo .
Ronnie , við elskum þig ! Téður Mustaine hefur orðið á tjaldinu áður en útsending frá tónleikunum sjálfum hefst í Kringlubíói , ásamt Scott Ian og Lars Ulrich , og dregur ekki úr mikilvægi viðburðarins sem stendur fyrir dyrum í Sofiu , höfuðborg Búlgaríu .
" Þetta er ekki bara stór dagur í málmsögunni , heldur tónlistarsögunni allri , " segir hann án þess að blikna .
Greindur maður , Mustaine .
Anthrax ríður á vaðið .
Ég hef pínulitlar áhyggjur af þeim auststrendingum .
Hápunkturinn hjá Anthrax í seinni tíð var þegar menn dustuðu rykið óvænt af bandinu í kjölfar miltisbrandsárásanna alræmdu í Bandaríkjunum í byrjun aldarinnar .
Jay Leno gróf þá félaga meðal annars upp og talaði við þá í sama tón og íslenskir sjónvarpsmenn tala við öldunga .
Áhyggjur mínar eru ástæðulausar .
Það tekur Anthrax að vísu tvö til þrjú lög að koma sér í gírinn en eftir það rokka þeir feitt .
Við Antisocial og I Am the Law byrjar maður að ókyrrast í sætinu og þegar Indians , besta tónsmíð þeirra miltisbranda , fer að óma langar mann helst að standa upp og feykja flösu .
Scott Ian , gítarleikari og leiðtogi sveitarinnar , og Frank Bello bassaleikari , eru líflegir á sviði eins og í gamla daga .
Spastískar hreyfingar þess síðarnefnda eru óborganlegar .
Trymbillinn Charlie Benante hefur engu gleymt .
Joey Belladonna söngvari er snúinn heim eftir áralanga útlegð og er í fantaformi .
Karlinn verður fimmtugur í haust en flengist um sviðið eins og enginn sé morgundagurinn , nýkominn úr hárlengingu .
Í millikaflanum fræga í Indians skrýðist hann fjöðrum og stökkbreytist í Usain Bolt .
Þvílíkur sprettur .
Að því búnu rífur Belladonna beint í hljóðnemann og blæs ekki úr nös .
Geri aðrir betur ! Belladonna er með breiðara raddsvið en söngvarar hinna sveitanna þriggja og notar það óspart .
Í Indians miðju brestur skyndilega á með Heaven & Hell eftir Black Sabbath .
Joey tekur af öll tvímæli um tilefnið .
" Ronnie , við elskum þig ! " Hann nær hinum fallna meistara glettilega vel .
Hornin fara á loft í Sofiu og lófar þétt saman í Kringlubíói .
Endurkoma Belladonnas þýðir að nú vantar bara Dan Spitz úr gullaldarliði Anthrax en gítarleikarinn sneri sér alfarið að úraviðgerðum fyrir fáeinum misserum .
Hans sæti tók Robert Caggiano , yngsti maðurinn til að stíga á svið þetta kvöld í Sofiu , 33 vetra .
Himnarnir gráta Anthrax kom þægilega á óvart og þegar þeir syngja sitt síðasta ætla ég að standa upp og teygja úr mér í hléinu .
En hvað er a ' tarna ? Dave Mustaine ryðst rakleiðis inn á sviðið .
Þetta er þá ekki þráðbein útsending eftir allt saman .
Hvað um það .
Megadeth hleður strax í Holy Wars ...
The Punishment Due af meistaraverkinu Rust in Peace , eða Hvíl í ryði , sem á einmitt tvítugsafmæli um þessar mundir .
Vel hefur viðrað á dauðlega menn í Sofíu fram að þessu en Mustaine er ekki fyrr tekinn til máls að allar flóðgáttir opnast .
Ætli almættið sé að senda kappanum einhver skilaboð en samband þeirra kumpána hefur löngum verið stormasamt ? Samanber línurnar frægu í In My Darkest Hour : In my hour of need Ha , no you were not there And though I reached out for you You wouldn ' t lend a hand Hermt er að Mustaine hafi frelsast fyrir nokkrum árum og standi nú almættinu nær en nokkru sinni .
Hefur kappinn meðal annars harðneitað að spila með heiðingjum .
Mustaine er ekki sprækasti maður sem sögur fara af á sviði , hann er í eigin heimi , eins og dagskráin komi öðrum ekki við .
Opnar varla augun .
David Ellefson bassaleikari reynir að hreyfa við múgnum með handapati .
Það virkar ágætlega .
Gaman að sjá Ellefson á svæðinu en síðast þegar ég vissi áttu þeir Mustaine í heiftúðugum málaferlum .
Það hefur greinilega farið vel .
Megadeth er gríðarlega þétt band , hver virtúósinn upp af öðrum .
Mustaine sökkvir sér í hvert sólóið af öðru eins og sjálft lífið sé í húfi .
Auk þeirra nafnanna er sveitin í dag skipuð Chris Broderick gítarleikara og trymblinum Shawn Drover .
Listinn yfir fyrrverandi samreiðarsveina Mustaines í Megadeth er á lengd við íslensku símaskrána .
Lögin koma í belg og biðu .
Engu orði er ofaukið , nema hvað Mustaine ávarpar gesti óvænt fyrir eitt lagið .
" Þetta lag heitir Head Crusher .
" Menn falla í stafi yfir óðamælginni .
Head Crusher er af nýjustu plötu Megadeth , Endgame , sem kom út í fyrra og fékk prýðilega dóma .
Það er greinilega ennþá líf í gamla keipótta jarpi .
Er ekki líka tími rauðhærða mannsins loksins runninn upp ? Skyndilega er hann hættur .
Bíddu , hvar er Peace Sells ? Þá er ekki annað að gera en klappa hann upp .
Mustaine bregst ljúflega við og klárar dæmið með bravör .
Viðeigandi að ljúka þessu á áleitinni spurningu : Friður til sölu en hver vill kaupa ? Guð hatar okkur öll Minna fer fyrir fyrirbænum og friðarboðskap í næsta atriði en sem kunnugt er varð Slayer til þegar sjálfur frumkrafturinn sængaði hjá hinu illa .
Ég meina , Kerry King er með " Guð hatar okkur öll " húðflúrað á vinstri handlegginn .
Slayer er þéttasta band mannkynssögunnar en er Jeff Hanneman ekki farinn að taka þetta full bókstaflega ? Gillzenegger þyrfti að taka snúning á honum .
Haldi fram sem horfir fer hann að heyra undir leikmyndarhönnuðinn á sviðinu eins og Luciano Pavarotti seinustu árin .
Intróið að titillagi nýjustu plötu Slayer , World Painted Blood , ómar og nú slær hjartað ósjálfrátt hraðar .
Frábært lag , frábær plata .
Sú besta frá þeim vegendum í tvo áratugi .
Vel liggur á Tom Araya , söngvara og bassaleikara , sem gnístir tönnum , brosir á bæði borð og heilsar á búlgörsku .
Rám röddin er í toppstandi .
Erfiðara er að rýna í skap Hannemans , það sést sjaldan framan í hann fyrir hári .
Þeir Kerry King eru sem boltaðir niður enda sá síðarnefndi hlaðinn keðjum og öðru málmskarti , auk þess sem pundið er vitaskuld þungt í fagmannlega fléttuðu skegginu .
Þeir hristast þó vel og skjálfa ofan mittis .
Annað slagið kemur síðan kranabíll og færir þá kumpána milli vængja á sviðinu .
Eða þannig .
Á bak við tríóið goðsagnakennda djöflast Dave Lombardo eins og dauðinn sjálfur miði á hann haglabyssu .
Margir eru á því að hann sé einn besti , ef ekki besti , trommari málmsögunnar .
Fengur fyrir Slayer að endurheimta hann um árið .
Upprunalega hætti Lombardo víst í sveitinni , þar sem unnusta hans vildi helst ekki leyfa honum að hanga með hinum strákunum .
Hvaða tepruskapur ? Ekki eins og King og Hanneman séu eitthvað vafasamur félagsskapur ! Vegendur renna í einskonar " best of " -prógramm enda hæfir það tilefninu .
Hver klassíkin rekur aðra , War Ensamble , Seasons in the Abyss , Angel of Death – sem fjallar um voðaverk dr. Mengeles – og South of Heaven .
Því miður leika þeir aðeins eitt annað lag af nýju plötunni , Hate Worldwide .
Bekkirnir á Kringlubíói eru farnir að skjálfa og mig dauðlangar að standa upp og lemja höfðinu þéttingsfast við vegginn .
Sit þó á mér .
Mergjað augnablik í Seasons þegar myndavélin kemur aftan að Kerry – húðfúraðan skallann ber við himin .
Tekið er að skyggja .
Og löngu hætt að rigna , þ.e. öðru en blóði en allt ætlar um koll að keyra þegar vegendur hita upp fyrir Raining Blood fyrir framan þrítugan Marshall-hamarinn .
Kerry og Jeff renna svo í móður allra riffa .
Í lokin syngja allir einum rómi : Raining Blood From the lacerated sky Bleeding it ' s horror Creating my structure Now I shall reign in blood Þá hefur Slayer lokið sér af .
Þeir gjörsamlega negldu þetta .
Það er bara eitt band í heimi sem getur farið á svið eftir svona frammistöðu og til allrar hamingju er það á svæðinu – Metallica .
" Harvester of Sofia " Gamla málmskrýmslið hefur um langt árabil verið helsta tónleikaband heims – fyrir utan kannski U2 – og umfang sýningar þess er talsvert meira en litlu bræðranna þriggja .
Meira er í umgjörðina lagt , önnur hæð á sviðinu , sjónvarpsskjáir , tjald , flugeldar , sprengjur og almenn læti .
Yfirborð mannhafsins hefur líka hækkað duglega .
" Harvester of Sofia " , stendur á ermabolum fremstu manna .
Málmunnendur eru klárir í slaginn .
Skrúfað er frá Ecstacy of Gold og berserkjahamur rennur á Búlgari .
Sé samt hvergi Ásdísi Rán .
Er hún farin úr landi ? Stemningin er rólegri í Kringlubíói enda þótt margur flösufeykirinn brenni nú í skinninu .
Menn láta sér nægja að stappa .
Við Íslendingar erum alltof hefluð þjóð .
Af myndum af áhorfendaskaranum í Sofíu að dæma verður þó seint sagt að Búlgarir séu flinkir slamdansarar .
Metallica byrjar á Creeping Death og raunar eru þrjú af fyrstu fjórum lögunum af Ride the Lightning .
Milli fyrstu tveggja laganna dáleiðir James Hetfield lýðinn : " Er þetta Metallica-fjölskyldan ? " rymur hann .
Fyrirgefðu ? " Er þetta Metallica-fjölskyldan ? " Hvað heldur þú ? Skrýmslið hefur aðeins rúma klukkustund til umráða sem þýðir að efnisskráin er býsna fyrirsjáanleg .
Fjórmenningarnir komast aldrei niður af sviðinu fyrr en þeir eru búnir að spila ákveðin lög – annars fara áheyrendur heim helsárir – og á svona stuttum tónleikum er lítið rúm fyrir annað .
Það er svo sem engin ástæða til að kvarta , One , Enter Sandman , Nothing Else Matters , Master of Puppets og þessi lög eru allt skotheldar lagasmíðar .
Raunar snilld .
Metallica hefur aftur á móti margfalt fleiri vopn á hendi .
Ekkert pláss er til dæmis fyrir Blackened , Battery , The Four Horsemen og Leper Messiah , svo dæmi séu tekin .
En þetta eru vitaskuld hártoganir .
Metallica eru á sviðinu , mín vegna mættu þeir spila Abbalög .
Fljótlega eftir að One er komið af stað með tilheyrandi sprengingum draga tveir menn sig óvænt út í væng salarins og taka tal saman .
Stæðilegur maður , sem situr þeim næst , líður ekki þessi helgispjöll og skipar þeim að fara fram að ræða málin .
Þegar þeir gegna því ekki þrumar hann yfir þeim : " Steinhaldiði kjafti ! " Spjallendur sjá sæng sína upp reidda og hrökklast fram á gang .
James er í essinu sínu .
Röddin , sem stundum er misjöfn á löngum og ströngum tónleikaferðum sem þessari , er í fínu lagi .
Lars Ulrich lemur húðirnar sem fyrr af áfergju – er orðinn löðursveittur strax í öðru lagi – og Kirk Hammett röltir með gítarinn af yfirvegun um sviðið .
Hann fær alltaf sínar mínútur í sviðsljósinu .
Þá hefur Robert Trujillo bætt miklu við sjónræna þáttinn , kóngulóarmaðurinn er kostulegur á sviði .
Verulega frábrugðinn gamla flösufeykinum Jason Newsted .
Síðan hefur Trujillo auðvitað lyft skrýmslinu upp á hærra plan tónlistarlega .
En James er maðurinn .
Allra augu eru á honum og hann á skemmtilegan leik á eftir lokasólóinu í Nothing Else Matters .
Hann er á grúfu , að því er virðist bugaður af tilfinningum , dregur upp gítarnögl svo lítið ber á og sýnir myndavélinni .
" Big Four " stendur á henni .
Myndinni er varpað upp á tjaldið og lýðurinn gengur af göflunum .
Menn svífa vængjum þöndum inn í sögubækurnar .
Allir saman á sviðinu Áður en ' tallica tekur upp hælana er komið að hápunkti kvöldsins .
James kallar meðlimi hinna sveitanna þriggja fram á sviðið við ærandi undirtektir viðstaddra .
Saman taka " Fjórar stóru " gamla Diamond Head-slagarann Am I Evil ? sem er eiginlega þekktari sem ' tallica-ábreiða .
Hetfield , Mustaine og Belladonna skipta söngnum á milli sín .
Þegar hér er komið sögu gefa menn tilfinningunum lausan tauminn og faðmast hraustlega .
Mustaine var sem frægt er rekinn úr Metallica á sínum tíma og maður bíður spenntur eftir viðbrögðum skrýmslverja á sviðinu .
Lars faðmar hann innilega – enda nákomnastur honum – Kirk líka en árum saman , jafnvel áratugum , hafði Mustaine ekkert nema slæmt um arftaka sinn að segja .
Þetta verður því að skilgreina sem sögulegar sættir .
Þeir James faðmast ekki en standa nálægt hvor öðrum á sviðinu .
Það er líklega nóg .
Lítið fer fyrir Slayerunum meðan á þessum flutningi stendur , utan Lombardos .
Araya og Hanneman koma þó hressir í faðmlögin í lokin .
Kerry King hlýtur að hafa verið að tefla við páfann .
Eftir þessa hjartnæmu uppákomu lokar Metallica sjóvinu á " nýja uppáhaldslokalaginu " Seek and Destroy .
Allir syngja með .
Merkum tónlistarviðburði er lokið .
Hvergi hefur skugga borið á uppákomuna og málmhjartað hamast í brjóstum manna þegar þeir yfirgefa salinn .
Fyrir utan rekst ég á góða samstarfskonu mína sem spyr glaðlega hvort ég hafi verið á Beðmálum í borginni .
Ekki alveg .
