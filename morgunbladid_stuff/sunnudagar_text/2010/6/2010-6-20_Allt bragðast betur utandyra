Ég fer ekki ótilneydd í útilegu og þaðan af síður í gönguferðir um fjöll og firnindi .
Mín útivist takmarkast því að mestu við lautarferðir og þess háttar .
En mér finnst alltaf jafngott að borða úti , það er að segja þegar viðrar til þess .
Kannski er það fyrir áhrif frá Enid Blyton .
Eins og allir vita sem lásu bækur hennar á viðkvæmu aldursskeiði er þar mikið borðað , einkum og sér í lagi í útilegum , og frasinn " allur matur bragðast betur utandyra " kemur þar stundum fyrir .
Reyndar var sá matur sem borðaður var utandyra í bókum Blyton ekki svo ýkja fjölbreyttur : Samlokur ( oftast með skinku ef ég man rétt ) , nautatunga , ferskjur , harðsoðin egg , ávaxtakaka – jú , kannski eitthvað fleira en ég man ekki eftir því .
Svo að fullyrðingin um að " allt " bragðaðist betur utandyra byggðist kannski ekki á mikilli reynslu þegar betur er að gáð .
Hvort sem allur matur bragðast betur úti eða ekki er víst að hann hentar misvel sem nesti í útilegur og lautarferðir .
Það er um að gera að velja eitthvað sem hægt er að fullelda og útbúa heima og geymist í a.m.k. 1-2 daga í kæliboxinu og gjarna eitthvað sem hægt er að borða með höndunum og þarf ekki hnífapör til .
Þess vegna finnst mér matur sem er vafinn í eitthvað eða hafður sem fylling mjög heppilegt nesti , hvort heldur er í lautarferðum eða útilegum .
Og jafnvel þótt eigi að elda eða hita mat þegar farið er í útilegu er gott að vera líka með eitthvað sem má borða kalt – það getur komið sér vel þegar komið er seint á áfangastað og allir svangir .
Fyllt brauð Ég gerði oft svona brauð fyrir svona 10-15 árum , yfirleitt til að setja á hlaðborð í samkvæmum af ýmsu tagi því það er litríkt , skemmtilegt og gott en það er líka einstaklega hentugt sem nesti .
Kannski ekki í bakpokaferðir eða lengri gönguferðir en það hentar mjög vel í tjaldferðina eða sumarbústaðinn eða þegar farið er í lautartúr .
Það þarf bara að muna eftir að taka með sér hníf til að skera brauðið ...
Í sjálfu sér er hægt að setja næstum hvaða álegg sem er inn í brauðið , það þarf bara að gæta þess að það sem valið er passi saman .
Ég hef , auk þess sem hér er talið upp , notað margs konar kjötálegg , kjúkling , harðsoðin egg , gúrku , steiktar eggaldinsneiðar , ýmiss konar ost , ólífur og fleira .
1 brauð , kringlótt eða sporöskjulaga salatblöð skinkusneiðar 1 tómatur , vel þroskaður ½ kúla ferskur mozzarella-ostur nokkur basilíkublöð nokkrar sneiðar af salamipylsu salatblöð ¼ lárpera , vel þroskuð ¼ paprika 2 msk ólífuolía nýmalaður pipar Skerðu lok ofan af brauðinu og holaðu bæði neðri hlutann og lokið að innan en skildu þó eftir gott lag af brauði innan við skorpuna .
Dreifðu salatblöðum á botninn , leggðu skinkusneiðar ofan á , þá tómatsneiðar , mozzarellasneiðar , basilíku , pylsusneiðar , lárperusneiðar , meiri salatblöð og nokkra paprikuhringi .
Dreyptu olíunni yfir og kryddaðu með nýmöluðum pipar á 1-2 stöðum milli laga ( t.d. ofan á mozzarellaostinn ) .
Leggðu lokið ofan á , þrýstu því dálítið niður og pakkaðu brauðinu inn í álpappír .
Geymdu það í kæliboxi , gjarna undir dálitlu fargi .
Skerðu það svo í þykkar sneiðar ( ég endurtek : ekki gleyma hnífnum heima ) .
Tvenns konar kjúklingur Kjúklingur er hentugt nesti í ferðalög og hægt að matreiða hann á ýmsan hátt .
Hér eru tveir kjúklingaréttir sem henta vel sem nesti , því báða má borða eins og þeir koma fyrir og þarf engin hnífapör – bara eitthvað til að þurrka af fingrunum á eftir .
Ef börn eru með í för er tilvalið að útbúa báða réttina því að annar höfðar líklega meira til fullorðna fólksins og hinn fremur til barnanna .
Reyndar höfða báðir jafnmikið til mín en ég hef heldur aldrei orðið almennilega fullorðin .
Kjúklingavefjur 3 kjúklingabringur 1 msk olía ½ tsk kummin ½ tsk kóríander ( duft ) pipar salt 4 hveititortillur sítrussósa ( sjá uppskrift ) salatblöð kóríanderlauf 1 lítil lárpera , vel þroskuð Hitaðu ofninn í 200°C .
Settu bringurnar í eldfast mót , helltu olíu yfir og kryddaðu bringurnar á báðum hliðum með kummini , kóríander , pipar og salti ( eða með því kryddi sem þér líkar ) .
Steiktu þær í 20-25 mínútur , eða þar til þær eru eldaðar í gegn .
Láttu þær kólna .
Raðaðu tortillakökunum á vinnuborð og smyrðu um 2 msk af sítrussósunni á hverja , ekki alveg út á brúnir .
Dreifðu nokkrum salatblöðum yfir og síðan kóríanderlaufi .
Skerðu kjúklinginn í ræmur eftir endilöngu og skerðu lárperuna í sneiðar .
Raðaðu kjúklingaræmum og lárperusneiðum í lengju á miðjuna á tortillunum , vefðu þær nokkuð þétt upp og vefðu þeim vel inn í álpappír .
Geymdu þær í kæliboxi .
Sítrussósa 6 msk sýrður rjómi 3 msk majónes ( ég nota alltaf heimatilbúið en það er ekki skilyrði ) fínrifinn börkur af ½ límónu Hrærðu saman sýrðan rjóma , majónes , límónubörk og sítrónubörk .
Þessa sósu má líka nota sem ídýfu og þá er best að bæta við pipar og salti .
– Ég nota alltaf heimatilbúið majónes en það er ekki skilyrði ( bara miklu betra ) og það má líka nota sýrðan rjóma eingöngu .
Klístraður kjúklingur 5-600 g kjúklingaleggir og / eða vængir 100 ml tómatsósa 2 msk ostrusósa 2 msk sojasósa 2 msk ljóst síróp pipar Skerðu tvo skáskurði í hvern legg og hlutaðu vængina sundur .
Blandaðu saman tómatsósu , ostrusósu , sírópi og pipar í eldföstu móti , veltu kjúklingnum upp úr sósunni og láttu hann liggja í a.m.k. klukkustund .
Hitaðu ofninn í 200°C og steiktu kjúklinginn í um 40 mínútur , eða þar til hann er vel meyr og hefur tekið góðan lit .
Fylgstu með og breiddu álpappír yfir ef hann virðist ætla að verða of dökkur .
Taktu kjúklinginn úr sósunni þegar hann er tilbúinn og láttu hann kólna á eldhúspappír .
Vefðu e.t.v. hvern bita um sig í salatblað og raðaðu í box .
Geymdu í kæliboxi .
Hrærðu sósunni úr eldfasta mótinu saman við sýrðan rjóma þegar hún er köld , settu hana í lítið box og hafðu hana með .
Súkkulaði- og hindberjamúffur Múffur eru bakkelsi sem hentar vel í nestisboxið , þær geymast vel í 2-3 daga og eru eitthvað svo mátulega stórar .
Ég er mjög hrifin af sílikonformunum sem nú er hægt að fá til að klæða múffuform úr málmi , það er alltaf leikur einn að losa múffurnar úr þeim , en auðvitað er líka hægt að nota pappírsform sem sett eru í málmform .
Þessar múffur eru með súkkulaði og hindberjum , sem mér finnst alltaf eiga mjög vel saman , en það mætti líka nota önnur ber eða ávexti , hnetur og fleira – grunnurinn er þá óbreyttur , bara skipt um ávexti .
175 g smjör 150 g sykur 2 egg 275 g hveiti 1 tsk lyftiduft 1 tsk matarsódi 2 tsk vanillusykur ½ tsk kanill 100 ml hrein jógúrt 100 g suðusúkkulaði , saxað 150 g hindber , frosin Hitaðu ofninn í 180°C .
Hrærðu smjör og sykur ljóst og létt og þeyttu eggjunum saman við .
Blandaðu saman hveiti , lyftidufti , matarsóda , vanillusykri og kanil og hrærðu saman við smjörblönduna í 2-3 skömmtum , til skiptis við jógúrtina .
Ekki hræra meira en þarf til að blanda öllu saman .
Hrærðu að lokum súkkulaði og hálffrosnum hindberjum saman við .
Settu í 12-16 pappírs- eða silíkonklædd múffuform og bakaðu í 18-20 mínútur .
Láttu kólna í formunum .
