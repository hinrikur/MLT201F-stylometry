Ég keypti mér iPod Touch þegar ég var í Bandaríkjunum ekki alls fyrir löngu , en fyrir þá sem ekki þekkja til þá er þetta í einföldu máli iPhone án símans .
Þetta er handtölva , sem hægt er að nota til að vafra um netið , hlusta á tónlist , horfa á myndbönd og spila leiki .
Ég keypti þetta aðallega af því að tækið leit skemmtilega út .
Apple hefur einstakt lag á því að hanna útlit og notendaviðmót þannig að maður á í mesta basli með að standast freistinguna sem felst í að handleika og kaupa gripinn .
Alltént , hafði ég ekki bókalestur í huga þegar ég gekk inn í Wal-Mart til að kaupa iPodinn , en raunin hefur hins vegar orðið sú að ég nota hann aðallega til lesturs .
Ég hlóð niður forriti sem heitir Stanza og nota það til að lesa bækur á rafrænu formi .
Í gegnum Stanza get ég farið á bóksölur og keypt mér bækur , ef mér svo hugnast , en forritið er einnig tengt við nokkur ókeypis bókasöfn eins og Project Gutenberg , en þar má finna gríðarstórt safn bókmennta sem dottin eru úr höfundarétti .
Þarna hef ég náð mér í öll bindi sagnfræðistórverkanna The History of The Decline and Fall of The Roman Empire eftir Edward Gibbon og The History of England , from the Accession of James II eftir Thomas Babington Macaulay .
Ritin eru stórkostleg lesning , þrátt fyrir að höfundarnir eigi það báðir sameiginlegt að vera ekki sérstaklega góðir í að semja titla á bækur sínar .
Ég nældi mér líka í kennslubók í latínu frá miðri nítjándu öldinni og er að stauta mig í gegnum Aeneasarkviðu eftir Virgilíus á frummálinu , þótt hægt gangi .
Ég hef einnig getað náð mér í slatta af fantasíum og vísindaskáldsögum frá útgefandanum Baen Books .
Jim Baen og félagar hafa nefnilega komist að þeirri niðurstöðu að heppilegt sé að gefa fyrstu bækurnar í hverri seríu ókeypis á netinu .
Er pælingin líklega svipuð og hjá eiturlyfjasölunum , sem gefa , eins og frægt er , fyrsta skammtinn frían .
Ég hef verið spurður að því hvort það sé ekki óþægilegt að lesa bækur á svona litlum skjá , en merkilegt nokk er svo ekki .
Leturstærðin er svipuð og á bók og ég get stillt birtustigið eftir hentugleik .
Ég hef aldrei fundið fyrir þreytu í augunum , heldur nýt þess að geta gengið með heilt bókasafn í buxnavasanum og gripið í bók hvenær sem mig lystir .
