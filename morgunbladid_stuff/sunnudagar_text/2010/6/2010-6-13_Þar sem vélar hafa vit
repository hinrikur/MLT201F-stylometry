Vitvélastofnun er glæný stofnun sem stundar rannsóknir á gervigreind , róbótafræðum og hermilíkönum , ört vaxandi sviðum innan hugbúnaðargeirans , og stefnir á að gegna lykilhlutverki í hátækniiðnaði framtíðarinnar .
Kristinn R. Þórisson , framkvæmdastjóri stofnunarinnar , óttast samt ekki yfirtöku vélmennanna .
Orri Páll Ormarsson orri@mbl.is Ætti ég kannski að byrja á því hvað vit er ? Hvað höfum við mikinn tíma ? " spyr Kristinn R. Þórisson , framkvæmdastjóri Vitvélastofnunar Íslands , sem sett var á laggirnar á dögunum , og brosir stríðnislega í kampinn .
Spurt var : Hvað eru vitvélar ? Eftir þennan skondna útúrdúr svarar Kristinn : " Einfaldasta skilgreiningin á " vitvél " er vél sem stendur öðrum vélum framar , svona í samanburði við stöðu tækninnar á hverjum tíma .
Takmarkið sem stefnt er að á þessu sviði , og er notað sem mælikvarði á framfarir vitvélarinnar , er dýraríkið .
Dýr eru ótrúlega sveigjanleg og sjálfstæð í mismunandi umhverfi og standa fyrir vikið langt framar manngerðum vélum .
Ég nefni sem dæmi tölvunet sem menn eru að setja upp í dag .
Það getur eyðilagt allt netið setji forritari punkt á röngum stað .
Sveigjanleiki og aðlögunarhæfni þessara véla sem tölvunarfræði og verkfræði eru að framleiða í dag er ennþá á gífurlega lágu plani í samanburði við dýraríkið .
Námshæfileiki er annað sem við myndum telja til greindar og í því tilliti erum við einnig komin skammt á veg með vélarnar .
" Ein smávægileg mannleg mistök geta sumsé sett allt úr skorðum í vélheimum ? " Já , smávægileg breyting á kerfinu getur verið krítísk fyrir starfsemi þess og stöðvað allt .
Það myndi aldrei gerast í vistkerfinu , þar sem aðlögunarhæfnin er mun meiri .
Dómskerfið , sem er gott dæmi um sveigjanlegt kerfi , hættir til dæmis ekki að virka þótt einn eða tveir dómarar verði veikir .
Dæmið sem ég nefndi um forritarann sem setur punkt á vitlausum stað er kannski sambærilegt við það að dómskerfið færi á hausinn ef einn dómari missti eitt hár úr höfði sínu .
" Að fylla í skarð Í hvaða tilgangi er Vitvélastofnun sett á laggirnar ? " Tilgangur Vitvélastofnunar er að fylla í skarð í íslenskum vísinda- og rannsóknaheimi .
Það vantar sárlega sjálfstæð rannsóknasetur sem vinna með ýmsum aðilum , bæði innan háskólasamfélagsins og atvinnulífsins , og hefur hlutverk hvata , þ.e. að hraða á framförum og hjálpa til við að hrinda hugmyndum hraðar í framkvæmd en hægt er nú .
Áherslusvið Vitvélastofnunar er hugbúnaðarrannsóknir , nánar tiltekið rannsóknir í gervigreind og hermun , sem eru svið sem í æ ríkari mæli er verið að tengja saman og bjóða upp á gríðarlega möguleika .
" Hvers vegna er Vitvélastofnun ekki hreinræktuð háskólastofnun ? " Ef við horfum á rannsóknarflóruna á Íslandi þá eru einfaldlega ekki nægilega margar plöntutegundir í garðinum .
Til að byggja upp rannsóknaumhverfi með sæmilegan stöðugleika þurfum við töluvert breiðari hóp af stofnanategundum heldur en fyrirfinnast einungis innan háskólasamfélagsins .
Svona stofnun gæti heldur ekki þrifist innan eins eða tveggja fyrirtækja vegna þess að áskorunin sem sviðið stendur frammi fyrir er stærri en eitt eða jafnvel tvö fyrirtæki hafa bolmagn fyrir .
Til viðbótar kemur svo að möguleikar gervigreindar eru þess eðlis að þær geta notið góðs af nánu samstarfi ólíkra aðila .
Ekki bara það að ólíkar skoðanir og hugmyndir ýti ferlinu hraðar áfram heldur líka það að grundvallartækni í gervigreind getur nýst á mjög mörgum sviðum .
Þess vegna er Vitvélastofnun sett þannig upp að fyrirtæki eru í áskrift , kaupa sér aðgang að hugmyndabanka hennar til ákveðins árafjölda í senn .
Í staðinn geta þau nýtt sér tæknina sem þar er þróuð endurgjaldslaust í sína vöru .
Þetta líkan er nokkuð nýtt af nálinni í heiminum en fyrirmyndirnar eru meðal annars Gervigreindarstofnun Þýskalands og Media Lab í MIT í Bandaríkjunum , þar sem ég var við nám á sínum tíma .
" Mikilvægt skref Hafið þið fengið viðbrögð að utan við þessari nýbreytni ? " Já , við fengum erlendan gestafyrirlesara á stofnhátíð Vitvélastofnunar á dögunum , dr. Antonio Chella , vísindamann og stjórnanda vélmennaseturs háskólans í Palermo á Ítalíu .
Mér þótti ákaflega vænt um orð hans en dr. Chella sagði að tilurð Vitvélastofnunar væri ekki aðeins mikilvægt skref fyrir Ísland , heldur allan heiminn .
Vísaði hann þar bæði til viðskiptamódels stofnunarinnar og til þess brautryðjendastarfs sem stofnunin , ásamt samstarfsaðilum sínum , stefnir að á næstu árum og áratugum .
Meðal samstarfsaðila telur stofnunin Gervigreindarsetur HR , M.I.T .
í Bandaríkjunum , DFKI í Þýskalandi og CCP .
" Það verður þá fylgst grannt með ykkur á komandi árum ? " Við verðum undir smásjá .
Ekki bara þeirra sem eru í áskrift og eru að leggja pening í verkefnið , heldur líka háskólaumhverfisins .
Þá ætla ég rétt að vona að ríkisstjórn Íslands komi til með að veita okkur athygli .
Komi okkur til með að ganga vel , sem ég bind miklar vonir við , má nefnilega velta fyrir sér hvort ekki sé ástæða til að gera tilraunir með víðtækt samstarf af þessu tagi á fleiri sviðum en hugbúnaði .
" Hvaðan kemur fjármagnið ? " Við fengum styrk úr Markáætlun Rannís 2009 , sem er stærsti styrkur sem veittur hefur verið úr samkeppnissjóði til íslensks rannsóknalífs .
Hann er reyndar algjör forsenda þess að þetta sé hægt .
Styrkurinn er til sjö ára og gerir okkur kleift að leggja út í þá miklu uppbyggingu sem er framundan .
Tölvunarfræðideild Háskólans í Reykjavík veitir mótframlag til stofnunarinnar , ásamt CCP .
" Mikilvæg nálægð við HR Stofnunin hefur göngu sína í bráðbirgðahúsnæði í Háskólanum í Reykjavík .
Hvar verður hún til húsa í framtíðinni ? " Í nýrri byggingu hér á lóð HR sem verið er að reisa , enda teljum við nálægðina við stærstu tölvunarfræðideild landsins og eina gervigreindarsetrið mjög mikilvæga .
Það eru fimm ár síðan við Yngvi Björnsson stofnuðum Gervigreindarsetur HR , sem hefur gengið alveg ótrúlega vel og er eitt af sterkustu rannsóknasetrum á Íslandi í dag .
Það verður lykillinn að samstarfi Vitvélastofnunar við HR á komandi árum .
" Hvað eru starfsmenn Vitvélastofnunar margir og hvernig er hópurinn samsettur ? " Starfsmennirnir eru fimm .
Þrír í fullu starfi og tveir í hlutastarfi .
Allir þessi starfsmenn , fyrir utan einn , hafa það hlutverk að koma stofnuninni af stað .
Við erum með einn rannsakanda í fullu starfi og erum að ráða annan frá Bandaríkjunum síðar í þessum mánuði .
Við munum svo ráða einn til tvo á ári næstu árin , þannig vöxturinn er ekki hraður en það skiptir sköpum að velja rétta fólkið enda er sviðið mjög sérhæft með tilliti til menntunar .
Fólkið sem við leitum að þarf bæði að vera mjög fært í tölvum en um leið góðir vísindamenn og sú blanda er alls ekki algeng - menn hafa yfirleitt lagt áherslu á annað hvort .
Síðan er það aukakrafa að menn séu með gríðarlega sterkar hugmyndir um rannsóknaráherslur og geti spurt góðra spurninga , því góð spurning er forsenda góðra og árangursríkra rannsókna .
Þetta er mikilvægt því við viljum ekki að ríkið , þ.e. Rannís , þurfi að lyfta undir baggann endalaust heldur sjáum við fyrir okkur að ríkið dragi sig út úr starfseminni .
Þá mun Vitvélastofnun keppa við aðrar stofnanir um styrki úr samkeppnissjóðum , hérlendis og erlendis .
Tekjustofnarnir verði með öðrum orðum annars vegar fyrirtæki í áskrift og hins vegar samkeppnisstyrkir , innlendir og erlendir .
" Hvað er raunhæft að þetta taki langan tíma ? " Við stefnum að því að gera þetta á sex árum .
" Hvað reiknarðu með að margir komi til með að starfa hjá stofnuninni þá ? " Tíu til fimmtán manns .
Þá verðum við komin í þá stöðu að geta vaxið um tvo eða þrjá starfsmenn á ári næstu tuttugu árin , jafnvel hraðar .
Við höfum til hliðsjónar þýsku gervigreindarstofnunina .
Hún byrjaði með sama fjölda og við fyrir tuttugu árum og óx hægt til að byrja með .
En nú er hún mjög sterkt hreyfiafl í þýskri nýsköpun í hátækni og starfa þar yfir 400 manns .
" Skaði hvorki sig né aðra Takmarkið er að smíða vélar með vitsmuni .
Hvert verður hlutverk þeirra í samfélagi mannanna ? " Vitvélar nýtast alls staðar .
Við getum skipt orðinu " vit " út fyrir orðið " sjálfvirkni " en vélar af því tagi hafa verið að ryðja sér til rúms síðan í iðnbyltingunni .
Þær verða sífellt fullkomnari og almennari , sjálfvirknin nýtist á fleiri og fleiri sviðum .
Það sem fólk hugsar oftast um þegar vitvélar ber á góma eru vélmenni , sem fá til dæmis það hlutverk að þrífa heimilið .
Það er ekkert óeðlilegt að fólk hugsi þannig enda vill svo til að allt okkar tilbúna umhverfi er miðað við mannslíkamann í meðalstærð .
Þess vegna gæti það hentað mjög vel takist okkur að búa til vélar sem eru það sjálfstæðar og vitrænar að þær geti gengið um þetta umhverfi án þess að skaða sjálfar sig eða aðra .
Og þjóna einhverju hlutverki .
Það yrði ágæt nýting á slíku viti .
Það er samt alls ekki eina nýtingin .
Við höfum nú þegar birtingarmyndir gervigreindarinnar á mörgum sviðum , eins og tæknina sem Google notar við leit .
Annað gott dæmi er sjálfvirkur fókus á myndavélum .
Um leið og vélar eru farnar að geta fundið andlit í myndfletinum átta þær sig á því að líklegt er að ljósmyndarinn vilji hafa það í fókus .
Samt er ennþá langt í land að vélarnar skilji myndir eða texta , með áherslu á orðið " skilja " , með sama hætti og við skiljum slíkt efni .
Það er þessi skilningur sem þarf að aukast en með meiri skilningi eykst vitaskuld sjálfvirknin .
Þannig sparast offjár .
" Verður hægt að slökkva ? Það leiðir hugann að gamalli pælingu – jafnvel ótta – okkar mannanna .
Koma vitvélarnar til með að verða hæfari til að leysa ákveðin verkefni en við og þar með leysa okkur af hólmi ? Er þetta galin pæling ? " Nei , nei , þetta er alveg raunhæf pæling .
Við höfum til dæmis þegar séð að vefarar eru orðnir óþarfir .
Fram eru komnar vefvélar .
Hins vegar er erfitt að spá langt fram í tímann í þessum efnum .
Ég held það taki að minnsta kosti sextíu til sjötíu ár að finna upp vélar sem verða raunveruleg áskorun við mannsvitið .
Það mun hins vegar gerast á endanum svo framarlega sem hnötturinn heldur áfram að rúlla .
" Verður þá ekki hætta á misnotkun ? Ekki þarf að fjölyrða um breyskileika okkar mannanna ? " Vissulega .
Mikið kemur til með að velta á því hvernig stjórnkerfi við höfum í þeim löndum þar sem þessari tækni verður beitt .
Bretar hafa um langt skeið notað – sumir segja misnotað – myndavélar til að fylgjast með einstaklingum og það er gott dæmi um eina stefnu sem þetta getur tekið .
Ég ætla ekki að taka afstöðu til þess hvort það er gott eða slæmt , það þarf að meta á hverjum tíma .
Hvort vélarnar verði það sjálfstæðar að þær rotti sig saman um yfirráð á plánetunni þykir mér aftur á móti afar ólíklegt .
Ég get róað þig með því .
Það er alltaf einhver sem ræður yfir framleiðslu þessara véla og það er háð okkar stjórn- og hagkerfi hver fær að nota þær til hvers .
" Síðan verður væntanlega hægt að slökkva á þeim ? Eða hvað ? " Já , það verður slökkvari á þessum vélum langt fram eftir þessari öld .
Smíði vitvéla gengur hins vegar út á að gefa þeim aukið sjálfstæði .
Það þýðir að færri utanaðkomandi kraftar geta skemmt fyrir þeim .
Slökkvarinn gæti því orðið mun flóknari , kannski eins og að slökkva á Internetinu , " segir Kristinn og hlær .
Einmitt .
Því fleiri þeim mun betra Það verður sum sé ekki á hvers manns færi að slökkva á vitvélunum en það verður hægt .
" Já , þetta eru allt kerfi sem mannshugurinn hefur framleitt og skilur – alla vega að langstærstum hluta .
" Það er því engin hætta á því að Vitvélastofnun komi til með að stuðla að yfirtöku vélmennanna ? " Þær áhyggjur eru með öllu óþarfar .
Sá sem sefur ekki yfir þessu á nóttunni er með hugann við rangar ógnir í tilverunni .
Þegar þessi spurning kemur upp verður mér alltaf hugsað til þess að rétt ákvarðanataka á góðum upplýsingagrunni er forsenda hagsældar og velferðar mannkynsins og vitvélar eru snar þáttur í þeirri viðleitni að auka þetta vit til að við getum tekið ennþá betri ákvarðanir við að gera áætlanir um framtíðina .
Þannig ég lít svo á að því fleiri sem eru að stúdera og smíða vitvélar þeim mun betra fyrir framtíð mannkynsins alls .
" Gamla kempan C3PO úr Stjörnustríðsmyndunum .
