Grundfirðingar eru elskulegt fólk .
Bjartsýni og lífsgleði eru áberandi hér og sprotarnir eiga sterkar rætur .
Það stafar meðal annars af því að margir bæjarbúa eru hér fæddir og uppaldir og hafa því sterk tengsl við staðinn .
Margs af því fólki , sem byggði þennan stað sem lítið sjávarþorp og breytti honum í myndarlegan kaupstað , nýtur enn við og fyrir vikið eru bönd milli kynslóðanna sterk .
Vinnusemi hér er sömuleiðis einkennandi fyrir Grundfirðinga enda er hér mikil útgerð og mikilvægt að snurðulaust gangi að sækja og koma verðmætum hafsins í land , " segir sr. Aðalsteinn Þorvaldsson sóknarprestur í Grundarfirði .
Sú var tíðin að talað var um kauptúnið Grafarnes .
Þegar komið var fram undir 1960 lagðist nafngiftin af og síðan þá verið talað um Grundarfjörð .
Aðalsteinn flutti með fjölskyldu sinni – konu og börnum – vestur á Snæfellsnes í október 2008 , í sama mánuði og syndaflóð efnahagshruns gekk yfir landið .
Fjölskyldan lét það þó ekkert á sig fá og kom sér fyrir í prestbústaðnum sem er við ofanverðan Eyrarveg , götu sem liggur frá hafnarsvæðinu að kirkjunni sem er uppi á hæð svo til hennar sést í öllum bænum .
" Okkur telst svo til að við séum sjöunda fjölskyldan sem hér býr .
Sr. Magnús Guðmundsson var fyrsti presturinn sem bjó hér og síðar kom sr. Jón Þorsteinsson .
Eiginkona hans er Sigríður Anna Þórðardóttir sem var hér kennari auk þess að láta mjög að sér kveða í sveitarstjórn og seinna landsmálunum eftir að þau fluttu suður .
Prestbústaðurinn er afskaplega veglegt og glæsilegt hús ; stór stofa , stór skrifstofa , fjögur svefnherbergi og búr eins og tíðkaðist gjarnan í húsum fyrr á tíð .
Við verðum að hafa í huga að ekki eru ýkja mörg ár síðan fólk varð að búa vel að sínu og vera sjálfu sér nægt um flest sem þurfti til heimilis : baka , taka slátur , eiga kjöt í frystikistunni og svo framvegis .
Við slíkar aðstæður var gott að hafa búr fyrir vetrarforðann .
Í dag er þetta vissulega breytt , enda þótt búrið komi áfram í góðar þarfir sem geymsla fyrir ýmsa lausamuni .
" Hafið gefur og tekur , enda þótt fórnirnar séu sýnu minni í seinni tíð .
Eigi að síður er staðreynd að fólk sem býr við sjávarsíðuna stólar mjög á kirkjuna sem bjarg í stormum stríðum .
" Þetta er raunin hér í Grundarfirði .
Framkvæmdir við Grundarfjarðarkirkju , sem hófust árið 1960 og lauk sex árum síðar , voru að verulegu leyti fjármagnaðar fyrir samskotafé bæjarbúa .
Allir vildu leggja sitt af mörkum og þeir skrautmunir sem kirkjan á , svo sem altaristafla og messuklæði , eru að mestu gjafir frá fólkinu hér í bænum .
Allt vitnar þetta um sterka trú sem á sér margar fleiri birtingarmyndir .
Stundum – og sem betur fer – bankar fólkið hér í bænum uppá til þess eins að spjalla , spyrja prestinn sinn tilvistarspurninga um Guð ellegar leitar ráða í daglegu lífi .
Grundfirðingar eru líka höfðingjar heim að sækja , það er gaman að sitja með þeim í eldhúskróknum heima og ræða um heima og geima .
Þetta eru dýrmætar stundir og það er gott að vera í Grundarfirði .
Og fólki er heldur ekki sama um prestinn sinn .
Stundum hefur það nefnilega gerst gerst að sjómenn á heimleið úr róðri banka uppá hér á Eyrarveginum og gefa prestinum og fjölskyldu hans í soðið .
Og öllum þykir vænt um slíkan vinarhug , " segir Aðalsteinn .
Uppáhaldsstaðir 1 .
Kirkjan er minn starfsvettvangur og sá staður í bænum sem mér er kærastur .
Fátt finnst mér skemmtilegra en æskulýðsstarfið enda er þátttaka í því afar góð meðal Grundfirðinga , allt frá þriggja ára aldri og fram yfir tvítugt .
2 .
Hér í Grundarfirði bjóðast margir skemmtilegir möguleikar til útivistar svo sem að fara hjólandi hér vestur á bóginn , vestur yfir Kolgrafarfjörð og til dæmis út í Berserkjahraun .
Hér innananbæjar er margt skemmtilegt að sjá á góðum degi .
Við höfnina er alltaf mikið líf , enda er hér öflug útgerð .
Í sumar telst mér svo til að hingað komi tíu til tólf skemmtiferðaskip , lítil sem stór .
Farþegar þeirra fara sumir í skoðunarferðir hér um Snæfellsnesið , heimsækja Sögumiðstöðina hér í Grundarfirði eða rölta um bæinn og þá er kirkjan , sem mér finnst eitt allra fallegasta hús bæjarins , afar vinsæll viðkomustaður .
sbs@mbl.is 