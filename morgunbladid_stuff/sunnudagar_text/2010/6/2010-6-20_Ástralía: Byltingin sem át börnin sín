Vínin frá Ástralíu tóku heiminn með stormi fyrir rúmum tveimur áratugum þegar þau birtust sem ljósgeisli er varpaði skugga á evrópska víniðnaðinn , staðnaðan og værukæran .
Ástralir höfðu í sjálfu sér ræktað vín í einhverjum mæli frá því á átjándu öld en lengst af var meginhluti framleiðslunnar einhvers konar stælingar af þeim vínstílum sem Bretar þess tíma höfðu unun af , port og sérrí .
Ekki það að stundum tókst þeim lygilega vel upp jafnvel þá .
Ég hef smakkað áströlsk púrtvín frá nítjándu öld sem hafa staðist tímans tönn glettilega vel .
Hefðbundin borðvín fóru þó einnig að ryðja sér rúms á nítjándu öld eftir því sem innflytjendum frá Evrópu fjölgaði sem fluttu með sér hefðir sínar og þekkingu .
Það er þó ekki fyrr en um miðbik síðustu aldar að það sem við þekkjum sem ástralska vínframleiðslu dagsins í dag fór að taka á sig mynd .
Betri stofnar af vínvið bárust til landsins eftir að vínrækt lagðist nánast í eyði líkt og víða um heima vegna rótarlúsarinnar phylloxera , menn náðu betri tökum á hinum sérstöku aðstæðum og síðast en ekki síst komu á sviðið einstaklingar sem reyndu hið ómögulega og tókst það .
Þar ber hæst Max Schubert , fyrrverandi yfirvíngerðarmann Penfold-víngerðarinnar , sem fór um Evrópu á eftistríðsárunum og kynnti sér meðal annars víngerðina í Bordeaux í Frakklandi .
Þegar heim kom setti hann sér það markmið að gera vín í sama gæðaflokki og þau bestu frá Bordeaux .
Afurðin var nefnd Grange Hermitage og vínið , sem nú er einfaldlega nefnt Grange , flokkast enn í dag með þeim bestu í heimi .
Schubert kom Ástralíu endanlega á vínkortið en það var þó ekki fyrr en á níunda áratug síðustu aldar sem flóðgáttirnar brustu .
Fyrsta vígið sem Ástralarnir lögðu undir sig var Bretland og síðan fylgdu Norðurlöndin , Bandaríkin og önnur mikilvæg neyslusvæði í kjölfarið .
Ástralía sló í gegn með vel gerðum Chardonnay- og Shiraz-vínum en smám saman fóru vopnin að snúast í höndunum á Áströlunum .
Ekkert lát virtist á vinsældunum og stöðugt fleiri hektarar fóru undir vínrækt .
Ástralarnir voru hins vegar ekki einir í heiminum og samkeppnin fór stöðugt harðnandi á sama tíma og ódýru vínin þeirra urðu útþynntari og minna spennandi .
Heimurinn var að fyllast af ódýrum miðlungsvínum án merkjanlegs uppruna sem seld voru í skrautlegum umbúðum undir sniðugum nöfnum .
Það sem lengi hafði verið styrkur ástralska víniðnaðarins – nokkur stór og allsráðandi fyrirtæki – fór að verða akkilesarhæll þegar kvartanir yfir einsleitni urðu meira áberandi .
Eftir því sem vínrækt jókst fóru menn líka að reka sig á þá óþægilegu staðreynd að Ástralía er þurrasta heimsálfan og aðgangur að vatni takmarkaður .
Það er ekki sami ljóminn yfir áströlsku vínunum kannski vegna þess að þau eru ekki lengur nýstirni .
Áströlsk vín fóru fram úr þeim frönsku í innflutningi til Bretlands og langt komin með að fara fram úr þeim ítölsku í Bandaríkjunum .
Þau hafa náð gífurlegum árangri en á móti fórnað mörgu af því sem gerði þau svo sjarmerandi .
Magnið var tekið fram yfir gæðin .
Engu að síður hefur álfan upp á gífurlega mikið að bjóða og vissulega eru enn oft frábær kaup í góðum áströlskum vínum .
Í Suður-Ástralíu er að finna stórkostleg víngerðarhéruð á borð við Barossa , McLaren Vale og Adelaide Hills þar sem Shiraz-þrúgan er yfirleitt sú besta þótt sums staðar , eins og í Coonawarra , sé Cabernet Sauvignon síst síðri .
Í Viktoríu og Vestur-Ástralíu er að finna fjölda smærri framleiðenda sem stöðugt eru að sækja inn á nýjar lendur með þrúgum á borð við Riesling , Viognier og Sangiovese .
Hvað mest spennandi er Ástralía oft á jaðrinum á svölustu svæðunum eins og í Tasmaníu þar sem framleidd eru stórkostleg hvítvín og rauðvín úr þrúgunni Pinot Noir .
Þessi vín sjást hins vegar ekki nema í takmörkuðum mæli hér hjá okkur og á öðrum mörkuðum .
Þegar maður rekst á þau endurnýja þau hins vegar trú manns og aðdáun á áströlskum vínum .
Næst : Suður-Afríka 