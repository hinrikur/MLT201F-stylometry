Aukin athygli hefur beinst að keppni kvenna á íþróttavelli á síðustu árum , góðu heilli .
Þjóðinni er í fersku minni þegar landslið kvenna í knattspyrnu komst í úrslitakeppni Evrópumótsins í Finnlandi á síðasta ári og nú er aftur ástæða til þess að gleðjast yfir glæstum árangri kvennalandsliðs ; " stelpurnar okkar " í A-landsliðinu í handbolta fylgdu í kjölfarið um síðustu helgi og tryggðu sér þátttökurétt í úrslitakeppni Evrópumótsins næsta vetur í fyrsta skipti .
Handboltakarlar hafa í gegnum árin haldið merki Íslands hátt á lofti en óhætt er að segja að orðstír þeirra hefur ekki nokkru sinni verið jafn góður og um þessar mundir og deyr eflaust aldregi .
" Strákarnir okkar " hafa í tvígang nælt í verðlaunapening á stóra sviðinu ; Ólympíuleikum og Evrópukeppni , yngri landslið karla hafa náð frábærum árangri , og því einkar ánægjulegt að kvenfólkið sé einnig komið almennilega á blað .
Íslenskt kvennalandslið hefur ætíð verið töluvert langt á eftir öðrum þjóðum en með markvissri uppbyggingu síðustu ár hefur verið stigið stórt skref .
Bæði hefur verið æft meira og betur , að sögn kunnáttumanna sem Morgunblaðið ræddi við , og hugarfar leikmanna er öðruvísi en oft hefur verið .
Þeir taka æfingar mun alvarlegar en áður auk þess sem samstaðan og samheldnin í landsliðshópnum er til fyrirmyndar .
Þjálfari landsliðs kvenna , Júlíus Jónasson – sjálfur kunnur landsliðsmaður atvinnumaður í greininni til fjölda ára – segir að strax og hann tók við liðinu ásamt Finnboga Grétari Sigurbjörnssyni fyrir tæpum fjórum árum , hafi þeir sett sér það markmið að koma liðinu á stórmót .
Ólympíuleikarnir 2012 hafi verið nefndir í því sambandi .
" Það var að hrökkva eða stökkva , " segir Júlíus um þá ákvörðun þjálfaranna á sínum tíma að yngja mikið upp í liðinu .
Sumir efuðust .
" En ég var alltaf sannfærður um að það væri rétta leiðin að nota unga leikmenn ; ég viðurkenni að sumar stelpurnar voru mjög ungar , og eru það reyndar enn nærri fjórum árum síðar ...
" Fyrir tveimur árum komst Ísland upp úr undanriðli sem leikinn var í Litháen , fyrir heimsmeistaramótið ; stelpurnar slógu þar út lið sem talin voru sterkari á pappírnum og mættu í framhaldinu firnasterku liði Rúmeníu í tveimur leikjum um laust sæti í úrslitakeppni HM .
Þar var við ramman reip að draga , rimman tapaðist en liðið var reynslunni ríkara .
Leikmenn komust á bragðið ; skynjuðu að ekki var eins langt í að draumurinn rættist og einhverjar kynnu að halda .
Síðan þetta var hefur íslenska liðið mætt flestum af sterkustu þjóðum heims ; Noregi , Damörku , Spáni , Frakklandi , Spáni , Austurríki , Þýskalandi og Brasilíu .
" Úrslitin hafa verið upp og ofan en við fengum þessa leiki til þess að búa stelpurnar sem best undir framtíðina , " segir Júlíus .
Að þær sæju muninn á sér og þeim bestu og gerðu sér enn frekar grein fyrir því en áður hvað þyrfti til að komast sem næst bestu liðunum .
Spennandi verður að sjá hver framvindan verður .
Ekki er að efa að góður árangur " stelpnanna okkar " verður lyftistöng fyrir handbolta kvenna og liðið mikilvæg fyrirmynd ungu kynslóðarinnar .
Leggja áherslu á góða vörn og hraðaupphlaup Úrslitakeppni Evrópumóts kvenna verður í Danmörku og Noregi í desember .
Í dag , laugardag , verður einmitt dregið í riðla og þá kemur einnig í ljós í hvoru landinu Íslendingar leika .
Í leik íslenska liðsins er mest lagt upp úr góðum varnarleik og þess freistað að skora sem oftast eftir hraðaupphlaup .
Í liðinu eru nefnilega ekki sérlega hávaxnar langskyttur og hröðu sóknirnar því helsta vopn stelpnanna til að klekkja á andstæðingnum .
Þjálfararnir , Júlíus Jónasson og aðstoðarmaður hans , Finnbogi Grétar Sigurbjörnsson , leggja mikið upp úr liðsheildinni en vert er að nefna nokkra leikmenn sérstaklega .
Í lykilhlutverkum eru markvörðurinn Berglind Íris Hansdóttir og Anna Úrsúla Guðmundsdóttir , sem stjórnar vörninni , og hin fótfráa Hanna Guðrún Stefánsdóttir nýtist vel í hraðaupphlaupum og raðar yfirleitt inn mörkum .
Þá má nefna leikstjórnandann , Karen Knútsdóttur , og Stellu Sigurðardóttur , sem eru aðeins tvítugar .
Þær voru báðar í landsliði 20 ára og yngri sem varð í níunda sæti á Evrópumóti fyrir nokkrum misserum .
