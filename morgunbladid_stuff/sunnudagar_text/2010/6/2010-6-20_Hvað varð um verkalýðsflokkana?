Hvað ætli hafi orðið um hina svonefndu " verkalýðsflokka " , sem voru umsvifamiklir á vettvangi íslenzkra stjórnmála mestan hluta 20. aldarinnar ? Ég hef verið að velta þessu fyrir mér vegna þess , hversu lítið er um það á Alþingi , að þar rísi upp þingmenn , sem tala sérstaklega máli launþega á erfiðum tímum .
Þeir eru að vísu til í þingflokki Vinstri grænna en ekki margir og þá virðist ekki vera að finna í þingflokki Samfylkingarinnar .
Verkalýðsflokkar 20. aldarinnar voru fyrst og fremst Alþýðuflokkur en einnig Kommúnistaflokkur Íslands , sem síðar sameinaðist Héðni Valdimarssyni og fylgismönnum hans innan Alþýðuflokks í Sameiningarflokki alþýðu – Sósíalistaflokki en sá flokkur sameinaðist svo aftur Hannibal Valdimarssyni og fylgismönnum hans úr Alþýðuflokki í Alþýðubandalaginu .
Til þess að kynnast upphafi þessarar merku sögu er fróðlegt að lesa bók Ragnheiðar Kristjánsdóttur , Nýtt fólk – þjóðerni og íslenzk verkalýðsstjórnmál 1901-1944 , sem út kom 2008 en einnig er gagnlegt að lesa bók Sigríðar Matthíasdóttur , Hinn sanni Íslendingur – þjóðerni , kyngervi og vald á Íslandi 1900-1930 , sem út kom 2004 .
Lestur beggja bókanna gefur yfirsýn yfir grundvallarþætti þeirrar þjóðfélagsþróunar , sem leiddi verkalýðshreyfinguna og að nokkru leyti kvennahreyfinguna og þá stjórnmálaflokka , sem þeim tengdust , til mikilla áhrifa á síðustu öld .
Í báðum tilvikum er um að ræða merkilegar , vandaðar og vel skrifaðar bækur .
En hvað varð um þessa flokka og áhrif þeirra ? Getur verið að þeir hafi orðið fórnarlömb endurskipulagningar vinstriflokkanna undir lok síðustu aldar og leiddi til stofnunar Samfylkingar annars vegar og Vinstri grænna hins vegar ? Þegar horft er til Samfylkingarinnar er ljóst , að þær rætur verkalýðsbaráttunnar , sem settu mark sitt á Alþýðuflokk og Alþýðubandalag og forvera þess , virðast ekki hafa fylgt með yfir í Samfylkinguna .
Þær hafa einhvers staðar orðið eftir .
Samfylkingin er í dag fyrst og fremst flokkur háskólamenntaðs fólks , sem virðist ekki hafa áhuga á vandamálum almennra launþega eða hinum sérstöku vandamálum heimilanna í kjölfar bankahrunsins og er beinlínis fjandsamlegur bændastéttinni og virðist heldur í nöp við landsbyggðina .
Formennska Jóhönnu Sigurðardóttur hefur ekki orðið til að tryggja tengsl við fyrri tíð heldur virðist tímabundin ráðstöfun , sem hefur enga sérstaka merkingu en nýtist flokknum vel við óvenjulegar aðstæður .
Vinstri grænir hafa heldur ekki lagt áherzlu á að rækta tengslin við sína fortíð í verkalýðshreyfingunni , þótt þeir séu ekki eins illa staddir og Samfylkingin að þessu leyti .
Þröng umhverfisverndarsjónarmið hafa meiri áhrif á stefnu og afstöðu þess flokks heldur en verkalýðshreyfingin .
Þetta ræktarleysi stjórnarflokkanna tveggja við fortíð sína í verkalýðshreyfingunni kristallast í yfirlýsingu , sem Alþýðusamband Íslands sendi frá sér sl. miðvikudag , þar sem ASÍ segir sig formlega frá svonefndum stöðugleikasáttmála en í yfirlýsingunni segir : " Miðstjórn ASÍ gagnrýnir ríkisstjórnina harðlega fyrir að standa ekki við fyrirheit í stöðugleikasáttmálanum .
Það er engin launung að væntingar miðstjórnar ASÍ til lögbindingar þessara ákvæða voru síðasta hálmstráið , sem rökstuddi aðild ASÍ að þessum svokallaða sáttmála þrátt fyrir aðgerða- og úrræðaleysi ríkisstjórnarinnar í efnahags- og atvinnumálum .
Nú er ljóst að sú von er að engu orðin og lýsir miðstjórn ASÍ því formlega yfir , að engar forsendur eru fyrir aðkomu þess að frekara samstarfi á þeim grunni .
" Þetta eru stór orð , sem segja mikla sögu um afstöðu Samfylkingar og Vinstri grænna til verkalýðshreyfingarinnar .
Það hefur lengi verið ljóst , að töluverður hópur manna , sem starfaði innan Alþýðuflokksins , hefur ekki fundið sér eðlilegan samastað í Samfylkingunni .
Jón Baldvin Hannibalsson og fleiri stuðningsmenn hans eru glöggt dæmi um það .
Sennilega er skýringin sú , að háskólafólkið á vinstri kantinum yfirtók Samfylkinguna við stofnun hennar og hafði ekki áhuga á að halda tengslum við uppruna og rætur Alþýðuflokksins .
Vinstri grænir voru hins vegar yfirteknir af sérkennilegu bandalagi arftaka gömlu klíkunnar úr Sósíalistaflokknum og þröngra umhverfisverndarsinna .
Síðarnefndi hópurinn bíður eftir því að Steingrímur J. Sigfússon hætti afskiptum af stjórnmálum en þá yfirtaka þeir VG endanlega .
Hinn almenni launþegi á Íslandi , sjómaðurinn , verkamaðurinn , iðnaðarmaðurinn , bóndinn , á sér ekki lengur málsvara á hinum pólitíska vettvangi .
Í þessu felast tækifæri fyrir aðra flokka ef þeir kunna að notfæra sér þessa stöðu .
Gleymum því ekki að á þingum ASÍ á Viðreisnaráratugnum voru stuðningsmenn Sjálfstæðisflokks næststærsti hópurinn meðal þingfulltrúa .
Sú staða skipti sköpum um , að Viðreisnarstjórninni tókst að sigla þjóðarskútunni í örugga höfn á erfiðleikaárunum 1967-1969 .
Í þessari stöðu felst líka tækifæri fyrir nýtt stjórnmálaafl , sem ekki er lengur hægt að útiloka að verði til , þegar horft er yfir sviðið allt og reynsluna úr síðustu borgarstjórnarkosningum .
Hver gefur sig fram ? 