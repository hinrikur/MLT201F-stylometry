Okkur hefur verið ótrúlega vel tekið .
Þetta fer mun betur af stað en við þorðum að vona , bjartsýnisspáin er sprungin , " segir Hildur M. Jónsdóttir , framkvæmdastjóri Brúðuheima , menningar- og listamiðstöðvar sem tengist brúðuleiklist bónda hennar , Bernds Ogrodniks , sem voru opnaðir fyrir fimm vikum í þremur gömlum friðuðum húsum í Englendingavík í Borgarnesi .
" Gestir hafa yfirleitt verið mjög ánægðir með brúðusafnið enda er þetta allt öðruvísi safn en fólk á að venjast og vonandi góð viðbót við íslenska safnaflóru .
Fjölskyldufólk hefur verið duglegt að koma og nú eru hópar líka farnir að streyma hingað , fyrirtæki og félagasamtök .
Það er mjög ánægjulegt enda er safnið ekki síður fyrir fullorðna en börn .
" Hildur segir marga furða sig á umfangi Brúðuheima en samtals er miðstöðin 650 fermetrar .
Í leikhúsi Brúðuheima verður boðið upp á sýningu á Pétri og úlfinum klukkan 14 á sunnudögum í sumar .
Fyrsta sýning var um liðna helgi og var fullt út úr dyrum en salurinn tekur 75 manns í sæti .
Hafinn er undirbúningur að næstu sýningu , Gilitrutt í leikstjórn Benedikts Erlingssonar , en frumsýning er fyrirhuguð í október .
" Síðan stefnum við að því að bjóða upp á Gilitrutt fyrir erlenda ferðamenn næsta sumar .
" Sóttar eftir leikinn Gestir hafa ekki bara brugðist vel við listinni því kaffihúsið hefur einnig mælst vel fyrir .
" Það hefur vantað kaffihús í Borgarnesi og bæjarbúar hafa verið mjög ánægðir með framtakið .
Það er ánægjulegt hvað póstarnir vinna vel saman , það hefur verið bæði menning og stemning í kringum þetta .
" Mikil veðurblíða hefur heldur ekki spillt fyrir en hægt er að sitja úti á palli við víkina .
" Staðsetningin er æðisleg , " segir Hildur sem lætur sig dreyma um að koma í framtíðinni upp aðstöðu til sjósunds .
Hildur hefur fengið óvenjumargar konur í heimsókn undanfarin kvöld og datt í hug að grennslast fyrir um ástæðuna .
Svarið var einfalt : Við verðum sóttar eftir leikinn ! Hildur og Bernd eru alsæl í Borgarnesi .
Þau voru lengi norður í Skíðadal og " það þurfti þetta til að draga okkur út úr dalnum " eins og hún kemst að orði .
Vinnuskólinn í Borgarnesi hefur í samstarfi við Brúðuheima unnið undanfarna viku að gerð risabrúðna fyrir Brákarhátíð , sem haldin er í bænum í dag , laugardag .
Klukkan 13:30 geta gestir og gangandi séð afraksturinn þegar fram fer sérstakur brúðugjörningur við Brákarbrúna og í kjölfarið skrúðganga upp í Skallagrímsgarð .
