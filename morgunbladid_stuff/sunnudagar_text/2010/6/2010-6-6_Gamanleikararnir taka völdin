Ég veit ekki hvort ég var heppinn eða óheppinn að vera staddur á bókmenntahátíðinni í Lillehammer á meðan lokasprettur bæjar- og sveitarstjórnarkosninganna á Íslandi var hlaupinn .
Ég kaus að vísu áður en ég fór ef eldfjöllin gerðu mig að strandglópi í Noregi og Norðmenn sætu uppi með enn eitt skáldið einsog til forna .
Í þeirra sporum hefði ég gengið fyrir konung til að yrkja honum drápu í von um að hann bjargaði landinu .
En til þess kom ekki .
Flugvélin flaug á tilsettum tíma , enda fær enginn að bjarga Íslandi nema Alþjóðagjaldeyrirssjóðurinn og hann bjargar engum nema hann fái leyfi til að ræna hann .
Alþjóðagjaldeyrissjóðurinn hefur gefið út fyrirskipun um að auðlindir verði einkavæddar , að íbúðir skuldugra fjölskyldna fari á nauðungaruppboð í október , en samkvæmt tölfræðinni er það um þriðjungur íbúða .
Þá má einnig lesa í samkomulagi ríkisstjórnarinnar og Alþjóðagjaldeyrissjóðsins að Icesave-skuldin verði gerð upp líktog engin þjóðaratkvæðagreiðsla hafi farið fram .
Eva Joly orðar eðli þeirrar skuldar svona : " Ísland , þar sem eru einungis 320 þúsund íbúar , sér nú fram á að þurfa að axla margra milljarða evra skuldabyrði sem langstærstur hluti þjóðarinnar ber nákvæmlega enga ábyrgð á og ræður alls ekki við að greiða .
" En bæjar- og sveitarstjórnarkosningarnar snerust ekki um þessi grundvallaratriði , þó þau séu einsog leiktjöldin á bak við þetta allt saman .
Ég nefni þetta vegna þess að byrðarnar sem íslensk stjórnvöld vilja leggja á almenning eru til að bjarga skuldbindingum sem einkarekin fjármálafyrirtæki hafa stofnað til víða um heim .
Þetta er staða Íslands eftir sigurgöngu og hrun nýfrjálshyggjunnar , þeirrar stefnu sem ötulast vann að einkavæðingu sameiginlegra verðmæta þjóðfélagsins , en síðastliðna þrjá áratugi hefur sú stefna teygt anga sína um allan heim í krafti hnattvæðingar sem enn er allsráðandi .
Þess vegna rís fólk upp og dregur þetta kerfi í efa ; og það gerist vitaskuld á heimsvísu .
Spurningin er þessi : Af hverju á almenningur að axla ábyrgð á fjármálakreppu auðstéttarinnar , bara til að auðstéttin geti haldið áfram einsog ekkert hafi í skorist ? Nú reynir á hvaða skilyrðum verður fylgt : verða það skilyrði fjármálastofnana og banka eða velferð og hagsmunir almennings ? Þetta baksvið verða menn að hafa í huga þegar nýafstaðnar bæjar- og sveitarstjórnarkosningar eru metnar , en þar sem umræðan á Íslandi miðast við að fela þennan kjarna málsins þá er niðurstaða kosninganna borðleggjandi og skiljanleg .
Í stuttu máli vann grínframboð kosningarnar , en grínurunum er að vísu full alvara , þannig að grínið er ekkert grín .
Já , grín er alltaf alvara , enda hafa ekki allir grínarar húmor fyrir sjálfum sér .
Flokkurinn kallaði sig Besta flokkinn og munaði litlu að hann fengi hreinan meirihluta .
Þá væri borginni alfarið stjórnað af skemmtikröftum , þó ekki hafi allir í Besta flokknum starfað sem slíkir .
Eins hafa hinir grafalvarlegu stjórnmálamenn úr hefðbundnu flokkunum oft verið aðhlátursefni og stundum hlegið að þeim um allt land .
Á síðasta kjörtímabili voru fjórir borgarstjórar og það væri auðvelt að skrifa gamanleikrit um þann tíma , nema hvað sorgleg spillingarmálin skyggja á grínið ; hvort heldur er sala á borgareignum , næstum því einkavæðing Orkuveitunnar og gjafalóðir til auðmanna .
Það er því enginn hissa þó stjórnmálamönnum sé sýnt rauða spjaldið .
Já , allt er þetta mjög skrýtið , en í raun ekkert skrýtið .
Allt er að koma fram sem hlaut að koma fram , fyrr eða síðar .
Fylgið hrundi af öllum stjórnmálaflokkum en framboð sem enginn hafði hugmynd um að væru til fyrir nokkrum vikum sópuðu til sín atkvæðum .
Stjórnmálamenn fengu fingurinn , einsog sagt er , enda margir þeirra nátengdir spillingarmálum sem allir vissu um en nú hafa verið gerð opinber í rannsóknarskýrslu Alþingis .
Það er í raun óþarfi að skrifa skáldsögur á Íslandi þessa dagana , því þær gerast í raunveruleikanum .
Ísland er einsog raunveruleikaþáttur , eldgos í beinni útsendinu og fjármálakreppa sem breytir bankastjórum í eftirlýsta glæpamenn .
Fyrrverandi bankastjóri Kaupþings er eftirlýstur af Interpol , einmitt maðurinn sem sífellt var að hóta að flytja til útlanda ef hann gæti ekki skammtað sér laun að vild .
Nú þarf að sækja hann með lögregluvaldi , því hann neitar að mæta á lögreglustöðina en heimtar að lögreglan komi út til London og ræði við hann heima hjá sér .
Hægt er að tala um karnívalisma , situationisma , ímyndunarafl , kröfu um breytingar , kröfu um alþýðuvöld , uppgjöf , bjartsýni , vonleysi , von .
Allt eftir því hvernig á málin er litið .
Stjórnmálamenn reyna að túlka þetta sem skilaboð en þeim var bara einfaldlega hafnað .
Þeir líta í eigin barm og komast að þeirri niðurstöðu að þeir séu ekki nógu skemmtilegir .
Nú fara þeir sjálfsagt á námskeið og læra að segja brandara og ímyndunarhönnuðirnir skipuleggja miðilsfundi með látnum skemmtikröftum .
Svona gerist ekki nema þegar eitthvað mikið er í aðsigi .
Ég þyrfti hálfan árgang af blaðinu til að koma þessu öllu til skila , en þó er ekki hægt að segja skilið við bæjar- og sveitarstjórnarkosningarnar á Íslandi án þess að víkja fáeinum orðum að leiðtoga Besta flokksins , Jóni Gnarr , sem er með skemmtilegri mönnum , frábær uppistandari og leikari af guðs náð .
Hann lýsir sjálfum sér á eftirfarandi hátt : " Ég hef leikið , skrifað , leikstýrt , unnið við auglýsingagerð og búið til gommu af gamanþáttum .
Og ég hef leikið stór hlutverk í nokkrum bíómyndum .
Líklega lít ég á sálfan mig sem eins konar hugmyndasmiðju .
Ég hugsa mjög mikið .
Hugur minn er einsog flugvöllur , einsog Heathrow .
Þar er aldrei lokað ; það er alltaf einhver að koma og fara , en enginn stoppar , því ég er mjög gleyminn .
Ég er sjálfsprottinn maður og ég hef aldrei farið troðnar slóðir að neinu marki – ég hef enga formlega menntun .
" Unglingur gerðist hann pönkari , einn þeirra fyrstu á landinu , að eigin sögn .
Sem pönkari var hann oft laminn í klessu , bæði fyrir að vera pönkari , rauðhærður og skrýtinn .
Þá hætti hann að mæta í skólann og varð hluti af pönkurunum í biðskýlinu við Hlemmtorg .
Þessu lífi fylgdi talsverð óregla .
Þegar hefðbundin fíknefni þraut gripu pönkararnir til sjóveikistaflna og sumir þeirra gengu fyrir bensíni einsog bílar .
Þessari veröld er að nokkru leyti gerð skil í heimildarmynd Friðriks Þórs Friðrikssonar Rokk í Reykjavík .
Eitt sinn var nýi borgarstjórinn okkar næstum því dáinn af pilluáti en hann hefur braggast og úr honum ræst .
Hann hefur ort ljóð , skrifað skáldsögur og búið til kvikmyndir og sett á svið ótal gjörninga , nú síðast þann að verða borgarstjóri .
Ég man eftir þeirri sögu frá 1980 þegar útlendir blaðamenn komu til Reykjavíkur til að skrifa um unglingana í Reykjavík , pönkarana , en hróður þeirra barst út fyrir landsteinana .
Blaðamennirnir lögðu leið sína í miðbæinn að kvöldlagi og fundu nokkra pönkara í skúmaskoti við Austurstræti .
Með þeim var snyrtilega klæddur maður , nokkru eldri en þeir .
Þegar blaðamennirnir spurðu hver hann væri þessi maður sögðu pönkarnir : " Þetta er nýi borgarstjórinn , Davíð Oddsson , " en Davíð Oddsson var þá nýkjörinn borgarstjóri .
Kannski var Jón Gnarr einn af pönkurunum í skúmaskotinu og kannski er hann nýr Davíð Oddsson , enda hóf Davíð feril sinn sem gamanleikari og grínisti í útvarpi .
Ég veit ekki hvort Karl Marx vilji blanda sér í málin og segja að sagan endurtaki sig , fyrst sem harmleikur , síðan sem skrípaleikur .
Allt það mun tíminn leiða í ljós ; en við borgarbúar erum tilbúnir að vera Jóni Gnarr innan handar og finna jafnvægið þarna á milli .
