Úlfar Jónsson starfar sem íþróttastjóri hjá Golfklúbbi Kópavogs og Garðabæjar ( GKG ) , en kennir einnig almennum kylfingum að slá hvíta boltann .
Að auki sinnir hann golflýsingum á Stöð 2 Sport .
7:15 Vakna og fer á fætur eftir eitt " snooze " .
Allir fjölskyldumeðlimirnir eru komnir í sumarfrí , þ.m.t. eiginkonan , þannig að ég fer hljóðlega um .
Fæ mér góðan morgunmat , múslí , skyr og eina ristaða brauðsneið og les blaðið í leiðinni .
8:15 Er kominn á vinnustað minn í golfskála GKG .
Les og svara tölvupóstum , mestmegnis frá foreldrum barna og unglinga sem eru að æfa hjá GKG .
Nú er vertíðin í algleymingi og ávallt bætast við krakkar í þennan stóra hóp sem æfir á sumrin .
Það stefnir í að 200 börn og unglingar stundi æfingar , sem þýðir að grasrótin í GKG er firnasterk og framtíðin björt .
Að auki eru 60-70 börn í hverri viku á barnanámskeiðum .
Þetta þýðir mikið púsluspil að koma saman æfingatöflu og manna þjálfarastöður .
10:00 Tólf af fjórtán leiðbeinendum úr hópi afrekskylfinga eru að fara að keppa í mótaröð GSÍ á föstudag , þannig að þá kemur upp það skemmtilega verkefni að fá afleysingar .
Nokkrar æfingar þarf að fella niður en námskeiðahaldið mun ganga upp með góðri aðstoð .
Hjá GKG er mikill fjársjóður góðra afrekskylfinga sem eru einnig ábyrgir einstaklingar sem sinna námskeiðum og æfingum vel .
Það er því jákvætt vandamál að leysa þegar þau fara í stærstu mótin að keppa .
11:00 Þarf að klára sveiflugreiningu á efnilegum kylfingi fyrir tímaritið Golf á Íslandi sem er að fara í prentun .
Vind mér í það og tekst að klára það á klukkutíma ásamt því að taka símtöl og svara tölvupóstum .
Fleiri foreldrar vilja koma börnum sínum á æfingar .
12:00 Fæ mér hádegismat .
Nýr vert í golfskálanum .
Þvílíkur munur ! Gott að borða og glaðlegt starfsfólk .
Klára nokkur verkefni áður en einkakennslan hefst .
Eldri sonurinn , Aron , heilsar upp á pabba sinn áður en hann fer á golfæfingu .
13:30 Kenni áhugasömum kylfingum hverjum á fætur öðrum , yfirleitt 30 mínútur í senn .
Vandamálin eru misjöfn , sumir slæsa , aðrir vilja slá lengra , og enn aðrir þurfa að fara yfir vippin hjá sér .
Þetta er gefandi starf og maður gerir sitt besta til að hjálpa .
Einn nemandi hefur gleymt tímanum sínum þannig að ég get sest niður í áhaldahúsinu og fengið mér kaffi .
Nota tækifærið og kíki á tölvupóstinn og svara nokkrum slíkum .
19:00 Kominn heim , og á hárréttum tíma því Helga hefur grillað þennan fína silung .
Eftir kvöldmatinn er enginn möguleiki á afslöppun því yngri sonurinn , Hilmar Jón , vill æfa sig í tennis .
Þegar það er búið förum við í karate-leik .
20:30 Það er frábært veður þannig að við förum í hjólreiðatúr um Fossvogsdalinn og fáum okkur ís .
22:00 Páll Ketilsson , ritstjóri Golfs á Íslandi , hringir og vantar leiðbeiningar með að tengja textann minn við myndirnar sem fylgja sveiflugreiningunni .
23:30 Skemmtilegum degi lokið og maður leggst sáttur í rúmið .
