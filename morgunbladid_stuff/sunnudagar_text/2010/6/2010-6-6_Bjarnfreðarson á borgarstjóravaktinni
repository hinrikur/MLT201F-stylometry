Undanfarna áratugi hefur fjöldi íslenskra skemmtikrafta bæst í hópinn .
Meginvettvangur nýrrar spaugarakynslóðar hefur verið sjónvarpsstöðvarnar , auk kvikmynda- og leikhúshlutverka á stangli .
Í fátæklegri flóru íslensks efnis í sjónvarpi , sem einkennist af undarlegu vanmati þeirra sem þar stjórna á efninu ( sem flestar vikur trónir á toppnum , þá það býðst ) , hafa íslensku gleðigjafarmir glatt langeyg ( og oft lítilþæg ) hjörtu landsmanna með hverri gamanþáttaröðinni á eftir annarri ; Heilsubælið , Spaugstofan , Fóstbræður , Stelpurnar og núna síðustu árin hafa " vaktirnar " slegið eftirminnilega í gegn .
Aðalsprautan í þeim og mörgum öðrum er Jón Gnarr , gamanleikari og trúður af guðs náð , maður sem ég hef oft talið með þeim fyndnari á landi hér .
Jón Gnarr hefur sannað sig í mýgrút hlutverka í útvarpi , síðan á sviði , á skjánum og nú síðast í metaðsóknarmyndinni Bjarnfreðarson .
Sem kunnugt er dregur hún nafn sitt af leiðindapúkanum , vaktstjóraflóninu í þáttunum Næturvaktinni , Dagvaktinni og Fangavaktinni .
Í þeim öllum var Jón Gnarr innsti koppur í búri , dró vagninn í aðalhlutverkinu og var einn textahöfundanna .
" Íslands óhamingju verður allt að vopni " sannast enn eina ferðina þegar heldur tvíræður brandari varð að veruleika hjá spaugaranum títtnefnda .
Gleðigjafinn læddi því nefnilega út úr sér í miðjum hrunadansi lands og þjóðar á síðustu misserum , að hann ætlaði að blanda sér í borgarmálin í sinni ástkæru höfuðborg og stefndi ótrauður á borgarstjórastólinn .
" Góður þessi " voru almennu viðbrögðin við kátlegum yfirlýsingum skemmtikraftsins , sem lagði upp með fátt annað á sinni stefnuskrá en að hann ætlaði að fá undir sig eðalvagn til að geta rúntað um ríki sitt að kosningasigri loknum , með einkabílstjóra undir stýri .
Yfirlýsinguna tóku fæstir alvarlega enda hljómaði hún eins og beint úr kollinum á " vakta " -höfundum ; eitthvað bitastætt yrði á skjánum á komandi löngum og ströngum vetri , sem vonandi fengi mann til að gleyma skuldasúpunni , bankaræningjunum , útrásarvíkingunum , forsetayfirlýsingunum , óðagengisfellingum og -verðbólgu með síhækkandi vöruverði , auk iðrakveisu náttúrunnar með tilheyrandi gjósku , landspjöllum , búsifjum og túristaflótta .
Í sama mund og gosið var í rénun og krónuvesalingurinn tók upp á því að braggast örlítið , semsagt jákvæð teikn á lofti , kom enn eitt reiðarslagið yfir þjóð sem var orðin lúbarin eins og harðfiskur á hestasteini : Höfuðborgarbúar , einkum af vinstrivængnum , langþreyttir á hörmungum af manna völdum , ákváðu að gefa Jóni Gnarr og Besta flokknum hans byr undir báða vængi á kosningadaginn .
Enginn hafði heyrt minnst á stefnuskrá né framtíðarplön úr þessum óvænta afkima borgarmálanna , aðra en limósínudraumana og annað ámóta viturlegt sem fæstir lögðu eyrun við .
En aldrei þessu vant var Jón Gnarr ekki að djóka og enn riðu yfir oss áföllin .
Allt virðist á hraðferð úr öskunni í eldinn .
" Hvað tekur nú við " spyr hin hnípna þjóð í milljónasta skipti síðustu misserin .
" Höfum við nú engan Jón Gnarr til að stytta okkur stundir næstu fjögur árin ? Almáttugur minn .
" Það fyrsta sem borgarstjóraefnið gerði var að gera einn ábúðarfyllsta mann í borgarpólitíkinni að sínum fylgisveini og andlegum föður í völundarhúsi borgarmálanna ( sem var rökrétt því Dagur B. reyndist afkastamesti stuðningsmaður Besta flokksins þegar rýnt er í tölur um hvaðan meginstraumur kjósenda Besta flokksins kemur ) .
Nú er að bíða , biðja og vona að Jón Gnarr og hans meðreiðarsveinar breyti ekki hlátri í grát , farsa í aulabrandara .
saebjorn@heimsnet.is 