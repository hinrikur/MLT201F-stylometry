Ég hitti varla nokkurn mann sem talar um pólitík þessa dagana og svo hefur reyndar háttað til í nokkrar vikur .
Samt eru báðir stjórnarflokkarnir og stærsti stjórnarandstöðuflokkurinn , Sjálfstæðisflokkurinn , með stóra fundi nú um helgina .
Sjálfstæðisflokkurinn heldur 39. landsfund sinn ; Samfylkingin heldur flokksstjórnarfund og Vinstrihreyfingin – grænt framboð heldur flokksráðsfund .
Hvers vegna skyldi enginn ræða um pólitík , hvað bjátar hér á í okkar illa stadda þjóðfélagi , hvað má betur fara , hvernig eigi að vinna að úrbótum , hvernig eigi að ná samstöðu og sátt um úrbætur , sem stuðli að sátt , ekki sundrungu ? Vissulega er rætt um hvaða afleiðingar dómur Hæstaréttar um ólögmæti þess að gengistengja lánveitingar í íslenskum krónum hafi , en þær umræður eru enn skammt á veg komnar og óþroskaðar .
Vitanlega eru einhverjir að ræða pólitík og hvað sé til ráða , en það eru þá helst flokkshestar og innsti kjarni flokkanna .
Við hin hvílum okkur flest á þeirri umræðu , sem hefur skilað afskaplega litlu hingað til .
Ekkert heyrist í Steingrími J. og Jóhönnu , engin úrræði , ekkert , og enginn virðist sakna þess að heyra ekkert frá meintum leiðtogum þjóðarinnar .
Hvað erum við hin þá að gera ? Jú , við erum í tugþúsundatali , vægt áætlað , að skemmta okkur dag hvern yfir HM í fótbolta í Suður-Afríku .
Að vísu fór mótið hægt af stað fyrir rúmum tveimur vikum , en það hefur svo sannarlega verið að sækja í sig veðrið og spennustigið í sumum leikjum hefur verið hátt og mikið af stórkostlegum tilþrifum hafa sést frá einstökum liðum í þessari viku .
Í mínum augum var David Villa hreint stórkostlegur í leik Spánverja á móti Hondúras , þótt hann hafi klúðrað möguleikanum á sögulegri þrennu í leiknum .
Það verður að segjast RÚV til hróss að allur undirbúningur fyrir HM og dekkun á meðan á HM stendur er þeim sem þeirri miklu aðgerð stjórna til hreinnar fyrirmyndar .
Ég tek undir með félaga mínum , Orra Páli Ormarssyni , sem hrósaði Þorsteini Joð í hástert í ljósvakapistli .
Þorsteinn Joð hefur staðið sig hreint frábærlega , bæði í upphitunarþáttunum fjórum sem voru vikulega á dagskrá í heilan mánuð fyrir HM og svo í þáttunum HM-stofan og HM-kvöld sem hafa verið daglega á dagskrá frá því HM hófst , þann 11. júní sl. En ekki má gleyma því hverjir hafa verið gestir Þorsteins Joð í þessum skemmtilegu og fróðlegu spjallþáttum um knattspyrnu , stjörnurnar á HM , leikaðferðir , dómara , klíkuskap , fjölskyldutengsl , svarta sauði og ég veit ekki hvað og hvað .
Með fullri virðingu fyrir öllum gestum þáttanna vil ég nefna tvo menn , sem hafa skarað fram úr og gert þættina að því sem þeir hafa verið , í góðri samvinnu við Þorstein Joð , en það eru þeir Hjörvar Hafliðason og Pétur Marteinsson .
Ég fæ ekki betur séð en tvær fullskapaðar sjónvarpsstjörnur hafi litið dagsins ljós á skjánum undanfarnar vikur , þar sem þessir tveir eru .
Þekking þeirra á umfjöllunarefninu er slík , að ég á vart orð , frásagnargáfa þeirra sömuleiðis , virðing fyrir umfjöllunarefninu , mannamálið sem þeir tala svo gjörsamlega auðskiljanlegt , en samt sem áður svo litríkt og oft fyndið , er til algjörrar fyrirmyndar og ástríðuþunginn í frásögnum og skoðanaskiptum þannig , að það þyrfti sljóleika af hæstu gráðu til þess að hrífast ekki með .
Dæmi : Hjörvar sagði fyrr í vikunni að svissneska landsliðið væri eitt mest sexý lið keppninnar .
" Þeir eru ungir , graðir , villtir , en svolítið heimskir .
" Og Pétur vandaði fýlupokalandsliði Frakka ekki kveðjurnar , eftir að allt fór í loft upp hjá því liði , hristi höfuðið fullur vandlætingar og sagði : " Þeir eru þvílíkar grenjuskjóður , prímadonnur og egóistar .
" Mættum við fá meira frá þessum tveimur að heyra ! 