Í tilefni sjómannadagsins er ekki úr vegi að stinga sér til sunds og svamla um í öllum þeim fantasíum sem til eru um sjómenn .
Þessar hetjur hafsins eru heldur betur löðrandi í kynþokka , hreystimenni sem standa í slori upp í hné í öllum veðrum og gera að fiski .
Á sólskinsdögum eiga þeir frökkustu það til að varpa af sér stakknum og sinna sínum störfum berir að ofan með axlabönd gúmmíbuxnanna yfir geirvörtunum .
Stígandi ölduna alls óhræddir .
Með ógnandi brimið yfir sér .
Úfnir og með skeggbrodda .
Með sjávarins salt á vörunum .
Og láta sér fátt fyrir brjósti brenna .
Hvað geta konur beðið um meira ? Gerist vart karlmannlegra .
Enda segir Loftur Guðmundsson í textanum góða að sjómannslíf sé draumur hins djarfa manns , sem stígur trylltan dans við bárufans .
Með brjóstið fullt af fögnuði brimhljóða og veðragnýs .
Og svo stökkva þessir töffarar um borð eftir að hafa sagt nokkur ástarljúf orð við stelpurnar .
Fá sér svo nýja í næstu höfn .
Nei , þeir bíða ekki boðanna flagararnir föngulegu sem sigla um heimsins höf. Syngja svo bara Ship-o-hoj .
Þessi ímynd sjómanna er sveipuð miklum sjarma .
Þeir virðast engum háðir þar sem þeir vagga á hafsins vængjum með fjarrænt blik í augum .
Þetta eru syngjandi gleðimenn og til í allt .
Það hefur ábyggilega verið gaman að vera einhver þeirra kvenna sem hittu fyrir íslenskan sjómannsvíking á góðri stund í ókunnri höfn þar sem augnabliksins var notið .
Kannski minna gaman að vera sú sem beið heima .
Eða hvað ? Verðum við ekki að gera ráð fyrir að þeir sjómenn sem ekki eru lausir og liðugir , séu sínum spúsum trúir og tryggir .
Þá er gaman að taka á móti karlinum eftir langa útivist .
Gera sig klára í beðmálsbátana sem bíða heima í húsi .
Vagga saman í fletinu , fagnandi hvort öðru eftir alla þessa fjarveru .
Verða ung í annað sinn í hvert sinn .
Kútveltast saman í táhreinum rúmfötum sem ilma af golunni sem lék um þau úti á snúru .
Tilhlökkunarspenningur í höndunum sem hengdu þau upp .
Játa allan söknuðinn og njóta þess að heimta sinn mann úr hafsins faðmi .
Og hann sem hefur dreymt um sinn konukropp á hverri nóttu og talið niður dagana , stundirnar .
Stútfullur af þrá dansar hann djarfur eftir bryggjunni .
Hún seiðir hann til sín , hin svala dröfn sem bíður heima í konulíki .
