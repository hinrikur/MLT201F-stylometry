Silja Úlfarsdóttir er nýbyrjuð sem íþróttafréttamaður á Stöð 2 og Bylgjunni .
Þá vinnur hún líka við frjálsíþróttaþjálfun samhliða því en Silja er gömul frjálsíþróttakempa .
Það er nóg af verkefnum framundan hjá stétt íþróttafréttamanna þessa dagana enda heimsmeistaramótið í knattspyrnu nýhafið .
7.00 Vekjaraklukkan hringdi og ég var viss um að klukkan mín væri biluð , fannst ég vera nýlögst á koddann ...
Fór fram úr og klæddi mig og heyrði þá í litla eins árs afreksmanninum mínum en hann var vaknaður líka .
Við klæddum okkur og vöktum pabbann .
7.30 Lagði af stað í vinnuna en man eftir að fólk talaði alltaf um traffíkina á leiðinni úr Hafnarfirði til Reykjavíkur – og ég veit bara ekkert hvað fólk er að tala um ? 8.30 Hleyp yfir á Bylgjuna ( hugurinn er svo hægur á morgnanna – held ég kunni ekki á klukku svona snemma ) .
Sagði þjóðinni íþróttafréttir – handboltalandsliðið tapaði fyrir Dönum daginn áður .
11.15 Hádegisfréttirnar tilbúnar á blaði og ég fer inn með klipparanum og les inn fréttirnar , en Carter Seymore ætlar að tilkynna í dag hvort hún má keppa aftur í 800 metrunum sem kona , en hún hafði verið send í kynjapróf eftir að hún varð heimsmeistari í 800 metra hlaupa í fyrra .
Eftir þetta hentist ég á æfingu í Sporthúsinu og tók vel á því .
Fékk mér góðan prótíndrykk eftir það .
13.00 Mætt upp í höfuðstöðvar KSÍ á blaðamannafund , en þar var tilkynntur landsliðshópur kvenna fyrir næstu tvo leiki í undankeppni HM .
14.00 Settist við tölvuna ákveðin í að vera tilbúin með kvöldfréttirnar klukkan fjögur svo ég gæti æft mig fyrir kvöldfréttirnar og jafnvel planað þjálfun næstu daga , en ég þjálfa á " frídögum " mínum .
16.00 Oh , kvöldfréttirnar ekki tilbúnar og blaðamannafundurinn sem ég ætlaði að fjalla um var blásinn af rétt fyrir fundinn , ég veit því ekki hvort Seymore er kona eða karl ennþá ! 18.00 Les inn útvarpsfréttirnar hjá vinum mínum í Íslandi síðdegis .
Þar ruddist Logi Bergmann inn og stal athygli minni þar sem hann vildi ólmur tala um fína þáttinn sinn HM 442 ! Eftir þetta hentist ég í förðun hjá Stínu vinkonu minni og skellti mér í útsendingargallann , setti hljóðkút í eyrað og æfði textann minn – harðákveðin í því að negla fréttatímann .
18.50 Negldi útsendinguna ( að mér finnst ) og fór heim kát yfir að hafa ekki mismælt mig .
Heima beið mín kvöldmatur , svo dönsuðum við Sindri minn við opnunartónleika HM , lékum okkur og æfðum hann í að labba .
21.00 Horfði á HM-þáttinn og er ánægð með Rögnu Lóu – gaman að heyra sjónarmið konu í þessum karlafótboltaheimi .
23.00 Búin að undirbúa næsta dag .
Lagðist á koddann og hef örugglega verið sofnuð mínútu síðar ! 