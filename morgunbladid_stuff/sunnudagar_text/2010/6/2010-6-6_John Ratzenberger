Cliff Clavin , bréfberinn og barflugan sem vissi allt manna best , er áhorfendum Ríkissjónvarpsins að góðu kunnur úr sjónvarpsþáttunum Staupasteini frá níunda áratugnum .
Færri kunna þó deili á leikaranum sem lék Clavin sem sat á barnum tímunum saman án þess að virðast þurfa að bera út póstinn .
Sá heitir John Ratzenberger og er Bandaríkjamaður , fæddur í Connecticut árið 1947 .
Leikferillinn hófst á áttunda áratugnum og fékk Ratzenberger nokkur smáhlutverk í stórum myndum eins og Ghandi , Súperman I og II , svo ekki sé minnst á Stjörnustríð : Gagnárás keisaradæmisins .
Það var svo árið 1982 sem Ratzenberger landaði hlutverki Cliff Clavin í nýjum gamanþætti á NBC að nafni Staupasteinn .
Upphaflega mætti leikarinn í prufu til að spreyta sig á hlutverki Norm Peterson en þegar hann gerði sér grein fyrir að hann fengi ekki hlutverki spurði hann hvort búið væri að skrifa hlutverk besservissersins á barnum .
Framleiðendunum leist svo vel á hugmyndina að Ratzenberger fékk hlutverkið .
Þættirnir áttu eftir að ganga í ellefu ár og sanka að sér Emmy- og Golden Globe-verðlaunum .
Eftir að Staupasteinn rann sitt lokaskeið hefur Ratzenberger aðallega getið sér gott orð fyrir talsetningar Pixar-teiknimynda .
Tveimur árum eftir að framleiðslu á þáttunum var hætt fékk hann hlutverk sparibauksins í Leikfangasögu og síðan hefur hann reglulega hlotið hlutverk í myndum fyrirtækisins .
Þannig hefur hann meðal annars komið fram í Monsters , Inc .
, Finding Nemo , The Incredibles og Up .
Þá hefur hann leikið aukahlutverk í That 70 ' s Show , stjórnað sínum eigin þætti á Travel Channel og keppt í fjórðu seríu af Dancing with the Stars .
Þökk sé hlutverkunum í hinum geysivinsælu Pixar-myndum og aukahlutverkunum í Súperman og Stjörnustríðsmyndunum í upphafi ferilsins situr Ratzenberger í sjötta sæti á lista yfir þá leikara sem best hefur vegnað í miðasölu kvikmyndahúsa .
Þar trónir hann ofar stórleikurum eins og Tom Cruise , Bruce Willis og Johnny Depp svo einhverjir séu nefndir .
Ratzenberger hefur einnig verið virkur í stjórnmálum en hann er harður repúblikani .
Hann studdi John McCain í forsetakosningunum gegn Barack Obama og kom fram á nokkrum viðburðum flokksins ásamt Kelsey Grammer sem lék sálfræðinginn Frasier í Staupasteini og síðar í samnefndum þáttum .
Þá var Ratzenberger andsnúinn heilbrigðisfrumvarpi Obamas í fyrra sem hann kallaði sósíalisma .
Hann íhugar nú að bjóða sig fram sem fulltrúi Connecticut til öldungaþings Bandaríkjanna árið 2012 .
Næst er hægt að heyra í Ratzenberger í Leikfangasögu 3 sem frumsýnd verður í sumar .
kjartan@mbl.is 