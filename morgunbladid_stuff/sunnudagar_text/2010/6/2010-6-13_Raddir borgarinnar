Árásirnar á tvíturnana í New York var Bandaríkjamönnum mikið áfall og sennilega meira áfall en Evrópubúar gera sér almennt grein fyrir .
Smám saman hafa menn unnið úr áfallinu , fyrst með byssum og sprengjum en síðan með pennum og penslum .
Fjölmargar bækur hafa komið út þar sem atburðirnir koma við sögu , stundum til þess að miða sögu áfram , stundum sem baksvið atburða og stundum sem þungamiðja bókar .
Rithöfundurinn kunni Joyce Carol Oates lét þau orð falla í viðtali á síðasta ári að það væri enn of snemmt að búast við bók sem fjallað gæti um þennan voðaatburð af einhverju viti , en þrátt fyrir það halda menn áfram að skrifa slíkar bækur og það með býsna góðum árangri .
Því til sannindamerkis má nefna bækur eins og Extremely Loud and Incredibly Close eftir Jonathan Safran Foer , Falling Man eftir Don DeLillo , A Disorder Peculiar to the Country eftir Ken Kalfus , The Good Life eftir Jay McInerney , The Zero eftir Jess Walter , Netherland eftir Joseph O ' Neill og Let The Great World Spin eftir Colum McCann , en sú hlaut bókmenntaverðlaun Bandaríkjanna , National Book Award , í fyrra .
Let The Great World Spin segir frá tvíturnunum eða notar þá og örlög þeirra sem einskonar táknmynd fyrir það hvernig menn talast á við hörmungar og vinna úr þeim , sækja gleði í sorgina .
Bókin hefst þar sem franskur ofurhugi gengur á línu á milli turnanna og á sér rætur í því er Philippe Petit strengdi línu á milli þeirra í ágúst 1974 og gekk fram og aftur , átta ferðir alls .
Að þeim inngangi loknum hefst svo sagan , eða sögurnar því bókin byggist á ellefu aðalpersónum sem hver hefur sitt hlutverk .
Byrjaði í blaðamennsku Colum McCann er Íri , hálffimmtugur og hefur skrifað nokkrar skáldsögur .
Hann ólst upp í Dyflinni og hneigðist snemma til blaðamennsku og gekk allt í haginn á því sviði , vann til að mynda til verðlauna fyrir greinaflokk um heimilisofbeldi í Dyflinni þá bráðungur blaðamaður .
Meðfram vinnu lauk hann námi í blaðamennsku og fór til New York í útskriftarferð þar sem hann dvaldi heilt sumar og framfleytti sér sem vikapiltur á fréttaþjónustu og síðan sem blaðamaður .
Hann tók upp þráðinn við komuna heim til Dyflinnar og starfaði hjá ýmsum blöðum á næstu árum þar til hann var ráðinn til að skrifa fastan slúðurdálk í dagblaðið Evening Press sem hann segir að hafi eiginlega losað hann við alla löngun til að starfa sem blaðamaður .
Sumarið 1986 hélt hann aftur til Bandaríkjanna og nú ætlaði hann að sitja við skriftir um sumarið og skrifa írskt-amerískt meistaraverk eins og hann lýsir því sjálfur .
Hann keypti sér ritvél við komuna út , en náði ekki að klára eina blaðsíðu allt sumarið .
Hængurinn var sá að hann hafði ekki upplifað neitt , hafði ekki frá neinu að segja og til að bæta úr því fékk hann sér reiðhjól og hélt af stað .
Næsta hálft annað árið hjólaði hann 20.000 kílómetra og kom til 450 fylkja .
Hann staðnæmdist um tíma í Texas og starfaði á búgarði fyrir vandræðaunglinga , en fór síðan í háskóla í Texas .
Eiginkonuna fann hann í skyndiferð til New York og bjó með henni um tíma í Japan .
Hún lærði japönsku , en hann skrifaði bækur , lauk við smásagnasafn og byrjaði á sinni fyrstu skáldsögu , Songdogs , sem kom út 1998 .
Bækurnar eru orðnar nokkrar síðan , Let the Great World Spin er sú sjöunda og kom út á síðasta ári eins og getið er .
Engill og venjulegt fólk McCann hefur látið þau orð falla í viðtali að þegar ráðist var á tvíturaturnana hafi menn rifjað upp ýmislegt tengt þeim og þar á meðal línudans Petits , þar sem hann fór á milli á línu sem var svo grönn að áhorfendur sáu hana ekki .
Fyrir vikið var Petit eins og hann væri að ganga í loftinu , eins og engill .
Upphafleg hugmynd McCanns að bók hafi því snúist um það , en þar sem hann var að skrifa aðra skáldsögu lagði hann hana til hliðar um tíma .
Þegar hann svo tók svo upp þráðinn nokkrum árum síðar fannst honum fólkið sem var að fylgjast með línudansinum forvitnilegra , fólki á götunni , venjulegt fólk .
" Mig langaði að fanga borgina og um leið það hvar við erum stödd í dag .
Í stað þess að línudansarinn sé burðarás bókarinnar er það vændiskona og prestur og vörubílstjóri – allt venjulegt fólk sem talar með rödd borgarinnar .
" 