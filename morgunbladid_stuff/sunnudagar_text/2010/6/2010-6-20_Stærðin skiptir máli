Nei , lesandi góður , þú ert ekki óvart að lesa kynlífspistil Sunnudagsmoggans .
Þú ert að lesa pistil um bækur , eða ákveðna hlið á bókum öllu heldur .
Og þegar að bókum kemur getur stærðin svo sannarlega skipt máli .
Þá er ekki verið að tala um þykkt , nota bene , ekki blaðsíðnafjölda , heldur umfang bókarinnar .
Og af hverju getur stærðin skipt máli ? Jú , þeir eru margir sem vilja njóta góðra bóka uppi í rúmi og þá skiptir stærð og þyngd miklu .
Eða vill einhver að brjóstkassinn falli saman við lesturinn , vill einhver lesa í andnauð ? Vissulega eru ákveðnar bækur þeirrar gerðar að þær verða að vera stórar , t.d. ljósmyndabækur með stórbrotnum myndum af náttúru Íslands .
Slíkar bækur hafa á ensku verið kallaðar " coffee table books " sem á íslensku myndi útleggjast : sófaborðsbækur .
Þær fara nefnilega svo vel á sófaborðum og stundum kemur maður inn á menningarheimili þar sem slíkum bókum hefur verið komið fyrir snyrtilega á sófaborðinu , líkt og til að sýna gestum hversu mikilvæg menningin sé á heimilinu .
Og þá er virkilega smart að vera með flennistóra bók , eða bækur , á borði , t.d. um ítölsku endurreisnina eða ljósmyndir Henri Cartier-Bresson .
En einn er galli á slíkum bókum , eins fagrar og lokkandi og þær nú eru : verðið .
Það er nefnilega ekki á hvers manns færi að kaupa slíkar bækur í miðri kreppu .
Undirritaður stendur sig oft að því að dást að sófaborðsbókum í bókaverslunum , strjúka fagurprentaðar blaðsíðurnar og anda að sér sætum prentilminum sem berst upp í nasir þegar flett er flennistórum blaðsíðunum .
En slíkar ferðir enda ávallt á sama veg , gripurinn er ekki keyptur því hann kostar álíka mikið og matur ofan í fjölskylduna í heila viku .
Það er því mikið fagnaðarefni að sjá bókaforlög aumka sig yfir vísitölumanninn með verðtryggða húsnæðislánið sitt á bakinu , sömu forlögin og gefa út risastóru sófaborðsbækurnar sem ilma svo vel .
Og hvernig gera þau það ? Jú , þau hafa nefnilega mörg hver tekið upp á því að gefa út litlar útgáfur af risastóru sófaborðsbókunum , bækur sem hægt er að fletta uppi í rúmi og eru alveg eins og þær stóru að innihaldi .
Sömu myndir , sami texti , allt er eins , bara aðeins minna .
Myndlist í þrjátíuþúsund ár er sama sagan þó brotið sé minna .
Og ef maður vill hafa þetta stærra færir maður bókina bara nær nefi .
