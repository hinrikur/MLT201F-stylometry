Lagið Glow með Madcon fer nú eins og eldur í sinu um Evrópu eftir að það var leikið meðan á atkvæðagreiðslu stóð í Evróvisjón .
Annar höfunda lagsins er Íslendingurinn Helgi Már Hübner , sem kallar sig Hitesh Ceon , en hann hefur jafnframt samið lög fyrir Taylor Dayne og Alexöndru Burke .
Orri Páll Ormarsson orri@mbl.is Þetta hefur mikla þýðingu fyrir okkur .
Fyrst og fremst er það bara gífurlegur innblástur að sjá allt þetta fólk dansa við tónlistina okkar , " segir Helgi Már Hübner , ellegar Hitesh Ceon , en lag þeirra Norðmannsins Kims Ofstads , " Glow " í flutningi norska dúettsins Madcon , vakti mikla athygli meðan álfan beið með öndina í hálsinum eftir úrslitum Evróvisjónkeppninnar fyrir skemmstu .
Áætlað er að 130 milljónir manna hafi horft á flutninginn .
" Að sjá " Glow " verða svo vinsælt er líka mikil hvatning , " heldur Hitesh áfram .
" Lagið hefur bara verið gefið út á iTunes ennþá , en er samt búið að vera efst á iTunes-listanum í meira en viku í Þýskalandi og Noregi , náði öðru sæti á Spáni og hefur verið á topp tíu á iTunes-listanum í tíu löndum .
Það gefur okkur nýja orku og eykur einbeitingu að sjá tónlistina ná þessum árangri .
Þetta er það sem við stefnum að á hverjum degi og að sjálfsögðu hefur þetta mikið að segja fyrir okkur í viðskiptum við plötufyrirtækin .
" Hitesh er 36 ára , fæddur í Reykjavík en alinn upp á Hellu , í Reykjavík og Mosfellsbæ .
Foreldrar hans eru Gunnar Hübner og Erna Elíasdóttir .
" Ég byrjaði að semja eigin tónlist þegar ég var sex ára , var farinn að prógramma tölvutónlist þegar ég var níu eða tíu ára .
Notaðist fyrst við Spectravideo SV-328 en gerði síðar alls kyns tónlistartilraunir með mörgum öðrum tölvutegundum .
Þegar ég var um það bil fimmtán ára byrjaði ég að vinna með vini mínum , Lýði Þrastarsyni , sem var snillingur með mikla sköpunargáfu , ímyndunarafl og hæfileika til að sjá fyrir sér nýja tónlist og ný tónlistarform .
Hann og okkar samstarf hefur haft sterk áhrif á mig sem tónlistarmann og persónu .
Við gerðum hundruð laga saman í öllum mögulegum stílum í heimastúdíói okkar , sem byggðist upp smám saman , með allskonar græjum .
Eitthvað af því var spilað í útvarpi , en bara eitt lag gefið út á geisladiski , " I c God " , 1993 .
Þá kölluðum við okkur Inner Core .
1994 gerði ég tvö lög með textahöfundinum Kristiani Guttesen , þau voru sungin af Önnu Björk Ólafsdóttur og Kristiani og gefin út undir nafninu " Vitrun " .
Hvorki " I c God " né " Vitrun " hafði neitt með trúarbrögð að gera .
Lögin sem Vitrun gaf út heita " Child " og " Disappearing ( Into the void of the unknown ) " .
" Jónsi kom í heimsókn Kynntistu Sigur Rósar-mönnum eitthvað í Mosfellsbænum ? " Ég hef ekki unnið með Sigur Rós .
Jónsi kom samt nokkrum sinnum í heimsókn í heimastúdíóið okkar Lýðs , en þá hafði ég ekki hugmynd um að hann hefði hæfileika á sviði tónlistar , eða að hann væri að semja tónlist sjálfur .
En mér finnst tónlistin sem Sigur Rós og Jónsi hafa gert alveg frábær .
" Hvað varð til þess að þú ákvaðst að reyna fyrir þér í Noregi og hvernig gekk að koma sér á framfæri þar ? " Þegar ég var sextán ára fékk ég mikinn áhuga á sálfræði , sem síðan varð til þess að ég byrjaði að stúdera jóga-hugleiðslu og heimspeki , og varð meðlimur í jóga-samtökum .
Þegar ég var orðinn tvítugur , 1994 , flutti ég utan til að einbeita mér að mínum andlegu rannsóknum , og vann þá með þessum jóga-samtökunum .
Ég var fyrst í Danmörku , en ferðaðist mikið og var í Svíþjóð , Noregi , Þýskalandi , Indlandi og Singapore meðal annars .
Í Danmörku hitti ég söngvara árið 1996 sem líka var meðlimur í þessum samtökum .
Eftir að hafa heyrt sýnishorn af tónlistinni minni bað hann mig að koma til Noregs og gera plötu með sér .
Ég tók því tilboði og ákvað að verja þremur mánuðum í það verkefni .
Þegar sá tími var liðinn og platan tilbúin , ákvað ég að setjast að í Noregi .
1997 varð ég hluti af hip-hop-grúppu sem hét SD-Crew og við gáfum út smáskífu í gegnum Mega Records sem hét " I Wanna Do My Own Thang " og héldum marga tónleika .
Sama ár pródúseraði ég tvær rokkplötur , með hljómsveitunum Explicit Lyrics og Pod .
" Hvernig kom það til að þú samdir lag fyrir bandarísku söngkonuna Taylor Dayne sem sló í gegn árið 2008 ? " Ég skrifaði undir útgáfusamning við Murlyn Songs AB í Svíþjóð árið 2000 og þeir komu tónlistinni minni á framfæri við Taylor Dayne og fleiri erlenda söngvara .
Hún heyrði tónlistina mína í kringum 2003 og kom í kjölfarið til Svíþjóðar til að vinna með mér .
Þá sömdum við lagið " Beautiful " .
Instrumental-tónlistin var klár áður en hún kom en við sömdum texta og melódíu saman .
Lagið var samt ekki gefið út fyrr en þremur eða fjórum árum seinna .
" Má líta á " Beautiful " sem vatnaskil á þínum ferli , vakti það mikla athygli á þér ? " Ég er mjög ánægður með lagið og að það skyldi ná fyrsta sæti á Billboard-danslistanum í Bandaríkjunum .
Það hafði samt lítil eða engin áhrif á minn feril .
" Hvernig kom samstarf ykkar Kim Ofstad til undir merkjum ELEMENT og hvernig er því háttað ? " Við vorum báðir með samning við Murlyn Songs AB og unnum í sama stúdíó-komplexinu .
Kim Ofstad er einn af bestu trommurum Noregs og var vel þekktur hér sem meðlimur í hljómsveitinni D ' sound .
Hann og D ' sound-bassaleikarinn Jonny Sjo töluðu mikið um að við ættum að prófa að vinna saman að einhverju verkefni .
Ég fékk þá hugmynd 2004 að gera plötu með söngvaranum Sofian Benzaim , og að það gæti passað vel að gera það með Kim og Jonny .
Það varð fyrsta verkefnið sem við unnum að og útkoman varð ein af mínum uppáhaldsplötum , " This is Sofian " .
Sofian var tilnefndur til tveggja norskra Grammy-verðlauna og vann Alarm-verðlaunin .
Þetta varð til þess að ég , Kim og Jonny byrjuðum að vinna mikið saman , fyrst undir nafninu 3Elementz .
Þegar frá leið fórum við Kim að vinna meira tveir saman , meðan Jonny sneri sér að bassaleik fyrir aðra .
Í byrjun árs 2009 dró hann sig síðan út úr 3Elementz , og við Kim breyttum nafninu í ELEMENT .
Við gerðum síðan samning við umboðsmenn okkar í Bandaríkjunum , Stargate / Blacksmith / Delirious , og útgáfusamning við 45th & 3rd og Sony Atv vestra .
Kim er nú hættur í D ' sound til að einbeita sér að samvinnu okkar i ELEMENT .
" Endurgerðu Jackson Segðu mér frá öðrum verkefnum , svo sem samstarfinu við X Factor-stjörnuna Alexöndru Burke og endurgerðinni af tveimur Michael Jackson-lögum sem þið hafið gert ? " Veturinn 2007-2008 sló lagið " Beggin " sem við sömdum fyrir Madcon í gegn , náði fyrsta sæti í mörgum Evrópulöndum , og seldist í meira en einni og hálfri milljón eintaka .
Eftir það fengum við mikla athygli frá stóru plötufyrirtækjunum í Bandaríkjunum og Bretlandi .
Það hefur líka mikið að segja að við höfum frábæra umboðsmenn , sem hafa verið á bak við marga stóra smelli í bæði Bandaríkjunum og Bretlandi í gegnum Stargate , má þar nefna listamenn eins og Rihanna , Ne-Yo , Beyoncé og fleiri .
Það hefur opnað margar dyr .
Alexandra Burke kom til Noregs til að vinna með okkur , eftir að plötufyrirtækið hennar hafði samband við okkur .
Universal Motown í Bandaríkjunum höfðu heyrt eitthvað af tónlistinni okkar með Madcon , og höfðu þess vegna samband við umboðsmenn okkar .
Þannig fengum við það verkefni að endurgera tvö lög með Michael Jackson .
Við fengum gömlu multi-track-upptökurnar af þessum lögum , notuðum sönginn en spiluðum allt upp á nýtt .
" Hafið þið unnið mikið með Madcon og hversu vinsæll er dúettinn í Noregi og Evrópu ? " Ég var búinn að þekkja Madcon-strákana í næstum tíu ár áður en við byrjuðum að vinna saman .
Þeir höfðu gefið út töluvert af tónlist og notið virðingar hjá öðrum í bransanum fyrir sína hæfileika , unnu til dæmis norsku Grammy-verðlaunin , en höfðu ekki selt margar plötur á þessum tíu árum .
Þegar við byrjuðum að vinna saman 2007 , voru þeir ekki einu sinni með plötusamning .
Eitt af því fyrsta sem við unnum að var lagið " Beggin " , sem varð gífurlega vinsælt í Noregi , náði áttfaldri platínusölu , áður en það var gefið út um alla Evrópu og í Bandaríkjunum .
Lagið náði fyrsta sæti í mörgum löndum , og seldist í yfir einni og hálfri milljón eintaka .
Nú hafa þeir aftur slegið í gegn með " Glow " .
" Hvaða verkefni eru framundan hjá þér núna ? Ertu á leið til Bandaríkjanna ? " Við Kim erum að vinna að mörgum spennandi verkefnum Höfum til dæmis nýlega tekið upp þrjú lög með einum besta neo-soul-söngvara Bandaríkjana , Musiq Soulchild , og að sjálfsögðu höfum við gert fleiri lög með Madcon .
Við höfum verið mikið í Bandaríkjunum síðasta árið og erum nú að bíða eftir að fá atvinnuleyfi , svo við getum farið að vinna þar , í staðinn fyrir að söngvararnir þurfi að koma til Noregs .
" Hefurðu samið eða pródúserað fyrir einhverja íslenska tónlistarmenn eða stendur það til ? " Nei .
" Annt um velferð allra Hvers vegna tókstu þér nafnið Hitesh Ceon og hvað merkir það ? " Hitesh er nafn sem indverskur munkur í jóga-samtökunum sem ég var í gaf mér þegar ég var líklega átján ára .
Nafnið merkir " sá sem er annt um velferð allra lifandi vera " .
Nafnið minnir mig á eiginleika í mínu fari sem mér þykir vænt um og þess vegna held ég því enda þótt ég sé löngu hættur í þessum jóga-samtökum .
Nafnið Ceon fékk ég frá vini mínum sem er spænskur " gangster-rappari " en ekki munkur .
Það er indíánanafn og merkir " frjáls andi " .
" Hvernig myndirðu skilgreina þig sem tónlistarmann ? " Ég sé sjálfan mig sem tónskáld , pródúser – íslenska orðið upptökustjóri er allt of takmarkað – og útsetjara .
Mitt hljóðfæri er tónlistin sjálf .
Ég notast núorðið mest við hljómborð og tölvu til að framkalla hana en hef einnig notað aðra hljóðfæraleikara , strengjasveit , kór , eða hvað sem til þarf .
Ég hef engin takmörk í minni tónlist , og get unnið með alla stíla .
En það er líka mikilvægt fyrir mig að reyna að semja tónlist sem selst .
" Hin sterku áhrif " Öll tónlist sem hefur sterk áhrif á mig veitir mér innblástur , " segir Hitesh Ceon og tilgreinir listamenn af ýmsu tagi : Stevie Wonder , Ray Charles , Musiq Soulchild , Michael Jackson , Jackson 5 , Quincy Jones , Lauryn Hill , Frank Sinatra , ColdPlay , Stargate , David Foster , Sarah Vaughn , Kanye West , Jimi Hendrix , Duran Duran , Bilal , Jay-Z , Led Zeppelin , Jodeci , Death , Timbaland , Deadmou5 , Busta Rhymes , Future Sound of London / Stakker Humanoid , Floetry , The-Dream , Dire Straits , Metallica , Sigur Rós , Jónsa – " nýja platan er frábær " – Depeche Mode , Rufus Wainwright , Marvin Gaye ...
" Ég er líka mjög undir áhrifum frá kvikmyndatónlist og klassískri tónlist , elska stór verk með sinfóníu og kór eins og til dæmis Requiem-messu Mozarts nr. 19 í D moll .
Ég hef líka mikið dálæti á spænskri gítartónlist en faðir minn hefur spilað hana síðan ég var barn .
Frændi minn , gítarsnillingurinn Tryggvi Hübner , hefur líka haft mikil áhrif á mig .
" 