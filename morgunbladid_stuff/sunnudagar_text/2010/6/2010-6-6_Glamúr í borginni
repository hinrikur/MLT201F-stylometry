Konur landsins flykkjast nú í sínu fínasta pússi í kvikmyndahús til að skyggnast inn í heim Carrie Bradshaw og vinkvenna hennar þar sem tískan ræður ríkjum .
Stelpurnar hafa engu gleymt , eru enn með tískuvitin í lagi og bjóða upp á tveggja tíma stórglæsilega tískusýningu í nýjustu mynd sinni Sex and the City 2 .
Hugrún Halldórsdóttir hugrun@mbl.is Biðin , sem mér virtist óralöng , er á enda .
Loksins , loksins er myndin Sex and the City 2 komin í kvikmyndahús landsins .
Hún var frumsýnd með pomp og prakt síðastliðinn miðvikudag og hafa vinkonurnar fræknu ; Carrie , Miranda , Samantha og Charlotte hlotið góðar viðtökur eins og þeirra var von og vísa .
Konur landsins streyma nú í bíó í góðra vina hópi til að upplifa enn eitt ævintýrið .
Þær eru hver annarri glæsilegri enda gefst sjaldan annað eins tækifæri til að dressa sig upp fyrir bíóferð .
Engin venjuleg bíóferð Þrátt fyrir að aðstandendur myndarinnar hafi sagt hverjum sem heyra vildi að framhaldsmyndin yrði látlausari en sú fyrri og í takt við það efnahagsástand sem nú ríkir í heiminum gekk það ekki eftir .
Tíska og lífsstíll stelpnanna hefur aldrei verið með jafn miklum glæsibrag .
Eitt er víst að framleiðendur myndarinnar hafa ekki lent í klóm kreppunnar því ekkert var til sparað og heimildir herma að hátt í 1,3 milljörðum íslenskra króna hafi verið varið til fatakaupanna einna .
Það er því næstum ógerningur að sitja í gömlum lörfum þegar kvartettinn birtist á stóra skjánum í hverri glæsiflíkinni á eftir annarri .
Að öllum líkindum taka vinkonuhópar svo frá tíma að myndinni lokinni þar sem þær hittast , gleyma stað og stund , dreypa á nokkrum kokteilum yfir góðu slúðri og missa sig í glamúrnum .
Veisla fyrir augað Sama hvað gagnrýnendur hafa um myndina að segja er hún algjört skylduáhorf fyrir aðdáendur og hvern þann sem elskar tísku .
Ef marka má aðalleikkonu myndarinnar , Söruh Jessicu Parker , verður þetta ein stærsta tískusýning allra tíma : " Við erum með heilt iðnaðarhús sem er þrjú til fjögur þúsund fermetrar að stærð .
Það er bókstaflega troðið af fötum frá öllum helstu fatahönnuðum .
Þar er sér herbergi fyrir skó , annað fyrir skartgripi og enn eitt fyrir töskur .
Húsið er líkt og annar heimur .
" Þetta mikla umstang kemur ekki á óvart því eins og önnur aðalleikkona myndarinnar , Cynthia Nixon , komst svo vel að orði eru fötin í raun eins og ein af aðalpersónum myndarinnar .
Og svo ég vitni í Ladda ; " boy ó boy " er sú persóna látin njóta sín .
Þær stórstjörnur sem birtast á stóra skjánum eiga sinn þátt í að gefa myndinni tískusjarma .
Liza Minelli , Heidi Klum , Penélope Cruz , Miley Cyrus og Mariah Carey eru meðal þeirra fjölmörgu frægu andlita sem slást í för með vinkonunum fjórum en mjög eftirsóknarvert þykir að fá að leika í myndinni .
Fjölmargar þekktar leikkonur sóttust fast eftir hlutverki en hrepptu ekki hnossið .
Flottar á litla og stóra skjánum Líkt og svo margir vita eru myndirnar um þennan þekkta vinkvennahóp byggðar á samnefndum sjónvarpsþáttum sem lengi voru til sýningar á rúv .
Þar veittu stelpurnar okkur aðdáendum hvaðanæva úr heiminum tækifæri til þess upplifa hinn ljúfa lífsstíl kvenna í hátískuborginni New York .
Framleiðendur Sex and the City hafa frá fyrsta þætti lagt mikið upp úr því að hafa aðalstjörnur sínar flottar í tauinu .
Fjármagn var þó takmarkað þegar þættirnir hófu göngu sína og því hefur klæðnaður stelpnanna breyst í gegnum árin .
Að mínu mati hefur það ekki komið að sök og í rauninni hentað söguþræðinum vel .
Í fyrstu þáttaröðunum voru þær að byggja upp starfsferil sinn og höfðu ekki úr miklu að moða .
Með vaxandi vinsældum og auknu fjármagni urðu þættirnir glæsilegri og tískumerkin í hávegum höfð .
Þegar þáttaraðirnar runnu sitt skeið voru þær orðnar að framakonum með næga peninga til að viðhalda sínum háklassa lífsstíl .
Þegar svo fyrsta mynd Sex and the City kom út var vinkvennahópurinn orðinn óaðfinnanlegur .
Tískufyrirmyndir Það er alveg sama hvað stelpurnar taka sér fyrir hendur , flestallt sem þær gera , klæðast eða bera verður að tískufyrirbrigði .
Þær virðast hafa jafn mikil áhrif og helstu tískumógúlar samtímans ...
ef ekki meiri .
Þeir hönnuðir sem þær hafa komið sér á framfæri við prísa sig sæla með að hafa fengið svo áhrifamikla auglýsingu .
Þar má nefna Manolo Blahnik , Jimmy Choo , Fendi , Dior , Dolce & Gabbana , Chanel , Prada , Roberto Cavalli og Richard Tyler og svo mætti lengi telja .
Sannur Sex and the city-aðdáandi er nefnilega ansi hliðhollur " sínum " merkjum ; drekkur einungis Cosmopolitan , giftir sig í kjól frá Vivienne Westwood og slær ekki hendinni á móti Hermes Birkin-töskum eða Manohlo Blahnik-skóm .
Fjórar ólíkar vinkonur Vinkonurnar fjórar eru allar mjög ólíkar , hvort sem litið er til persónuleika þeirra eða fatavals .
Einhvern tímann á flakki mínu um veraldarvefinn rakst ég á skondinn samanburð þar sem stíl vinkvennanna var líkt við ólík tímaskeið kvenna .
Ungar stelpur klæða sig líkt og Carrie Bradshaw ; fylgjast með tískunni , prófa sig áfram og klæða sig með stæl .
Á útskriftaraldri tekur faglegur stíll Miröndu við ; þá skiptir mestu máli að líta fullorðinslega út .
Þegar börnin svo líta dagsins ljós er það húsmæðrastíllinn hennar Charlotte sem verður í aðalhlutverki .
Þegar konur eru svo komnar á fimmtugsaldurinn breytast þær í Samönthu ; klæða sig glæsilega og leita ef til vill eftir augngotum yngri manna .
Þó að þetta sé svolítið ýkt dæmi leynist þarna smásannleikskorn .
Það verður áhugavert að sjá hvort vinkonurnar fjórar eru enn í sínu gamla " trendsetter " -formi og við fáum að sjá enn eitt tískufyrirbrigði Sex and the City á förnum vegi í sumar .
Það myndi svo sannarlega lífga upp á landann því klæðnaðurinn í myndinni er að þessu sinni með austurlenskum blæ þar sem þessar fjórar fræknu skella sér til Abu Dhabi , langt frá ys og þys borgarinnar .
Charlotte York Leikin af Kristin Davis .
Charlotte York er hjartahreina vinkonan og húsmóðir með meiru sem áður hafði unun af því að vinna í listgalleríi .
Hún er með eindæmum jákvæð og gerir allt fyrir ástina .
Hver man ekki eftir þættinum þegar hún fetaði í fótspor Elizabeth Taylor og gerðist gyðingur til þess að geta gengið í hjónaband með Harry .
Ólíkt vinkonum sínum á hún í erfiðleikum með að tala opinskátt um kynlíf og fer í kleinu þegar Samantha lætur allt flakka .
Fatastíll hennar er klassískur , sætur og mjög litríkur .
Hún ber ekki mikið af skartgripum nema þeir séu látlausir en fullkomnar útlit sitt með litlum töskum og flottum skóm .
Setningin : " Ég hef verið að fara á stefnumót síðan ég var fimmtán ára .
Ég er dauðþreytt .
Hvar í fjáranum er hann ? " Mennirnir : Trey MacDougal , Harry Goldenblatt Carrie Bradshaw Leikin af Söruh Jessicu Parker .
Fyndna og dramatíska vinkonan Carrie er dálkahöfundur dagblaðsins The New York Star og var á tímabili sjálfstætt starfandi fyrir tískutímaritið Vogue .
Hún er sögumaður Sex and the City sem henni fer vel úr hendi , enda einstaklega orðheppin og notar oftar en ekki hnyttnar tískumyndlíkingar .
Carrie elskar allt sem viðkemur tísku og er óhrædd við að breyta útliti sínu .
Fataskápur hennar er stútfullur af fötum , sama hver peningastaða hennar er , og hún á heilan hafsjó af skóm .
Framleiðendur eyða mesta púðrinu í útlit hennar enda bíða aðdáendur spenntir eftir að sjá hverju hún tekur upp á að klæðast .
Stíll hennar er tilburðamikill en á sama tíma kvenlegur .
Hún virðist hafa sagt skilið við Vintage-flíkurnar sem einkenndu hana svo lengi og er orðin þræll tískjumerkjanna .
Carrie heldur þó áfram að taka áhættu í klæðaburði Setningin : " Skyndilega leið mér eins og ég væri klædd arfa í troðfullu herbergi af fólki í Chanel .
" Mennirnir : Mr. Big , Aidan Shaw , Jack Berger og Aleksandr Petrovsky .
Miranda Hobbes Leikin af Cynthiu Nixon .
Trausta vinkonan Miranda er lögfræðingur sem tekur starfsframa sinn oftar en ekki fram yfir aðrar skyldur .
Hún er vel stæð allt frá fyrsta þætti og er fyrst af stelpunum til að festa kaup á eigin íbúð .
Miranda er einstaklega hnyttin og með heldur kaldhæðnislegan húmor sem fær mann alltaf til að brosa .
Karakterar Sex and the City hafa verið slípaðir til í gegnum árin og er Miranda þar efst á blaði .
Hún er algjör A-manneskja , frekar íhaldssöm í klæðnaði og sést nánast aldrei í flegnum fötum .
Á daginn klæðist hún drögtum og flíkum sem henta vinnunni en tekur sig ekki jafn alvarlega eftir sólsetur .
Þá velur hún líflegri föt sem eru þó einföld í sniði og toppar útlit sitt með glæsilegum opnum skóm sem eru hæfilega háir .
Setning : " Ég hef lítið sjálfstraust , en læt það í ljós á heilbrigðan hátt ...
með því að borða heilan kassa af tvöföldu Oreo kexi .
" Mennirnir : Steve Brady , dr. Robert Leeds , Skipper Johnston .
Samantha Jones Leikin af Kim Cattrall .
Opinskáa og einstaka vinkonan Samantha er almannatengill fræga og ríka fólksins .
Hún er með lykla að öllum helstu partíum New York-borgar og klæðir sig í samræmi við lífsstíl sinn .
Stórir og glæsilegir skartgripir , glansandi kjólar , áberandi dragtir og í rauninni allt sem æpir glamúr einkennir Samönthu .
Hún setur ekki aldurinn fyrir sig og sést í flegnari kjólum en flestar konur þora að klæðast , enda vön mikilli nekt .
Hún gengur ávallt hreint til verks og hugsar og talar umkynlíf daginn út og inn .
Það hafa eflaust flestir aðdáendur Sex and the City farið hjá sér í ófáum kynlífsatriðum hennar sem eru engu lík .
Setningin : " Menn halda framhjá af sömu ástæðu og hundar sleikja eistun á sér ...
því þeir geta það .
" Mennirnir ...
og konan : Richard Wright , Smith Jerrod og Maria .
Vissir þú að ...
? * Carrie hitti Mr. Big í fyrsta þættinum af Sex and the City .
Þau rákust á úti á götu og Carrie missti nokkra hluti úr tösku sinni , þar á meðal smokkapakka .
* Alec Baldwin og George Clooney höfnuðu báðir hlutverki í þættinum " Escape from New York , " sem síðar fór til glaumgosans Matthew McConaughey .
* Að fimmta þáttaröðin var stytt í átta þætti vegna þess að Sarah Jessica Parker varð ólétt .
Í þáttaröðinni klæðist Carrie víðum fötum og ef vel er að gáð má greina litla bumbu .
* Cynthia Nixon er ekki með gat í eyrunum .
Allir eyrnalokkar sem hún ber eru klemmu-lokkar .
* Kim Cattrall er bresk .
Hún fæddist árið 1956 í Bítlaborginni Liverpool en flutti þaðan til Kanada með foreldrum sínum aðeins þriggja mánaða gömul .
* Sarah Jessica Parker lék ásamt fjórum systkinum sínum í uppfærslu Municipal-leikhússins af Söngvaseið í St .
Louis , Missouri .
* Sara Jessica Parker er eina leikkonan í þáttunum sem hefur klausu í samningi sínum sem tryggir að hún þurfi ekki að koma nakin fram , enda sést hún aldrei án nærfata .
* Patricia Field er helsti búningahönnuður Sex and The City .
Hún á einnig heiðurinn af flestum búningum í myndinni The Devil Wears Prada .
.
* Chris Noth ( Mr Big ) sat í tvö ár á skólabekk í Marlboro-menntaskólanum í Vermont .
Á þeim tíma bjó hann í trékofa sem hann reisti sjálfur .
* Í upphafsstefi þáttanna mátti sjá glitta í tvíburaturnanna í New York .
Eftir árásirnar 11. september fannst framleiðendum þáttanna myndskeiðið ekki við hæfi og skiptu turnunum út fyrir Empire State-bygginguna .
* Kim átti í ástarsambandi við fyrrverandi forsætisráðherra Kanada , Pierre Trudeau .
* Amma Kristin Davis hefur hvorki séð þættina né myndirnar .
* Kim og fyrrverandi eiginmaður hennar gáfu út bók sem bar titilinn " Listin við fullnægingu kvenna " .
* Bakaríið " The Magnolia Bakery " í New York varð svo vinsælt í kjölfar heimsóknar Miröndu og Carrie í einum af þáttunum að eigendurnir neyddust til að ráða dyravörð .
* Nafni Mr. Big var haldið leyndu þar til í lokaatriði þáttaraðanna .
Fullt nafn hans , John James Preston , birtist í stiklu myndanna en hann er nefndur í höfuðið á Preston Sturges sem leikstjóri myndanna heldur mikið upp á .
