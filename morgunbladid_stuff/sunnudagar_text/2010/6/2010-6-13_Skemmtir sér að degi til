Konan mín heitir Björg , dóttir mín heitir Hekla og faðir minn heitir Steinarr .
Ég er umkringdur klettum og fjöllum , " segir Ágúst Kristján Steinarrsson , deildarstjóri við þjónustumiðstöð og vörustjórnun á eignasviði Landspítalans , um ást sína á klettaklifri .
Tindarnir sjö sem Ágúst og þrír félagar hans stefna á að klífa í júlímánuði tróna allir í yfir 4.000 metra hæð í evrópsku Ölpunum sem liggja á landamærum Sviss og Ítalíu .
Sá mest krefjandi er fjallið Matterhorn sem margir kannast aðallega við af hinum þríhyrndu Toblerone-súkkulaðipökkum frá Sviss .
Að sögn Ágústs vaknaði hugmyndin að ferðinni á sama tíma en sitt í hvoru lagi hjá þeim félögum .
" Á hefðbundnum netrúnti sá ég auglýsingu frá Jökli Bergmann , aðalfjallamanni Íslands , þar sem hann bauð upp á leiðsögn um þessi fjöll .
Við vorum tveir sem vorum að spjalla um þetta en þegar við settum okkur í samband við hann þá benti hann okkur á að það væri ekkert því til fyrirstöðu að gera þetta bara sjálfir .
Þannig fæddist hugmyndin .
" Þriðji félaginn bættist síðan við en hann hafði séð sömu auglýsingu og hafði samband við Ágúst og félaga hans .
Síðar bættist sá fjórði í hópinn .
Fyrir tveimur árum , þegar hann var aðeins 28 ára gamall , greindist Ágúst með ristilkrabbamein eftir að hafa þjáðst af sáraristilbólgu í fimm ár á undan .
Árið 2008 gekkst hann undir aðgerð þar sem ristillinn var fjarlægður og hefur síðan þá verið með stóma .
Ágúst lítur á ferðina sem hvatningu til fólks sem er í sömu sporum og hann .
" Mér finnst eins og ég geti hvatt fólk .
Það getur verið svo auðvelt að falla ofan í það far að láta takmarkanir eins og að vera með stóma stoppa sig .
Það er þó oft þannig að það er hausinn en ekki líkaminn sem raunverulega stoppar fólk .
" Ágúst segir að fyrirfram hafi hann óttast að stómað myndi skerða lífsgæði hans en í reynd hafi því reynst öfugt farið .
Hann sé nú frjálsari en áður þar sem tíðar klósettferðir og heilsubrestur vegna sáraristilbólgunnar hafi takmarkað möguleika hans á að ganga á fjöll eða klífa .
Að ganga á Hvannadalshnjúk , eins og hann gerði á dögunum , hefði verið ómögulegt fyrir hann áður .
Besta sport í heimi Skömmu áður en hann veiktist hafði Ágúst fengið áhuga á klettaklifri en vegna veikindanna fékk hann ekki að njóta þess til fulls .
Þegar aðeins þrír mánuðir voru liðnir frá aðgerðinni var Ágúst hins vegar byrjaður að ganga á fjöll til að komast í form og var fljótlega einnig kominn á fullt í klettaklifrinu sem hann kallar besta sport í heimi .
Hvað er það við að klífa kletta sem er svona heillandi ? " Það er útiveran , hreyfingin og frelsið við að ganga út í óvissuna .
Það að vita ekki alveg hvert maður er að fara .
Að sigrast á fjallstindum og vera alltaf að ná markmiðum .
Þegar svo upp á einn tind er komið þá hugsar maður um þann næsta .
Svo er það náttúrlega útsýnið af toppnum , það er stóra atriðið .
" Ágúst segir þannig hliðstæður vera á milli lífsins og klettaklifursins .
" Fjöllin eru svo táknræn .
Ég er þeirrar skoðunar að maður ætti alltaf að hafa einhverja áskorun .
Maður hugsar mikið um þær og leggur mikið á sig til að standast þær .
Eins og með Matterhorn , ég er búinn að eyða mörgum kvöldum í að hugsa út í það .
Fjöllin eru röð áskorana , eins og lífið .
" Heilbrigði er forréttindi Eftir að hafa komist svo nærri dauðanum og verið í svo slæmu líkamlegu ásigkomulagi hlýtur það að hafa verið stórkostleg tilfinning fyrir Ágúst að standa aftur á tindi fjalls .
" Það koma stundir þegar ég kemst upp á fjallstind sem eru svo ótrúlega ljúfar því ég er svo meðvitaður um hvar ég var áður .
Fyrsta árið eftir aðgerð þegar ég var kominn í form sveif ég um á bleiku skýi .
Ég gat gert hluti sem ég gat ekki gert áður .
Ég held að ég meti lífið öðruvísi en margir aðrir sem ekki hafa farið eins langt niður .
" Hann segist heppinn að hafa fengið að læra gildi lífsins svo snemma .
Heilbrigði sé forréttindi sem hann lifir við núna en veit ekki hvenær munu hverfa aftur .
" Þess vegna er ég svo upptekinn af að viðhalda þessum forréttindum með því að vera í formi , sofa og borða rétt .
Það er forgangsatriði að passa upp á líkamann .
Drykkja , tóbak og djamm eru skammgóður vermir .
Ég skemmti mér að degi til og geri eitthvað uppbyggilegt , " segir Ágúst .
Ekki hættulaust Nýlega var Ágúst að klifra í Esjunni þegar einn félagi hans féll um tíu metra niður og þurfti að flytja hann með þyrlu á sjúkrahús .
Klettaklifur er því ekki hættulaus íþrótt þó að leiðin um evrópsku Alpana sé fjölfarin .
Gerir sú reynsla að hafa komið svo nærri dauðanum Ágúst ekkert tregari við að setja sjálfan sig í slíkar hættuaðstæður ? Ágúst segir svo ekki vera , megnið af klifrinu sé í öruggu bergi og með góðum öryggisbúnaði sem takmarki mögulega fallhæð .
Hættan sé frekar skynjuð en raunveruleg .
" Ég er kræfari nú en áður ef eitthvað er .
Eftir að ég endurheimti heilsuna finnst mér eins og ég þurfi að vera að gera svo mikið .
En auðvitað fer maður alltaf varlega , það leikur sér enginn að því að setja sig í hættu .
Það er ekki adrenalínskot sem ég leita eftir , " segir Ágúst .
Hann segir að það hafi frekar verið það að verða foreldri sem hafi gert hann meðvitaðri um hættuna .
" Þegar ég var að klifra í Hraundrangi stuttu eftir aðgerðina varð ég í fyrsta skipti hræddur á fjalli .
Bergið var laust og ég hálfskammaðist mín fyrir að vera að standa í þessu með kornabarn heima .
" Hann ítrekar þó að það sé ekki adrenalínið sem hann leitar eftir enda trufli það líkamsbeitinguna sem gerir klifur erfiðara .
" Það er útivistin og fyrst og fremst kyrrðin sem ég sæki í , " segir Ágúst .
Ágúst og félagar áætla að standa á tindi Matterhorn þann 24. júlí og hægt er að fylgjast með undirbúningi ferðarinnar á bloggsíðunni http://goingup2010.wordpress.com / .
