Síðustu daga hafa fótboltaaðdáendur fylgst spenntir með leikjum Heimsmeistaramótsins í knattspyrnu sem nú er haldið í Suður-Afríku .
Margir veitingastaðir bjóða fótboltatilboð á ýmsum mat til að enginn þurfi að elda og veðrið hefur verið sæmilega skýjað svo engum hefur fundist hann vera að svíkjast um þó hann nýtti ekki góða veðrið til að slá grasið eða sóla sig á svölunum .
Aðstæður hafa því verið góðar en þó er eitt sem hefur gert aðdáendurna gjörsamlega brjálaða og það er suðið .
Suðið sem berst úr sjónvarpinu og líkist einna helst hávaðanum í ógurlegu flugnageri á leið til árásar .
Hljóðið sem svo framkallast í sjónvörpum fólks víða um heim berst úr hinum suður-afríska vuvuzela-lúðri .
Lúðurinn er ósköp sakleysislegur að sjá og skapar vissulega stemningu fyrir þá sem sitja á pöllunum en gerir lítið annað en að valda höfuðverk sjónvarpsáhorfenda víða um heim .
Lúðraþyturinn hefur verið margumræddur síðustu daga og sumir hafa einfaldlega slökkt á sjónvarpinu eða tekið hljóðið af .
Hljóðið ærir líka leikmenn , þjálfara og starfsmenn sjónvarps- og útvarpsstöðva sem hafa kvartað og segja nær ógerlegt að tala saman á vellinum .
Þó eru litlar líkur á að lúðrarnir muni þagna en Danny Jordaan , framkvæmdastjóri heimsmeistarakeppninnar í fótbolta í Suður-Afríku , segir að ekki komi til greina að banna vuvuzela-lúðrana á leikjum keppninnar , nema þeir verði notaðir til annars en að blása í þá .
Undir það tekur Sepp Blatter , forseti Alþjóða knattspyrnusambandsins , sem segir lúðurinn hluta af menningu hinna suður-afrísku gestgjafa og því sé lítið hægt að gera .
Hljóðstyrkur lúðursins hefur verið mældur 127 desíbil en með nýrri gerð með endurbættu munnstykki ku dregið úr styrknum um 20 desíbil .
Vuvuzela-lúðrinum er líkt við trompet en sá sem í hann blæs opnar og lokar vörunum í sífellu og sendir þannig loft niður hólkinn sem myndar hljóðið .
Hægt er að leika fallega á hljóðfærið en fótboltaaðdáendur þykja ekki ætíð bestu lúðraleikarnir og hefur það komið slæmu orði á lúðurinn .
Þó flestir vilji losna við lúðrana af vellinum er ekki annað hægt að segja en að framleiðsla þeirra hafi haft jákvæð áhrif á atvinnulíf í landinu .
Á heimasíðu Heimsmeistaramótsins kemur fram að lúðurinn hafi orðið svo vinsæll á fótboltaleikjum að árið 2001 hafi fyrirtækið Masincedane Sport verið sett á fót eingöngu til að fjöldaframleiða lúðrana í hinum ýmsu litum og merkta ólíkum fótboltafélögum .
Metsala á lúðrum Vuvuzela-lúðrarnir eru vinsælir meðal suður-afrískra fótboltaaðdáenda en daginn sem tilkynnt var að Heimsmeistaramótið 2010 yrði haldið í Suður-Afríku seldu götusalar um 20.000 lúðra á einu bretti .
Hljóðið úr þeim í sjónvarpinu er hins vegar ærandi fyrir flesta , jafnt leikmenn sem áhorfendur , og minnir helst á hljóðið í flugnageri í árásarhug .
Óútreiknanlegur bolti Ekki hafa aðeins verið skiptar skoðanir um hljóðfæri Heimsmeistaramótsins , vuvuzela-lúðurinn , heldur greinir menn einnig á um ágæti HM-boltans .
Boltinn í ár hefur fengið nafnið Jabulani sem á Zulu-tungumálinu þýðir fögnum en leikmenn kalla hann frekar ógæfu sín á milli .
Það er Adidas sem hannar boltann en áætlað var að búa til bolta sem myndi þola mikinn hitamun , vatn og sólskin , væri nothæfur í hvaða lofthæð sem er , vatnsheldur og saumlaus .
Þannig eru t.d. á ytra byrði hans fíngerðar rákir sem nefnast Grip n ' Groove og eiga að tryggja að auðveldara sé fyrir markmenn að grípa boltann .
Margir telja hins vegar að þessi ætlun Adidas hafi ekki tekist og hafa leikmenn á köflum átt í mesta basli með boltann .
Brasilíski leikmaðurinn Luis Fabiano er einn þeirra sem hafa lýst undrun sinni yfir boltanum .
Hann segir að svo virðist sem boltinn vilji ekki láta sparka í sig , eins og eitthvert yfirnáttúrulegt afl vaki yfir honum .
Bandaríski markvörðurinn Marcus Hahnemann hefur einnig gagnrýnt boltann sem hann segir vera á of mikilli hreyfingu og aldrei sé í raun hægt að vita hvert hann fari .
Þá hefur Diego Maradona að hluta til kennt boltanum um slakan árangur liðs síns og hefur beint því til skipuleggjanda að vanda verði betur til verka við gerð HM-boltans .
Það er ekkert nýtt að kvartað sé yfir HM-boltanum en gagnrýnin virðist háværari í ár þar sem boltinn þykir óvenju óútreiknanlegur og erfiður í meðförum .
Enginn virðist í raun vita af hverju en hönnuðir hjá Adidas vilja að mestu kenna þunna loftinu í Suður-Afríku um það hversu erfitt sé að leika með boltann .
