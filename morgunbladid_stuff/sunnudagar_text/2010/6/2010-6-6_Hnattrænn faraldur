Heimsmeistaramótið í knattspyrnu hefst á föstudag .
Fyrri mót eru hvert öðru eftirminnilegri , ekki síst mótin 1978 , 1982 og 1986 , þegar ( hér um bil ) KR-ingur varð heimsmeistari , úlfaldi fékk ekki að fara á völlinn , íslenska sjónvarpið fór í sumarfrí í miðju móti og Guð almáttugur var meðal markaskorara .
Orri Páll Ormarsson orri@mbl.is Móðir mín hafði aldrei þessu vant einhvern ama af mér .
Ég var tveggja ára og hún þurfti sárlega að dreifa athygli minni .
Eftir umhugsun datt henni í hug að setja kappann niður fyrir framan knattspyrnuleik í sjónvarpinu .
Það svínvirkaði – ég hef varla staðið upp síðan , alltént ef marka má eiginkonuna .
Ekki man ég hvaða lið öttu kappi þennan örlagaríka dag en margir leikir eru ógleymanlegir , ekki síst á heimsmeistaramótinu ( HM ) , sem hefst einmitt í nítjánda sinn á föstudag .
HM er einstök upplifun sem dregur fram allt það besta ( og stundum versta ) í hinni breysku tegund enda keppni eitt göfugasta form mannlegra samskipta sem hægt er að hugsa sér .
Fyrsta heimsmeistaramótið sem ég man eftir fór fram í Argentínu sumarið 1978 .
Ég var að verða sjö ára og sat agndofa yfir sjónvarpsmyndum frá mótinu enda þótt beinar útsendingar hefðu ekki verið komnar til sögunnar hér uppi á skerinu .
Sparkunnendur urðu fyrir miklu áfalli fyrir mót þegar í ljós kom að fremsti leikmaður heims á þessum tíma , Johan Cruyff , yrði ekki með Hollendingum af persónulegum ástæðum .
Ýmsar kenningar voru um fjarveru kappans og hann upplýsti málið ekki fyrir en þremur áratugum síðar .
Skýringin var sumsé sú að viðhorf hans til lífsins breyttist með afgerandi hætti eftir að mannræningjar ruddust inn í íbúð hans í Barselónu , brugðu rifflum á loft og bundu þau hjónin á höndum og fótum fyrir framan skelfingu lostin börnin .
Eftir þessa upplifun var HM hálfgert hjóm í huga Cruyffs .
Sleggjurnar hans Haans En maður kemur í manns stað og eftir erfiða byrjun á mótinu fóru Hollendingar alla leið í úrslitaleikinn , þar sem þeir mættu heimamönnum .
Ógleymanlegir eru fleygar Aries Haans á mótinu , tvö af fallegustu mörkunum í sögu HM .
Almennilegar sleggjur .
Rob Rensenbrink lagði líka sitt af mörkum , skoraði í fimmgang .
Argentínumenn þurftu að vinna Perú með fjögurra marka mun í milliriðlinum til að skilja nágranna sína Brasilíumenn eftir með sárt ennið .
Leiknum lauk með 6:0 -sigri Argentínu og báru ýmsir þeim svik á brýn en svo óheppilega vildi til að markvörður Perú , Ramón Quiroga , fæddist í Argentínu .
Ekkert var þó sannað .
Úrslitaleikurinn var ekki síður umdeildur en Hollendingar sökuðu heimamenn um að reyna að tefja leikinn með því að skila sér seint út á grasflötina og gera athugasemdir við plastumbúðir á handlegg annars van de Kerkhof-bræðra , Rénes .
Mario Kempes , sem varð markakóngur mótsins með sex mörk , kom Argentínu yfir en varamaðurinn Dick Nanninga jafnaði fyrir Holland og í uppbótartíma skaut Rensenbrink knettinum í stöng .
Í framlengingunni voru heimamenn sterkari og Kempes og Daniel Bertoni tryggðu þeim sinn fyrsta heimsmeistaratitil .
Buenos Aires ærðist .
Sendi á varamanninn Inn á í lið Argentínu í leiknum kom René nokkur Houseman , eini heimsmeistarinn sem hér um bil lék á Íslandi .
Nokkrum árum síðar náði hann nefnilega samkomulagi við KR um að leika með félaginu á Íslandsmótinu með því skilyrði að litli bróðir hans , Marcelo , fengi að koma líka .
Sá stutti var sendur á undan og óhætt er að segja að það hafi ekki verið ást við fyrstu sýn .
Vesturbæingar skiluðu honum með þökkum og René ákvað fyrir vikið að sitja heima .
Ein skemmtilegasta uppákoman á HM í Argentínu tengist einmitt René Houseman .
Í einum leik heimamanna fékk ( að mig minnir ) vinstri-bakvörðurinn Alberto Tarantini , sem aldrei var kallaður annað en " Kanínan " , knöttinn , leit upp og sá Houseman félaga sinn á auðum sjó hinum megin á vellinum .
Tarantini lét ekki segja sér það tvisvar heldur hlóð í einn " Sigurvinsson " og tuðran steindrapst á túkalli við tærnar á Houseman .
Án efa sending mótsins .
Eini gallinn var sá að Houseman var ekki inni á vellinum , heldur handan hliðarlínunnar að hita upp .
Eftir þetta var varamönnum á HM gert að hita upp í þar til gerðum vestum utan yfir keppnistreyjuna .
Enskukennsla féll niður HM á Spáni 1982 sætti miklum tíðindum fyrir þær sakir að þá voru leikir ( alltént nokkrir ) í fyrsta sinn sýndir í beinni útsendingu á Íslandi , þeirra á meðal opnunarleikur keppninnar milli Argentínumanna og Belga á kostnað sunnudagshugvekjunnar og enskukennslunnar .
Vonandi hefur þjóðinni ekki orðið meint af því .
Sparkelskir þóttust vitaskuld hafa himin höndum tekið þangað til Ríkissjónvarpið skellti sér í sumarfrí í miðri keppni , 1. júlí .
Eins og lög gerðu ráð fyrir .
Unga kynslóðin heldur örugglega að hér sé um prentvillu að ræða , þetta hafi gerst árið 1882 en ekki 1982 .
Svo er ekki .
Að vísu voru Bjarni Felixson , íþróttafréttamaður emeritus , og tæknilið kvödd inn til að sýna úrslitaleikinn beint þann 11. júlí .
Þar með var blað brotið í íslenskri sjónvarpssögu .
Ýmsum var heitt í hamsi .
" Nú hafa runnið tvær grímur á staðföstustu andmælendur frjáls útvarps- og sjónvarpsrekstrar , og hinir veiklyndari í þeirra hópi hafa fengið skell sem þeir eiga skilið að muna lengi .
Og slíkur hefur aumingjaskapur og stirðbusaháttur sjónvarpsins verið við afgreiðslu heimsmeistarakeppninnar á Spáni að enginn reynir að bera í bætifláka fyrir stofnunina , " skrifar H.P .
í Velvakanda í Morgunblaðinu 9. júlí 1982 .
Læknirinn skar upp varnir Meðan útsendingar entust horfði landinn opinmynntur á dýrðina , ekki síst Brasilíumenn sem léku framsækna sóknarknattspyrnu af því tagi sem aldrei hafði sést á Melavellinum .
Kappar á borð við Zico , Éder og Sócrates drógu menn fram á sófabrúnina með tilþrifum sínum .
Ekki þótti húsmæðrum heldur lakara að sá síðastnefndi var bráðhuggulegur og læknir að mennt .
Sérgrein hans var hælsendingar .
Brasilíumenn kjöldrógu Skota í frægum leik í riðlakeppninni , 4:1 þar sem markvörður Skota , Alan Rough , fékk ekki rönd við reist .
Mörgum árum síðar lék Rough með úrvalsliði skoskra íþróttafréttamanna gegn íslenskum blaðamönnum á gervigrasinu í Laugardal .
Í það skiptið hafði hann vit á því að vera í framlínunni .
Eins og Brassarnir voru flinkir að sækja höfðu þeir takmarkaðan áhuga á því að verjast .
Og markvörðurinn , Valdir Peres , var því miður ekki af sömu plánetu og hinir enda varð HM á Spáni svanasöngur hans .
Ítalir gengu á lagið og slógu þá sambendur út í milliriðlinum , 3:2 .
Hetja dagsins var Paolo Rossi , sem gerði öll mörk Ítala , nýsloppinn úr tveggja ára leikbanni vegna veðmálahneykslis .
Hann varð á endanum markakóngur mótsins með sex mörk .
Oft er talað um að Brasilía , árgangur ' 82 , sé besta liðið sem aldrei varð heimsmeistari .
Holland ' 74 og ' 78 hefur einnig verið nefnt í því sambandi .
Fólskubrot aldarinnar Frakkar , með Michel Platini , núverandi forseta Knattspyrnusambands Evrópu , í broddi fylkingar , heilluðu líka heimsbyggðina með hugmyndaríkum leik á Spáni .
Þeir mættu Vestur-Þjóðverjum í einum frægasta leik sparksögunnar í undanúrslitum .
Þeir voru 3:1 yfir í framlengingu þegar þýska seiglan tók sig upp með brambolti og Karl-Heinz Rummenigge og Klaus Fischer jöfnuðu .
Undir rafmögnuðum kringumstæðum höfðu Vestur-Þjóðverjar betur í vítakeppni , " skallaskepnan " ( þ. Das Kopfball-Ungeheuer ) Horst Hrubesch tók að sér að hryggbrjóta frönsku þjóðina .
Leiksins er þó ekki síður minnst fyrir það sem margir kalla fólskulegasta brot sparksögunnar , þegar þýski markvörðurinn , Toni Schumacher , keyrði Patrick Battiston niður með þeim afleiðingum að hann lá meðvitundarlaus eftir á vellinum .
Hryggjarliður brákaðist og þrjár tennur urðu eftir í grasinu .
Dómarinn sá þó enga ástæðu til að dæma brot , aðeins markspyrnu .
Eftir leikinn beit Schumacher höfuðið af skömminni með því að bjóðast til að borga Battiston fyllingarnar , fyrst annað amaði ekki að honum .
Frakkinn var lengi að komast til heilsu .
Síðar bað Schumacher hann þó formlega afsökunar .
Tardelli tekur flugið Vinsældir Vestur-Þjóðverja voru ekki í sögulegu hámarki eftir atvikið og ýmsum þótti þeir fá makleg málagjöld í úrslitaleiknum sem Ítalir unnu eftir japl , jaml og fuður , 3:1 , með mörkum frá Rossi , Marco Tardelli og Alessandro Altobelli .
Markvörðurinn Dino Zoff lyfti HM-styttunni , elstur manna , fertugur .
Fagn Tardellis er með þeim eftirminnilegri í sögunni , man satt best að segja ekki eftir að hafa séð hrærðari mann .
Sitthvað fleira dró til tíðinda á HM 1982 .
Bryan Robson , leikmaður Englendinga , setti met þegar hann skoraði mark gegn Frökkum eftir aðeins 27 sekúndna leik .
Það stóð í tvo áratugi eða þangað til Hakan Sükür skoraði eftir aðeins 11 sekúndur fyrir Tyrki gegn Suður-Kóreu .
Lið Kúveits vakti líka óskipta athygli en það varð fyrir miklu áfalli fyrir fyrsta leikinn gegn Tékkum þegar lukkudýr þeirra , úlfaldi , fékk ekki inngöngu á völlinn .
Leikmenn gyrtu sig þó í brók og héldu jöfnu .
Kúveitar töpuðu illa fyrir Frökkum , 4:1 , en í þeim leik komst prins þjóðarinnar , Fahd Al-Ahmad Al-Sabah , í heimsfréttirnar fyrir að hóta að kalla lið sitt af velli eftir eitt marka Frakka .
Óprúttinn áhorfandi hafði andartaki áður blásið í flautu og slegið aumingja Kúveitana út af laginu og prinsinn kunni þeim gjörningi illa .
Eftir mikla rekistefnu dæmdi dómarinn markið af .
Líkast til eina markið í sögu HM sem þurrkað hefur verið út í mannúðarskyni .
Eins gott að úlfaldinn sat heima , hann hefði ekki höndlað þessa rás atburða .
Diegos þáttur Maradonas Nóg er að hafa eitt nafn um HM í Mexíkó 1986 – Diego Armando Maradona .
Argentínska undrið átti mótið með húð og hári .
Kappinn fór rólega af stað , lét sér eitt mark nægja í riðlakeppninni og hafði hægt um sig í sigri á Úrúgvæ í 16 liða úrslitum .
Eftir það héldu honum engin bönd .
Í fjórðungsúrslitunum gegn Englendingum gerði hann tvö af frægustu mörkum sögunnar .
Það fyrra með dyggilegri aðstoð almættisins en hið síðara af eigin rammleik .
Aldrei hef ég verið jafnsannfærður um að sjónvarpið væri að ljúga að mér og á því augnabliki .
Sá sprettur átti hreinlega ekki að vera hægt .
Ekki er að ástæðulausu talað um " mark markanna " .
Maradona var líka í berserkjaham í undanúrslitunum og skolaði rammvilltum Belgum burt með baðvatninu .
Mörkin í þeim leik voru einnig eftirminnileg , einkum hið síðara .
Varnarmenn Belga voru þar í hænsnalíki – innan um ref .
Aftur voru Vestur-Þjóðverjar komnir í úrslit .
Enginn veit af hverju .
Og aftur krömdu þeir lánlausa Frakka undir fótum sér á leiðinni .
Ætluðu Franz keisari Beckenbauer og menn hans virkilega að gerast boðflennur í veislunni hans Maradona ? Hér um bil .
Argentína krúsaði raunar framan af , mörk frá José Luis Brown og Jorge Burruchaga komu þeim í þægilega stöðu .
Þá bærðu þýsku uppvakningarnir sig .
Karl-Heinz Rummenigge minnkaði muninn og Rudi Völler jafnaði leikinn tíu mínútum fyrir leikslok .
Ég horfði á leikinn með hópi franskra pilta úr ungmennafélaginu Palaiseau og munnsöfnuðurinn var ekki til eftirbreytni á þeirri stundu .
" Merde " lak niður um alla veggi .
Svo mikið varð einum um að höndin hrökk af honum .
Eða var hann einhentur fyrir ? Svona leikur minnið mann stundum grátt .
Frakkarnir gátu ekki fellt sig við þýskan sigur og gengu því af göflunum þremur mínútum síðar þegar Jorge Burruchaga kom Argentínu aftur yfir – eftir snilldarsendingu frá Maradona .
Lærisveinar Carlosar Bilardos héldu út og Maradona lyfti heimsbikarnum og innsiglaði ódauðleika sinn .
Er Maradona bestur ? Margir eru á því að Maradona sé besti knattspyrnumaður allra tíma .
Erfitt er að andmæla því með haldbærum rökum .
Hitt er annað mál að Maradona var klárlega ekki eins góður og landi hans , Lionel Messi , þegar hann var 23 ára .
Hann var á 26. ári þegar hann toppaði í Mexíkó .
Messi á að öllum líkindum enn eftir að toppa sem er ógnvekjandi í ljósi þess að hann gerði 47 mörk í 53 leikjum fyrir Börsunga í vetur .
Maradona skoraði mest 43 mörk á vetri fyrir Boca Juniors í Argentínu en mest 21 mark eftir að hann kom til Evrópu , fyrir Napoli 1987-88 .
Ef við horfum til árangurs þá vann Maradona aldrei Evrópukeppni meistaraliða , eins og helsta mót álfunnar hét þá .
Messi hefur þegar unnið Meistaradeildina í tvígang .
Margir bíða með öndina í hálsinum eftir því að sjá hvað Messi gerir á HM í sumar .
Hann þurfi fyrst að slá í gegn þar áður en samanburðurinn verði raunhæfur .
En fyrst þarf Maradona auðvitað að velja hann í liðið ! Svo er alltaf Pelé ...
Af öðrum sem hrifu heimsbyggðina upp úr skónum í Mexíkó 1986 má nefna frændur vora Dani , sem þreyttu frumraun sína á HM .
Þeir reykspóluðu gegnum riðilinn og unnu meðal annars frægan sigur á Úrúgvæ , 6:1 , en fyrir mótið hafði einhver sparkspekingur lýst því yfir að liðið sem skoraði í tvígang hjá þeim yrði heimsmeistari .
Koma svo , Re-Sepp-Ten ! Ekki fór það samt svo að Danir yrðu þrefaldir heimsmeistarar .
Spánverjar tóku þá til bæna í 16 liða úrslitum , 5:1 , þar sem " Gammurinn " , Emilio Butragueño , gerði fernu .
En Danir , með Michael Laudrup og tófusprenginn og keðjureykingamanninn Preben Elkjær Larsen fremsta í flokki , skemmtu sér og okkur .
Hver man annars ekki eftir slagaranum góða Re-Sepp-Ten ? Annað spútniklið úr riðlakeppninni , Sovétmenn , féll líka úr leik í 16 liða úrslitum í frægum leik gegn Belgum , 4:3 .
Þá kemur viðureign Frakka og Brasilíumanna í 8 liða úrslitum oft upp þegar bestu leiki á HM ber á góma .
Hann var einstaklega vel leikinn og lauk spennunni ekki fyrr en í vítakeppni , þar sem Frakkar höfðu betur .
Í þeim leik skoraði Michel Platini í annarri keppninni í röð á afmælisdaginn sinn .
Vita gagnslausar upplýsingar en fljóta eigi að síður með .
Markakóngur HM í Mexíkó varð Englendingurinn Gary Lineker sem gerði sex mörk í einungis fimm leikjum .
Stjarna hans hækkaði hratt á lofti í kjölfarið .
En HM ' 86 var fyrst og fremst keppnin hans Maradonas .
Snilli hans mun aldrei gleymast .
Ekki heldur hönd Guðs .
