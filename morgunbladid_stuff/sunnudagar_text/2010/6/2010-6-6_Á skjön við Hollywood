Dennis Hopper skapaði sér nafn með því að leika eiturlyfjaneytendur og undarlega utangarðsmenn .
Hopper var aldrei stórstjarna í Hollywood og í raun var hann á skjön við draumaverksmiðjuna .
Þekktustu myndirnar , sem hann lék í , voru Easy Rider eftir Peter Fonda , Apocalypse Now eftir Francis Ford Coppola og Blue Velvet eftir David Lynch .
Hopper lést á laugardag fyrir viku úr krabbameini að heimili sínu í Venice í Kaliforníu .
Hann var 74 ára gamall .
Hopper vakti fyrst eftirtekt árið 1955 fyrir að leika flogaveikisjúkling í læknaþáttaröð , sem hét Medic , og lítið hlutverk í kvikmyndinni Rebel Without a Cause með James Dean í aðalhlutverki .
Árið eftir lék hann í myndinni Giant ásamt Dean og Elizabeth Taylor .
Hann og Dean urðu vinir og Hopper var á uppleið í Hollywood þegar honum lenti saman við leikstjórann Henry Hathaway .
Hopper var ekki sáttur við fyrirmæli leikstjórans og sama senan var tekin áttatíu sinnum áður en leikarinn lét sér segjast .
Hopper sagði síðar að Hathaway hefði sagt sér þegar tökum lauk að hann væri búinn að vera í Hollywood .
Hathaway sagði að Hopper hefði verið hrokafullur ungur leikari sem hefði haldið að hann vissi allt .
Hopper fór til New York en útlegðin varði aðeins í fimm ár .
Eftir 1961 fór hann að fá lítil hlutverk á ný .
Kvikmyndin Easy Rider skipti sköpum .
Peter Fonda leikstýrði og skrifaði handritið ásamt Hopper og Terry Southern .
Efniviðurinn hefði alveg eins getað verið í kúrekamynd , en myndin fjallaði um menn á ferðalagi á mótorhjólum .
Easy Rider fékk verðlaun sem besta myndin í Cannes 1969 .
Myndin var tilnefnd til óskarsverðlauna fyrir besta handritið , en Jack Nicholson var tilnefndur til óskarsverðlauna fyrir leik í aukahlutverki .
Easy Rider gekk þvert á hefðir í kvikmyndagerð og var afsprengi þess uppreisnaranda , sem ríkti á þessum tíma .
Hopper á fullri ferð á mótorhjóli undir laginu Born to be Wild varð ein af táknmyndum þessara tíma .
Og aðstandendum myndarinnar opnuðust ýmsar dyr .
Hann fékk tæpa milljón dollara hjá kvikmyndaverinu Universal til að gera mynd .
Hann mátti gera það sem honum sýndist og fór ásamt hópi hippa til Perú og gerði þar myndina The Last Movie , sem kolféll þrátt fyrir að vera valin besta myndin á kvikmyndahátíðinni í Feneyjum .
Hopper hafði verið veikur fyrir víni fyrir , en nú fór neysla hans á áfengi og vímuefnum á fullt og hann fékk orð á sig fyrir að vera gjörsamlega stjórnlaus .
Hjónaböndin komu og fóru og urðu alls fimm .
Eitt þeirra stóð í átta daga .
Um miðjan níunda áratug tuttugustu aldarinnar fór Hopper í afvötnun .
Þá var hann farinn að neyta þriggja gramma af kókaíni á dag , drekka 30 bjóra auk þess að reykja marijúana og kneyfa Cuba Libre .
" Ég var hræðilega barnalegur á þessum tíma , " sagði hann í viðtali við The New York Times fyrir nokkrum árum .
" Ég hélt að eftir því sem ég hegðaði mér með geggjaðri hætti , þeim mun meiri listamaður yrði ég .
" Árið 1986 lék hann eftirminnilegt hlutverk ískyggilegs glæpamanns í Blue Velvet .
Hann hefur sagt að eftir að hann varð edrú hafi hann aldrei hafnað hlutverki .
Erfitt að vera goðsögn " Það er erfitt að vera goðsögn ef þú deyrð ekki ungur .
Enfants terrible á að kæfa í fæðingu .
Ef ég lifi mikið lengur mun fólk þurfa að segja mér um hvað allt tilstandið snerist því að það er fjandans víst að ég man ekki mikið af því .
" Dennis Hopper eftir komuna úr afvötnun á níunda áratugnum .
Ýmislegt til lista lagt Dennis Hopper var ýmislegt til lista lagt auk þess að leika og leikstýra fjölda mynda .
Hann skrifaði ljóð og málaði snemma á ferlinum .
Einnig stundaði hann ljósmyndun og voru myndir hans gefnar út á bók .
Hopper var einn af fáum repúblikönum í Hollywood , en hann greiddi þó Barack Obama atkvæði sitt .
Hann var fyrst greindur með krabbamein fyrir áratug og meinið tók sig aftur upp í fyrrahaust .
