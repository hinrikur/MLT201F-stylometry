Myndir : Árni Sæberg saeberg@mbl.is Texti : Hugrún Halldórsdóttir hugrun@mbl.is Ég væri til í þennan kjól , þessar leggings verð ég að eignast , ó hvað ég myndi gera margt fyrir þessa skó , " voru á meðal hugsana sem flugu í gegnum höfuðið á mér á tískusýningu PopUp Verzlunar síðastliðinn fimmtudag .
Sýningin var hluti af miðsumarhátíðinni Jónsvöku og fór fram í Listasafni Reykjavíkur .
Þar sýndu þrettán ungir og upprennandi fatahönnuðir mjög svo ólíkar línur sínar , sem náðu að höfða til breiðs hóps áhorfenda , allt frá meðalmönnum til tískuljóna .
Sýningin var " edgy " , en þó ekki svo að gestir sæju hönnunina einungis eiga heima uppi á palli .
Það má segja að þessum ungu hönnuðum hafi tekist að skapa formúlu fyrir einstaklega vel heppnaðri tískusýningu .
Þórey Björk Halldórsdóttir , fatahönnuður og annar skipuleggjenda sýningarinnar , var í skýjunum með heildarútkomuna .
" Við fengum frábærar viðtökur og rosalega góð viðbrögð eftir sýninguna .
Módelin , hönnuðirnir og allir sem komu að þessu stóðu sig eins og í sögu , ég hefði ekki getað fengið betri liðshóp .
" Þórey segir að markmið þeirra hafi verið að koma sem flestu ungu og efnilegu fólki á framfæri , enda væri það í anda Jónsvökuhátíðarinnar .
Þess vegna hafi ekki allir verið þaulreyndir í sínu starfi , svo sem fyrirsæturnar og förðunarfólkið .
Það var þó enginn byrjendabragur á neinu , svo óhætt er að segja að listaheimur okkar Íslendinga eigi einungis eftir að blómstra þegar fram líða stundir .
Frábært framtak hjá PopUp Verzlun og kærkomin sumarleg upplyfting á virkum vikudegi .
Ég bíð spennt eftir næstu tískusýningu .
