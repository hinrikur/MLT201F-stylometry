Því er oft haldið fram að gróður hafi góð áhrif á sálarlíf fólks og sjálf er ég fullviss um að sú er raunin .
Að minnsta kosti er nábýli fólks hér við Goðheimana afskaplega gott og ég efast ekki um að þar hafi gróðurinn einhver áhrif .
Þetta er mjög hlýlegt umhverfi , " segir Hildur Björg Hafstein , íbúi við Goðheima í Reykjavík .
Þau Stefán B. Mikaelsson eiginmaður hennar fluttust í götuna fyrir nokkrum árum þegar þau keyptu sér íbúð í snotru þríbýlishúsi .
Hildur sem ólst upp við Skeiðavoginn vildi halda sig í austurborginni sem Vesturbæingurinn Stefán féllst á eftir nokkra bollaleggingar og er þar alsæll í dag .
" Íbúar í Goðheimum halda ágætlega saman .
Hér eru heimsins bestu nágrannar .
Hefð er fyrir því að halda götugrill seinnipart sumars á hverju ári , þá í kjölfar þess að fólk tekur til í bílskúrunum hjá sér og heldur eins konar flóamarkað þar sem fá má allskonar dót fyrir sáralítinn pening .
Fyrir jólin höfum við Stefán svo gjarnan verið með smá-skemmtun við stóra grenitréð hér í garðinum okkar og boðið gestum og gangandi þá upp á kakó og piparkökur .
Samvera fólks og raunar kynslóðanna er að mínu mati afar góð og raunar mikilvæg .
Fyrstu árin okkar hér í Gnoðarvoginum bjuggu hér á hæðinni fyrir neðan okkur öldruð systkin , Lilja og Guðmundur Jónsbörn , sem nú eru bæði látin .
Milli strákanna okkar , þeirra Stefáns og Baldurs sem þá voru smápattar , og systkinanna var mikil vinátta og þeir gengu út og inn hjá þeim .
Þetta voru kynni sem voru báðum aðilum mikilvæg , vil ég halda , " segir Hildur .
Goðheimar er þar sem heitir Hálogalandshæð og á hæðinni sjálfri er Langholtskirkja .
Úr Goðheimunum er svo aðeins örstutt niður í Laugardalinn sem nú er orðinn alhliða útvistarparadís Reykvíkinga með fjölbreyttri starfsemi .
" Núna er dalurinn orðinn mjög vel gróinn og hefur í raun fengið nýjan svip .
Eldri systkini mín muna eftir dalnum þar sem sáralítill trjágróður sást .
Glæsileg aðstaða hefur verið byggð upp í dalnum góða og krakkar geta sótt þangað æfingar í nánast öllum íþróttagreinum .
Þar eru knattspyrnuvöllur og frábær sundlaug og raunar margt fleira .
Því miður hefur það hins vegar gert á undanförnum árum að æ stærri hluti hans er lokaður eða hefur verið tekinn undir afmarkaða starfsemi , svo sem Fjölskyldu- og húsdýragarðinn og æfingasvæði .
Það lasta ég síst en mér finnst að dalurinn eigi að vera sem allra mest opinn og það er alveg fráleitt að taka hann undir aðra starfsemi en þá sem sameinar fjölskyldur í leik og gleði .
" Hildur telur nýjan borgarstjóra í Reykjavík , Jón Gnarr , sem nú er að taka við , mega láta til sín taka í Goðheimum með ýmsu móti .
Til að létta á umferð í götunni sé í raun nauðsynlegt að hún sé einstefna og gangstétt við götuna ofanvert væri kærkomin framkvæmd .
Hraðahindrun sem sett var upp fyrir nokkrum árum hafi bætt stöðuna og aukið öryggi í þessu barnmarga hverfi að mun en meira þurfi til .
sbs@mbl.is Uppáhaldsstaðir Hildar 1 .
Sólheimaútibú Borgarbókasafnsins er mér afar kær staður í hverfinu .
Ég hef sótt þangað í áratugi .
Þjónustan er fyrsta flokks og safnhúsið er eitt það fyrsta á landinu sem er sérbyggt fyrir þá starfsemi sem þar er .
Bókasafnið sameinar kynslóðirnar betur en flestir aðrir staðir .
Í íþróttastarfið koma einkum börn og svo foreldrar þeirra – en á bókasafninu er fólk á öllum aldri og allir í leit að hinu sama : því sem nærir andann og gleður sálina .
2 .
Héðan frá okkur er síðan alveg örstutt yfir hæðina heim í Skeiðarvoginn þar sem móðir mín býr í húsinu þar sem ég ólst upp .
Við þurfum bara labba yfir hæðina og meðfram Langholtskirkju og þá er maður kominn til mömmu Fyrir krakkana okkar er afskaplega ljúft að geta skotist til ömmu þegar þau langar .
Samvera kynslóðanna er að mínu mati afar góð og raunar mikilvæg .
