Ég hef lesið margar ágætar bækur upp á síðkastið .
Hvarfið eftir Johan Theorin var ágæt , en oflofuð að mínu mati .
Gentlemen of the Road eftir Michael Chabon er sérlega vel skrifuð hasarbók um skrautlega félaga á flakki um Asíu kringum árið 1.000 .
Þrjár bækur fengu að fljóta með í sumarfríið um daginn .
Tvær voru lapþunnir samsærisreyfarar sem henta svo vel á sundlaugarbakkann : The Sign eftir Raymond Khoury og The Chosen One eftir Sam Bourne .
The Sign fjallar um samsæri í tengslum við dularfullt tákn sem birtist á himni við suðurskautið .
The Chosen One fjallar um aðstoðarkonu viðkunnanlegs forseta Bandaríkjanna sem þarf að glíma við drauga fortíðar sem spretta upp á fyrstu dögum valdatíðar hans .
Persónur beggja bókanna eru stereotýpískar og margt er ágætlega gert í þessum bókum , en eftirminnilegar eru þær ekki .
Sú þriðja sem flaut með í fríið var The Company , tólfhundruð síðna sagnabálkur um baráttu CIA og KGB í kalda stríðinu , allt frá Berlín í lok stríðs til síðasta áratugar síðustu aldar .
Höfundurinn , Robert Littell , seiðir fram magnaðar persónur og setur atburði á borð við innrásina við Svínaflóa og valdaránstilraun harðlínukomma í Moskvu 1991 í áhugavert samhengi .
Bókin er skemmtilega byggð og þéttfléttuð auk þess sem höfundur vísar á snjallan hátt í söguna af Lísu í Undralandi gegnum allt verkið .
The Company veitir trúverðuga innsýn í þá blekkingarleiki sem mótuðu helstu heimssögulegu atburði seinni hluta síðustu aldar og það er ekki fyrr en í lokin sem það kemur í ljós hver er svikarinn mikli í röðum CIA .
Frábær bók .
Ég notaði svo tækifærið í London á leiðinni heim til að ná mér í glóðvolgar bækur bestu bresku skáldsagnahöfundanna að mínu mati , þeirra Davids Mitchells og Ians McEwans .
Mitchell er höfundur hinna frábæru bóka Cloud Atlas og Black Swan Green en nýja bókin heitir The Thousand Autumns of Jacob De Zoet og gerist í Japan í lok 18. aldar .
Bók McEwans heitir Solar og fjallar um nóbelsverðlaunahafa og flagara sem á í vandræðum í sínu fimmta hjónabandi .
Þessar tvær eru næstar í röðinni á náttborðinu á eftir nýjustu bók sagnfræðingsins Antonys Beevors , D-Day , en ef hún er á pari við hinar ótrúlegu bækur hans um Berlín og Stalíngrad þá er ljóst að hún verður ekki lengi ólesin .
