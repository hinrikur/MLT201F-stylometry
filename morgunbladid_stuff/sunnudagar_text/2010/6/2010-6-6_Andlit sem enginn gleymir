Eigi ég að vera alveg hreinskilinn hefur útlitið aldrei truflað mig og ég á alls ekki erfitt með að vera innan um fólk .
Eftir aðgerðirnar þurfti ég að fara út í búð með slöngur hangandi út úr nefinu og hálsinum og fyrst ég gat það kinnroðalaust er ekkert mál að umgangast fólk í dag .
Kannski er það kaldhæðni en svona lít ég á málið : Ég var aldrei neitt sérstaklega myndarlegur áður en núna er ég með andlit sem enginn gleymir .
" Það er stutt í húmorinn hjá Rick Bender , 48 ára gömlum Bandaríkjamanni , sem greindist ungur með krabbamein í munni vegna tóbaksnotkunar og missti í kjölfarið helming kjálkans , þriðjung tungunnar og allar tennurnar nema sex .
Þá lamaðist hann að hluta í hægri handlegg vegna krabbameinsins .
" Eins og fólk sér ætti ég að vera undir grænni torfu .
Ég get því ekki annað en verið þakklátur , " segir hann í símasamtali við Sunnudagsmoggann frá heimili sínu í Flórída .
Rick staðfestir að flestum bregði þegar þeir líta hann augum í fyrsta sinn .
" Það er bara eðlilegt , " segir hann .
" Ég er hins vegar mjög jákvæður og opinn að eðlisfari og það hjálpar fólki að venjast mér .
Margir tala um að fljótlega hætti þeir að taka eftir því hvað ég er óvenjulegur í útliti .
Ég veit samt ekki hvort það er satt , sennilega er fólk bara að gera mér til geðs .
Alltént er ég ekki hættur að taka eftir þessu sjálfur – og er ég þó með mér allan sólarhringinn ! " Hann hlær dátt .
Lét undan þrýstingi Rick fæddist í San Diego í Kaliforníu árið 1962 .
Hann byrjaði að nota tyggitóbak tólf ára gamall og segir þrjá þætti hafa legið þeirri ákvörðun til grundvallar .
Í fyrsta lagi nefnir hann þrýsting frá félögunum .
" Nokkrir félagar mínir voru byrjaðir að fikta við reykingar á þessum tíma en foreldrar mínir höfðu frætt mig um skaðsemi þeirra , þannig ég hafði engan áhuga á þeim .
Ég valdi því " skaðlausa kostinn " , eins og munntóbakið var kallað , til að falla inn í hópinn .
" Í öðru lagi tilgreinir Rick hafnabolta .
" Ég lifði og hrærðist í hafnabolta á þessum tíma og munntóbaksnotkun hefur löngum verið mikil innan þeirrar greinar , þó ekki eins mikil og í íshokkíinu .
Þar er munntóbaksnotkun algjör plága .
" Spurður hvers vegna þetta sé slær Rick á létta strengi .
" Það segir sig sjálft , það er ómögulegt að halda á sígarettu meðan menn eru inni á vellinum .
Þess vegna nota þeir munntóbak .
" Í þriðja lagi nefnir Rick auglýsingar í fjölmiðlum .
" Þegar stjörnurnar úr hafnaboltanum og öðrum íþróttagreinum , fyrirmyndir mínar , birtust á skjánum og í blöðum lofsyngjandi munntóbak þurfti ég ekki frekari vitna við .
" Rick var sjálfur liðtækur hafnaboltaleikmaður og var eitt ár á mála hjá atvinnumannaliðinu Los Angeles Angels of Anaheim .
" Það gekk ekki upp .
Ég var ekki eins góður leikmaður og ég hélt , " segir hann hlæjandi .
" En ég spilaði í nokkur ár sem áhugamaður áður en ég veiktist .
" Krabbamein er bara fyrir gamalt fólk Rick ánetjaðist munntóbaki og hélt notkun þess áfram fram á fullorðinsár .
Hann var margoft varaður við skaðseminni en lét það sem vind um eyru þjóta .
" Það er bara gamalt fólk sem fær krabbamein , ekki ég , kornungur maðurinn , " hugsaði hann .
Það fór á annan veg .
" Vorið 1988 varð ég var við lítið hvítt sár á tungunni en velti mér ekki frekar upp úr því í fyrstu , munnangur hafði komið og farið gegnum árin .
Á tímabili hætti ég að finna fyrir sárinu en þegar það kom aftur fyrir jólin og stækkaði ört ákvað ég loksins að fara til læknis .
Það var í mars 1989 .
Læknirinn hristi bara höfuðið þegar hann sá sárið , þannig ég átti ekki von á góðu , " segir Rick Viku síðar lá greiningin fyrir , Rick var með krabbamein í munni og fór beint undir hnífinn .
" Þetta leit ekki vel út í upphafi .
Eftir aðgerðina tilkynntu læknar föður mínum og þáverandi eiginkonu að ég myndi í besta falli lifa í tvö ár til viðbótar .
" Á rúmu ári fór Rick í þrjár aðgerðir að auki vegna sýkingar sem allar gengu vel .
Meinið hafði ekki breiðst út og smám saman komst Rick til heilsu .
" Ég prísa mig sælan .
Lífslíkur fólks sem fær munnkrabba eru 50% eftir fimm ár en hjá körlum yngri en þrjátíu ára eru lífslíkurnar innan við 1% .
" – Innan við 1% ! ! ! ? " Já , skýringin á því er tvíþætt .
Annars vegar þarf þessi tegund krabbameins gott blóðflæði til að breiðast út og fyrir vikið þrífst það vel í ungum líkama .
Í annan stað leita engir seinna til læknis en ungir karlmenn .
Meinið greinist því oft of seint .
" Skornir í strimla Hann ráðleggur fólki að vera á varðbergi gagnvart einkennunum .
Þau eru helst : Munnangur sem ekki fer á tíu dögum , hvítt og rautt , sárindi í hálsi , brjóstsviði og áblástur á vörum .
" Í guðanna bænum látið líta á ykkur ef þið finnið fyrir einhverjum af þessum einkennum .
Því fyrr sem meinið finnst , þeim mun meiri eru lífslíkurnar .
" Rick segir algengt að meinið leiki fólk grátt .
" Raunar má segja að þeir sem lifa krabbameinið af líti verr út en þeir sem deyja af völdum þess .
Það er vegna þess að þegar læknar gera sér grein fyrir því að baráttan er töpuð hætta þeir að gera aðgerðir á fólki .
Þeir skera aftur á móti þá sem þeir telja hægt að bjarga í strimla .
Ég hef hitt ellefu einstaklinga í Bandaríkjunum sem fengu munnkrabba fyrir þrítugt og lifðu af .
Við hliðina á flestum þeirra lít ég bara býsna vel út .
Aðeins fimm þeirra hafa haldið málinu .
Tveir af þessum ellefu eru konur sem báðar fengu krabbameinið vegna reykinga .
" Tuttugu árum síðar er Rick enn að glíma við hliðarverkanir krabbameinsins .
Hann var skorinn upp í fimmta sinn í ágúst síðastliðnum , þar sem sýkingin tók sig upp eftir allan þennan tíma .
Sú aðgerð gekk vel .
" Það munaði bara fimm millimetrum að ég missti það litla sem eftir er af kjálkanum , " segir Rick og þakkar sínum sæla .
Verkefnið valdi hann Enda þótt Rick hafi fundið köllun sína í því að berjast gegn tóbaksnotkun réð tilviljun því að hann kom að þeim málum til að byrja með .
" Yngri bróðir minn , Dave , sem nú er veðurfréttamaður í Sacramento , vann að verkefnum fyrir landlæknisembættið í Washington í tíð George Bush eldri og var beðinn að fjalla um munntóbaksnotkun .
Eina fyrirstaðan var sú að embættið hafði ekki fundið neinn sem hafði lifað af krabbamein í munni .
" Bíðið hægir , " sagði Dave .
" Bróðir minn hefur gert það .
" Þremur dögum síðar var ég kominn á blaðamannafund ásamt landlækni Bandaríkjanna .
Svona eru tilviljanirnar skrýtnar , " segir Rick og hlær .
Allar götur sínar hefur Rick helgað líf sitt forvörnum gegn tóbaksnotkun .
" Hafnaboltasambandið bað mig um að koma og tala við leikmennina , sjónvarpsstöðin Nickelodeon hafði samband og eitt leiddi af öðru .
Það má eiginlega segja að verkefnið hafi valið mig en ekki ég það .
" Í sautján ár hefur Rick ferðast vítt og breitt með fyrirlestur sinn um skaðsemi munntóbaks , aðallega um Bandaríkin og Kanada .
Hann kveðst vera á faraldsfæti að jafnaði í um 110 til 140 daga á ári og heldur þrjá fyrirlestra á dag .
Rick lýsir áhuga á því að koma til Íslands og gleðst þegar ég tjái honum að Íslendingar tali upp til hópa góða ensku .
" Það er eins gott , ég hef nefnilega engin tök á tungumáli ykkar .
" Rick er reiðubúinn að spjalla við alla sem vilja hlusta en hópurinn sem hann talar mest við eru skólabörn á unglingastigi enda eru þau langlíklegust til að ánetjast munntóbaki .
Fyrirlestur hans tekur um 45 mínútur í flutningi og samanstendur af spjalli og slides-myndum .
Þá gefur hann fólki iðulega tækifæri til að spyrja spurninga .
" Ég hvet nemendur til að spjalla við mig , maður á mann , þar sem útlit mitt hefur mikil áhrif á fólk .
Í raun má segja að útlitið sé " tæki " sem ég nota hiklaust til að fanga athygli fólks .
Fólk er forvitið að eðlisfari og þegar það sér mig vill það vita hvað kom fyrir .
Mér hefur verið afskaplega vel tekið og finnst ég ná vel til krakkanna .
Ég tala tæpitungulaust , það er mitt eðli , án þess þó að ganga fram af fólki .
" Markmiðið er að koma í veg fyrir munntóbaksnotkun eða eins og Rick orðar það : Gefa ungmennum eitthvað annað að smjatta á .
" Takist mér að fá einn ungling á dag til að hætta tóbaksnotkun eða ákveða að byrja aldrei hefur mér ef til vill tekist að bjarga lífi hans .
Þannig lít ég á þetta .
" Neyslan hefur aukist Þrátt fyrir baráttu Ricks og fleira fólks hefur neysla munntóbaks aukist í Bandaríkjunum á undanförnum árum .
Rekur hann þá staðreynd meðal annars til laga um reykingabann á veitingastöðum , knæpum og í opinberum byggingum .
" Fólk má hvergi reykja lengur innan dyra , sem er auðvitað jákvætt .
Það breytir hins vegar ekki því að fólk þarf að fá nikótínið sitt og þá er munntóbakið valkostur .
Margir trúa því líka ennþá að munntóbak sé skaðlaust .
" Að sögn Ricks greinast um þrjátíu þúsund Bandaríkjamenn með krabbamein í munni á ári hverju , um 90% þeirra vegna tóbaksnotkunar .
" Baráttan heldur áfram .
Ríkin hafa að vísu mismikinn skilning á þessu vandamáli og verja fyrir vikið misháum upphæðum í forvarnir .
Nú er hart í ári en vonandi bera stjórnmálamenn gæfu til þess að láta það ekki koma niður á forvörnum .
Það er alltof mikið í húfi .
Börn eru upp til hópa skynsöm og vel gefin .
Þetta snýst því bara um að koma upplýsingunum á framfæri við þau .
Geri þau sér grein fyrir skaðsemi tóbaks munu flest þeirra velja að láta það eiga sig .
" 