Vefurinn er öflugur keppinautur prentmiðla , dagblaða , tímarita og bóka sem annarra .
Fyrir því finna útgefendur .
Og vefurinn fetar sig einnig sífellt nær prentmiðlinum .
Því má nú fá bækur " halaðar " niður á létt og læsileg spjöld á augabragði .
Pappírsmarkaðurinn er ekki ósnortinn .
Og þær myllur hans sem óhagkvæmastar eru lokast nú ein af öðrum .
Kannski geta menn loks hætt að hafa áhyggjur af því að skógar séu á undanhaldi í heiminum .
Það ætti að gleðja umhverfissinna , þótt þeir geti ekki þakkað sér " árangurinn " .
Breytir tæknin öllu - eða bara sumu ? Þegar sjónvarp varð til fyrir fáeinum áratugum þóttust spakir sjá að kvikmyndahús myndu óðara leggjast af .
Það varð ekki en eigendur þeirra urðu að laga sig að breyttum markaði og það tókst þeim .
Kvikmyndahús blómstra enn .
Þegar myndspólurnar og síðan hinir nettu diskar , sem enn eru í þróun , komu til sögu tjáðu spakir sig enn og sögðu að nú væri sjónvarpið á útleið .
Nú myndu menn búa sér til eigin dagskrá án utanaðkomandi afskipta .
Vissulega fylgdu þessum nýju tækniundrum breytingar , en útsendingar sjónvarps standa enn föstum fótum .
Hvað með lífslíkur prentmiðla ? Með sama hætti er enn of fljótt að afskrifa prentmiðlana , þótt þeir verði að laga sig að flókinni stöðu , og þeir eru byrjaðir að feta þá slóð , en þurfa hugsanlega að hraða för sinni nokkuð .
Gömul tímarit virðast ætla að lifa veðurham vefsins af sér og ný hafa haslað sér völl .
Þau eru öll að nokkru sérhæfð .
Lúta þau gjarnan öflugri ritstjórn og laða til sín áhugaverða höfunda .
Af handahófi má nefna svo ólík tímarit erlend sem Der Spiegel hið þýska og Spectator hið enska , sem birst hefur vikulega síðan 1828 .
Bæði tímaritin hafa reyndar vefþjónustu við hlið hinnar prentuðu útgáfu .
Bæði ritin koma út í viku hverri upplýsandi og fróðleg og Spectator þar að auki leiftrandi skemmtilegt .
Það þýska liggjandi vinstra megin við miðju stjórnmála heimalandsins en hitt hinum megin miðjunnar .
Hvorugt er þó hreinlínurit og Spectator reyndar með ólíkindatól innanborðs , og þau mörg litrík og neistandi .
Íslenski markaðurinn Íslenski markaðurinn er smár en hann hefur þó átt sín tímarit og sérrit og sum hafa staðið af sér alla storma , og eiga virðulegan sess í þjóðarsögunni .
Ekki þarf að rifja upp nöfn þeirra og ágæti hér .
Svo eru önnur , sem kannski hafa ekki mikla útbreiðslu en gleðja lesendur sína og miðla efni og fróðleik , sem illt væri að glata .
Þannig hefur Páll Skúlason gefið út af þrautseigju tímarit sitt Skjöld , sem er öðruvísi en önnur rit , en tekst undantekningarlaust að læða fyrir augu lesenda sinna efni sem þeir ættu annars ekki kost á .
Tímaritið Þjóðmál er annarrar gerðar eins og nafnið gefur til kynna .
Það er nú á sínum 6. árgangi og hefur hvergi slegið af metnaðarfullri ritstjórn um fróðlegt og íhugunarvert efni .
Málefnalegur þungi þess liggur hægra megin við miðjuna , sem er huggunarríkt , en alkunn er þrálát slagsíða skrafandi og skrifandi stétta á hina hliðina .
Í nýjasta hefti Þjóðmála kennir margra grasa og efnið kemur úr ólíkum áttum .
En tímaritið heldur þræði eins og jafnan .
Björn Bjarnason skrifar beittan pistil um verkefni Sjálfstæðisflokksins á meðan Atli Harðarson kynnir nokkra þætti í hugsun og verkum Karls Poppers með skýrum hætti í knöppum texta .
Vilhjálmur Eyþórsson loftar um þá spurningu hvort refsa beri vinstrimönnum .
Þar er ekki farið eins og köttur í kringum heitan graut .
Höfundur veltir upp þeirri staðreynd að opinber stuðningur við ógnarstefnur kommúnista , sem kostuðu milljóna tugi lífið og kynslóð af kynslóð vonleysi og eymd , er litinn allt öðrum augum en stuðningur við nasista , sem ríktu í Þýskalandi með öllum sínum viðbjóði í hálfan annan áratug .
Það er öðru hvoru verið að rifja upp að núverandi bankastjóri Seðlabankans leit á sig sem Trotskíista og lét hafa eftir sér stórkarlalegar yfirlýsingar um borgarastéttina á meðan núverandi aðstoðarseðlabankastjóri leit á sig sem maóista .
Þetta virðist í blaðaumfjöllun vera merki um litríkan feril .
En hefðu þeir góðu menn á sama aldursskeiði , fullþroskaðir menn , klæðst nasistabúningi og heilsað hvor öðrum með hitlerskveðju , hvað þá ? Hefði það þótt enn litríkara eða hvað ? ( Og auðvitað er það obbólítið litríkt að nú vilji gamla trotskíistinn endilega hafa tíföld verkamannalaun ) .
Hvernig halda menn að þeir Baldur og Konni , umræðuspekingar , sem kunna sér ekki hóf í stórudómum , þegar menn sem þeim er uppsigað við eiga í hlut , hefðu látið ef brúni liturinn hefði birst í Seðlabankanum en ekki sá rauði ? Vilhjálmur Eyþórsson segir í Þjóðmálum : " Skiptir sagan máli ? Skiptir fortíðin yfirleitt máli ? Á ekki að strika alveg yfir hana og byrja upp á nýtt ? Skiptir sú blákalda staðreynd máli að ýmsir þeirra sem nú fara með æðstu völd og embætti í landinu voru þar til fyrir fáeinum árum ákafir stuðnings- og jámenn einhverrar algerustu og miskunnarlausustu kúgunar líkama og sálar sem dæmi eru um í gjörvallri mannkynssögunni , þar á meðal félagar í sérstökum " vináttufélögum " við blóði drifnar harðstjórnir ? " Höfundurinn tekur svo fram að þennan stuðning sé þrátt fyrir allt hægt að skilja og jafnvel fyrirgefa .
En hann setur sinn fyrirvara við hvort einnig sé hægt að gleyma honum .
Glundroði í stjórnsýslunni Enn er í Þjóðmálum grein eftir Björn Jón Bragason sem gerir grein fyrir aðdragandanum að falli Straums-Burðaráss .
Sú lýsing er ekki burðug fyrir íslenska stjórnsýslu og ekki ólíklegt að það kunni að hafa eftirköst .
Minnihlutaríkisstjórn Jóhönnu Sigurðardóttur hafði að sögn greinarhöfundar tekist að lama Seðlabanka Íslands á viðkvæmasta tíma vegna pólitískrar hefndarþarfar og skilið hann eftir í höndunum á lánsmanni frá systurflokki Samfylkingarinnar í Noregi .
Sá þekkti ekkert til mála hér á landi , svo sem vonlegt var .
Er lýsing greinarhöfundar á því öllu einkar dapurleg og ekki síður á hvern veg stjórnsýslan undir hinni nýju stjórn nálgaðist verkefni sitt ráðþrota og rugluð .
Þannig mætti lengi vitna til greina í hinu nýja hefti Þjóðmála og eins í athyglisverða bókadóma tímaritsins .
Og hinu fríska efni fylgir einnig þroskað og sígilt þar sem einn málsnjallasti kennari síðustu aldar , Árni Pálsson prófessor , lifandi goðsögn á sinni tíð , ræðir um lýðræðið og vanda þess .
Fellur þar margt ágætlega að umræðu dagsins , þótt áttatíu ár séu liðin frá ritgerðarsmíðinni .
Ein fáránlegasta dilla sem nú er uppi í stjórnmálaumræðunni er sú að vegna þess sem gerðist í bankaheiminum 2008 , bæði hér heima og erlendis , þá sé nauðsynlegt að kalla saman sérstakt stjórnlagaþing og fylkja þangað froðusnökkum .
Árni Pálsson kveður sér hljóðs um það , reyndar fyrir 80 árum .
Hann segir : " En þá spyr ég : til hvers eru þá allar tillögurnar um breytingar á stjórnarlögum , ef maður má ekki reyna að treysta því , að þekking og siðferðisþrek almennings fari vaxandi .
Ég hygg að oss mundi koma að litlu haldi , þó að vér smíðuðum oss svo fullkomna stjórnarskrá , sem föng eru til , ef tómlæti , siðferðislegt hirðuleysi og pólitísk fáfræði alls almennings á alltaf að vera á sama stigi sem nú .
" Annar prófessor , Sigurður Líndal , fór yfir stjórnarskrármeinlokuna nýlega með skýrum hætti .
Engin ríkisstjórn hefur talað meira í frösum um opna stjórnsýslu en sú sem nú situr .
Engin hefur talað meira um gegnsæi .
Engin hefur talað meira um fagleg vinnubrögð .
Engin meira um heiðarleika .
Engin meira um ábyrgð og engin meira um traust .
Engin ríkisstjórn í manna minnum hefur farið eins illa að ráði sínu í öllum slíkum efnum um það sem hún lofaði að hefja upp til skýja og horfa til í daglegum störfum .
Um það eru dæmin mörg og æpandi .
Henni líður illa í kastljósi veruleikans og leitar því skjóls í leiktjöldum gerviveraldarinnar .
Henni mun ekki takast að fela sig þar .
