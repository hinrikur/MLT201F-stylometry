Neyðarlínu var komið upp á milli Bandaríkjanna og Sovétríkjanna eftir samkomulag sem undirritað var 20. júní árið 1963 , en hún fól í sér " öruggt " beinlínusamband á milli kjarnorkuveldanna tveggja .
Samkomulagið var ekki gert að tilefnislausu , fremur en aðrir mannanna gjörningar .
Þetta var á hápunkti kalda stríðsins og Kúbudeilan nýlega um garð gengin , en líklega hefur aldrei staðið eins tæpt , að það yrði kjarnorkustyrjöld á milli risaveldanna tveggja .
Það var ekki síst vegna þess að það tók sérfræðinga Bandaríkjanna á tólftu klukkustund að beita dulmálslyklinum á þrjú þúsund orða sáttatilboð Nikita Krjúsjeffs .
Loks þegar svarið var tilbúið af hálfu bandarískra yfirvalda , þá hafði borist annað og kröfuharðara sáttatilboð frá Sovétmönnum , þar sem þess var krafist að Bandaríkjamenn tækju niður kjarnaflaugar sínar í Tyrklandi .
Nálægt frostmarki Tildrög málsins voru þau að í september árið 1962 hófu stjórnvöld í Sovétríkjunum og Kúbu að byggja í sameiningu eldflaugapalla á Kúbu , sem hefðu gert þeim kleift að hæfa skotmörk nánast hvar sem er í Bandaríkjunum .
Stjórnvöld í Bandaríkjunum brugðust ókvæða við og nálgaðist kalda stríðið frostmark , sem sést meðal annars á því að Fidel Castro skoraði á sovésk stjórnvöld að verða " fyrri til " að ráðast á Bandaríkin .
En svo fór að samningar náðust bak við tjöldin , Sovétmenn féllust á að taka niður eldflaugakerfið sem komið hafði verið upp , en í samkomulaginu fólst meðal annars að Bandaríkin hétu því að ráðast ekki á Kúbu .
Neyðarlínan , eða " rauði síminn " eins og hann var kallaður , var beinlínusamband á milli stjórnstöðva hersins í risaveldunum tveimur .
Hún var fyrst notuð meðan á sex daga stríðinu stóð , á milli Ísraels og nágrannaríkjanna Egyptalands , Jórdaníu og Sýrlands .
Þá létu risaveldin hvort annað vita af hernaðarlegum aðgerðum , sem annars hefðu getað talist torkennilegar eða ögrandi , en á þeim tíma var skammt á milli flotaherja ríkjanna , annars vegar á Svarta hafinu og hins vegar Miðjarðarhafinu .
Rauði síminn var notaður aftur árið 1971 meðan á stríðinu milli Indlands og Pakistans stóð , árið 1973 er Ísrael átti í stríði við arabaríkin og árið 1974 þegar Tyrkland réðst inn í Kýpur .
Fimm árum síðar var hann notaður er Sovétríkin réðust inn í Afganistan og nokkrum sinnum eftir það í forsetatíð Reagans .
Ómögulegt er að segja til um hvort rauði síminn hafi í raun komið í veg fyrir kjarnorkustyrjöld , en víst er að hann hefur skilað hlutverki sínu og til marks um það er beinlínusambandið enn fyrir hendi , þó tæknin hafi breyst .
Njósnasögur og auglýsingar Rauði síminn hefur einnig komið við sögu í ýmsum njósnasögum , einkum frá dögum kalda stríðsins , þar á meðal í Bond-mynd .
Og það þykir mælikvarði á trúverðugleika frambjóðenda í forsetakosningum vestanhafs hvort kjósendur treysti þeim til að vera á öðrum enda línunnar í rauða símanum .
Til marks um það er að Walter Mondale notaði rauða símann í auglýsingum í forkosningum demókrata árið 1984 .
Þeim var beint gegn mótframbjóðandanum Gary Hart .
Þar sagði að " ógnvænlegasta og þyngsta ábyrgð í heiminum felst í því að taka upp þetta símtól " .
Rauði síminn kom aftur fyrir í auglýsingu Hillary Clinton í forkosningum demókrata árið 2008. pebl@mbl.is 