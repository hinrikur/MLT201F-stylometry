06.50 Vakna við " It ' s your turn " með Ragnheiði Gröndal enda komið að mér .
07.10 Gólfglíma hjá Vidda ...
upphaf að góðum degi en ekki í frekari frásögur færandi enda er fyrsta reglan með slagsmálaklúbbinn að ...
já ...
ekki meira um það ! 08.00 Tvö linsoðin egg og heimagert múslí með mjólk .
Kaffibolli í hvelli og kveðju kastað á heimilisfólkið .
Hjóla til vinnu niður í Bankastræti þar sem ég vinn hjá Íslenskum fjallaleiðsögumönnum .
09.00 Skrifa mig frá reynslu helgarinnar , þegar ég gekk á Hrútfell á Kili með Fjallafólkinu mínu .
Harðduglegum hópi fólks með ástríðu fyrir fjallgöngum , sem fær útrás einu sinni í mánuði .
Skauta yfir pósthólfið og skrifa nokkra .
Undirbý næstu helgi þegar Fjallkonur Íslands stefna á Hvannadalshnúk á sjálfan kvenréttindadaginn , hinn 19. júní .
Sennilega of seint núna að skora á allar konur að slást í hópinn ! 10.00 Stenst ekki mátið , rölti upp á Kaffitár og panta latte í eigið götumál .
Ódýrara og betra fyrir umhverfið .
Tel mig eiga mun auðveldara með að vinna að umhverfisstarfi fjallaleiðsögumanna fyrir bragðið .
11.00 Tannlæknir .
Deyfingu , nei takk ! Gömul fylling boruð upp svo ekkert stendur eftir nema þunnir veggir sitthvorumegin .
Borað gat og skrúfu komið fyrir , fyllt upp og pússað í plan .
Góður á eftir enda kann Elsa Bína sitt fag upp á tíu .
12.00 Lít inn á lager fjallaleiðsögumanna þar sem Sólveig Lára , elsta dóttir mín , er að hefja störf .
Dreg hana út í hádegismat og yfirheyri um helstu mál í lífi unglings .
13.00 Funda stuttlega með Einari Torfa vegna framhaldsdagskrár fyrir fjallgönguhópana okkar en þar er fullt af fólki sem komist hefur á bragðið með fjallgöngur og hve gott það er að láta lofta aðeins í gegnum eyrun á hæstu tindum .
Þetta fólk vill flestallt halda áfram að ganga á fjöll eftir sumarið .
14.00 Sest aftur við tölvuna .
Klára sumt en ekki annað eins og gengur .
Undirbý meðal annars ferð á Sveinstind í Öræfajökli næstkomandi laugardag 19. júní .
Spáin lofar góðu , svo ekki sé talað um leiðina sem ég hlakka mikið til að ganga í fyrsta sinn .
Þetta er á slóðum Sveins Pálssonar , sem þarna áttaði sig , sennilega fyrstur manna í heiminum , á eðli skriðjökla og skrifaði um það fróma ritgerð .
17.00 Hjóla heim og undirbý mig fyrir þriðjudagsþrek fjallafólks , um 30 manna hópur sem ég hef verið með á hverjum þriðjudegi í vetur .
Hittumst við rætur Esju en stefnum fljótlega út fyrir alfaraleið upp á Langahrygg og á slóðir fíla í Búahömrum .
Skemmtilegt , fáfarið og sérstaklega kraftmikil gróðurangan í loftinu .
Róleg ganga í 5,5 km og 450 metra hækkun .
21.00 Rétt missi af fyrstu tónleikum dótturinnar , bassaleikarans Sólveigar Láru , með Pascal Pinon í Háteigskirkju .
Fæ staðfestingu í sms-i að vel hafi gengið .
Kem heim , skelli í mig einum köldum og fæ mér ríkulega af lasagna-afgöngum sem ég úða í mig framan við leik Brasilíu og Norður-Kóreu á plúsnum .
Fjölskyldan kemur heim af tónleikunum .
Yngri systkinin fá sér kvöldhressingu og skríða upp í hjónarúmið .
Hugsa svolítið en ekkert sem er í frásögur færandi , kyssi Huldu mína góða nótt og sofna rétt fyrir miðnætti .
