Þegar rætt er um lýðfræðilegar breytingar á vestrænum samfélögum er yfirleitt talað um breytingu á aldurssamsetningu á þann veg að eldra fólki fjölgar hlutfallslega mikið vegna lækkandi dánartíðni .
Minna er hins vegar rætt um áhrif þessara breytinga út frá hinum endanum séð , börnunum .
Gunhild Hagestad er prófessor í félagsfræði við Háskólann í Agder í Noregi og starfar hjá Nova , norrænni rannsóknastofnun í félagsfræði .
Gunhild vinnur nú að fjölþjóðlegum samanburðarrannsóknum með áherslu á æviskeiðaþróun , öldrun , fjölskyldur og fjölskyldu- og kynslóðatengsl , með sérstaka áherslu á afa- og ömmuhlutverk .
Niðurstöður rannsókna sem gerðar hafa verið á sambandi barna við afa og ömmur eru býsna merkilegar .
Í Bandaríkjunum og Noregi kom í ljós að hartnær helmingur barna á aldrinum 10-12 ára átti enn alla afana og ömmurnar á lífi .
Þá áttu næstum 100% norsku barnanna móðurömmu á lífi en þær eru yfirleitt yngstar af öfunum og ömmunum .
Í Þýskalandi , Englandi , Noregi og Spáni átti þriðjungur á aldrinum 30-40 ára að minnsta kosti einn afa eða ömmu eftir á lífi .
Í Noregi kom í ljós að elsta barnabarnið , þ.e.a.s. manneskja sem enn átti afa eða ömmu á lífi , reyndist 54 ára gamalt .
Yngsti afinn var 34 ára .
Hagestad segir of lítið gert úr þeirri gerbyltingu að nú séu mun fleiri afar og ömmur en barnabörn .
Frjósemi fari dvínandi alls staðar á Vesturlöndum , þó Ísland skeri sig vissulega úr , fólk eignist færri börn og í fyrsta skipti í sögunni eigi fólk nú fleiri afa og ömmur en systkini .
" Það er goðsögn að í gömlu góðu dagana hafi börn alist upp á kné afa og ömmu .
Fyrir hundrað árum voru afar og ömmur barnanna látin .
Áður fyrr átti fólk mun fleiri börn sem þýddi að þegar foreldri var að eignast sitt síðasta barn þá voru elstu börnin sjálf komin með sín eigin .
Þannig áttu foreldrar börn og barnabörn á sama aldri .
Breytingin í dag er því sú að það er ekki lengur nein samkeppni á milli foreldrahlutverksins og hlutverks afa og ömmu eins og áður fyrr , " segir Hagestad .
Heimavarnarliðið til taks Hvaða áhrif hefur þessi gjörbreyting í aldurssamsetningu samfélagsins á líf foreldra , barna og afanna og ammanna ? " Afar og ömmur hafa mismunandi hlutverk eftir stigi velferðarþjónustu þar sem þau búa .
Þar sem er tiltölulega lítill félagslegur stuðningur eins og í Suður-Evrópu verða ömmur og afar gjarnan að barnapíum í fullu starfi sem annast börnin á hverjum degi svo mæðurnar geti unnið úti .
Í Norður-Evrópu og á Norðurlöndunum þar sem er sterkt velferðarkerfi eru fáir afar og ömmur í sömu sporum .
Þau eru fremur mikilvægur stuðningur þegar vandamál koma upp , veikindi eða ferðalög og í norrænum velferðarríkjum er auðveldara fyrir þau að vera til staðar .
Í Suður-Evrópu myndi það þýða að festast í dagforeldrahlutverki sem þau sækjast alls ekki eftir , " segir Hagestad .
Á Norðurlöndum er það þetta stuðningshlutverk sem foreldrum og þeirra eigin foreldrum verður tíðrætt um , nokkurs konar heimavarnarhlutverk afa og ömmmu eins og Hagestad nefnir það .
" Ef það væri ekki fyrir afana og ömmurnar myndi það aldrei ganga upp fyrir unga foreldra að bæði væru útivinnandi .
Í viðtölum segja foreldrarnir að það mikilvægasta sé að vita af því að afi og amma barnanna séu til staðar fyrir þau .
Afarnir og ömmurnar eru líka meira en til í að gegna þessu heimavarnarhlutverki .
" Gagnkvæmur lærdómur " Bandaríski frumkvöðullinn í mannfræði , Margaret Mead , sagði að í samfélagi sem einkenndist af stórstígum félagslegum breytingum yrði eldra fólk að innflytjendum með tímanum .
Í slíku samfélagi er eldra fólki nauðsynlegt að hafa börn og ungt fólk til þess að túlka og kenna sér á samtímann , " segir Hagestad .
Í viðtölum hennar við marga foreldra , börn og afa og ömmur kom greinilega fram að breytingarnar á samfélaginu ganga í báðar áttir .
Samkvæmt því sem fjölskyldurnar segja kennir eldri kynslóðin barnabörnunum hefðbundin störf eða heimilisiðnað .
Börnin kenna þó ekki síður öfum sínum og ömmum nýja hluti .
Ekki þarf að koma á óvart að meðal þess helsta eru nútímalegir hlutir eins og hvernig á að senda smáskilaboð úr farsíma og hvernig eigi að nota netið .
Þá kenna börnin öfum sínum og ömmum nýjasta slangrið og nýjar uppskriftir og matarvenjur .
Hagestad segir þennan gagnkvæma lærdóm vera eldri kynslóðinni mikilvægan .
" Það er auðveldara fyrir eldra fólk að spyrja tólf ára barnabarn hvernig hlutirnir virka heldur en fertugan son , til dæmis .
Barnabörnin hafa meiri þolinmæði og það er ekki eins niðurlægjandi að viðurkenna vankunnáttu sína fyrir þeim .
" Ný kynslóð feðra og afa Hagestad segir að viðtöl sín við fjölskyldur í Noregi bendi til þess að margir núverandi afar komi meira að uppeldi barnabarna sinna en þeir gerðu með sín eigin börn .
Þetta séu menn sem unnu mikið til að sjá fyrir stórum heimilum og voru því ekki mikið heima við .
Þeir fái nú á vissan hátt annað tækifæri með barnabörnin .
Það séu ekki síst föðurafarnir sem halda nánum tengslum við þau .
" Þegar foreldrar skilja þá eru það ekki föðurafarnir sem eiga erfiðast með að halda tengslum við barnabörnin .
Það er mikil pressa á þá frá sonum þeirra að vera barnabörnunum betri afi en þeir voru feður , " segir Hagestad .
Þessir synir eru ný tegund feðra sem eru meiri þátttakendur í uppeldi barna sinna en fyrri kynslóðir og eru aðstoðaðir af bættu félagslegu kerfi norræna velferðarríkisins , t.d. með feðraorlofi .
Hagestad ritar mánaðarlegan pistil í norskt dagblað um kynslóðirnar og samskipti þeirra .
Hún segist fá fjölmargar fyrirspurnir frá fjölmiðlum um þessi efni , viðtöl og ráðleggingar .
" Margir blaðamenn sem hafa samband eru af þeirri kynslóð sem nú er að eignast barnabörn .
Oft spyr ég þá hvort þeir séu nýorðnir afar og þeir hvá yfir því hvernig ég hafi getað vitað það .
Þeir eru forvitnir og eru að reyna að skilja sína eigin reynslu sem afar .
" 