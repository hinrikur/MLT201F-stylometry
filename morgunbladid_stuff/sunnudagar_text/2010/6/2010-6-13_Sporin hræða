Ég hef fengið mig fullsaddan af tilraunum Íslendinga til að byggja upp " ímynd " sína .
Markaðsátök eru skiljanleg þegar fólk vill selja eitthvað – fyrirtæki eða atvinnugreinar – en að gera það í nafni þjóðarinnar , á kostnað þjóðarinnar , finnst mér einfaldlega bjóða hættunni heim á oflátungsskap og blekkingum .
Sporin hræða : Skýrsla sú sem tekin var saman árið 2008 að tilhlutan forsætisráðuneytisins undir stjórn Geirs H. Haarde og ber yfirskriftina " Ímynd Íslands .
Styrkur , staða , stefna " , er sláandi áminning um hvers konar ógöngur ráðamenn koma sér í þegar ætlunin er að sýna þjóðina í " réttu " ljósi .
Nefndina skipuðu áhrifamiklir einstaklingar í samfélaginu auk þess sem 130 manna hópur var kallaður til vegna vinnslu hennar .
Nefndinni var falið að taka sér fyrir hendur að draga fram hver sjálfsmynd Íslendinga væri með það að markmiði að henni væri hægt að hampa .
Niðurstaðan vakti mikla athygli og ánægju flestra enda var Íslendingum og gjörðum þeirra meðal annars lýst með eftirfarandi orðum : Aðlögunarhæfni , þrautseigja , sköpunargleði , óbilandi bjartsýni , úrræðagóðir , framkvæma hið ógerlega , kraftmikil atvinnusköpun , tjáningarfrelsi , öryggi og frelsi til athafna , agaleysi , djörf og óútreiknanleg hegðun , náttúrulegur kraftur .
Þrátt fyrir ánægju margra með þessa einkunnagjöf var til sá hópur sem botnaði ekkert í upphrópunum sem þarna var safnað saman .
Friður , kraftur og frelsi voru hugtök sem notuð voru sem kjörorð eða kjarni verkefnisins en hljómuðu frekar eins og slagorð í jeppa- eða bankaauglýsingu .
Þessi kynningu átti svo að nýta til að vinna lönd á erlendum vettvangi ; kynna Ísland í réttum anda .
Óþarft er að ræða þá minnimáttarkennd sem hefur einkennt málflutning forseta Íslands , Ólafs Ragnars Grímssonar , þegar hann hefur ausið þjóðina lofi ; svo áhugasamur hefur hann verið að koma sjálfum sér og málstað " okkar " á framfæri erlendis .
Í landinu er ólga – ef til vill reiði – sem kraumar undir yfirborðinu og beinist meðal annars að fólkinu sem hefur sóst eftir að leiða lýðinn .
Það veldur mér áhyggjum að þetta sama fólk skuli nota almannafé til að slá ryki í augu útlendinga með því að láta eins og hér sé allt í lukkunnar velstandi .
" Inspired by Iceland " er afkáraleg birtingarmynd hugmynda sem eiga sér litla stoð í raunveruleika venjulegra Íslendinga .
