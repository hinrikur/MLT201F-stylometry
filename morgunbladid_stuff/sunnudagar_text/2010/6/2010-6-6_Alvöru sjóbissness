Sjómannadagurinn verður haldinn hátíðlegur nú um helgina um mest allt land .
Hefur verið haldið upp á daginn frá því undir lok fjórða áratugarins og er hann nú orðinn mikil hátíð , sérstaklega í hinum dreifðari byggðum landsins .
Er hann haldinn fyrsta sunnudag júnímánaðar ár hvert nema þegar hvítasunnudag ber upp á þann dag .
Á þessum hátíðardegi sjómanna er gjarnan keppt í öllu mögulegu , og jafnvel ómögulegu líka , sem tengist hafinu og sjómennskunni .
Reipitog , róðrarkeppni og dorgveiði , allt er þetta eins óaðskiljanlegir fylgihlutir sjómannadags og hangikjöt með uppstúf er jólunum .
Þá er hinn víðfrægi belgjaslagur sívinsæll þar sem tveir keppendur sitja á bómu sem gengur út af bryggjunni og etja kappi þar til annar , eða báðir , bíða holdvotan ósigur á bólakafi í höfninni við mikla kátínu áhorfenda , og vonandi sín sjálfra .
Að keppninni lokinni fallast svo jafnvel svörnustu andstæðingar úr belgjaerjum í faðma og kyrja gamalkunna sjómannasöngva langt fram á rauða nótt á dansiböllum og skemmtunum .
Þess má geta að í Reykjavík hefst Hátíð hafsins á laugardag og stendur hún yfir helgina með fjölbreyttri dagskrá í anda sjómennskunnar .
Á meðal margs annars verður boðið upp á siglingu um sundin og færeyskan dans sem fær að duna á Gömludansaballi í gamla Slippfélagshúsinu við Mýrargötu .
Fiskur hátíðarinnar í ár er karfi og geta gestir gætt sér á honum og öðru lostæti víðsvegar á hafnarsvæðinu .
Ljósmyndarar Morgunblaðsins tóku þessar skemmtilegu myndir af hafnarlífi í Reykjavík og í Hrísey .
