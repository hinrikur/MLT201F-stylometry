Undanfarna mánuði hefur tónlistar- og ráðstefnuhúsið Harpa , sem nú er í byggingu við Austurhöfnina í Reykjavík , orðið ýmsum táknmynd alls þess sem fór úrskeiðis í uppsveiflunni miklu , ímynd þess að Íslendingar hafi tekið svo magnaða gullsótt að ekki séu dæmi um annað í sögu landsins og jafnvel ekki mannkynssögunni .
Gekk svo langt að ýmsir viðruðu þá skoðun sína að rétt væri að láta húsið standa óklárað um aldur og ævi til sannindamerkis um það hvurslags ræflar við værum .
Flestir taka þó væntanlega undir það að rétt sé að horfa til lengri tíma ; að ljúka við húsið og nýta þannig það fé sem þegar hefur verið lagt í það og eins búa tónlist loks verðugan sess eftir áratuga basl við að koma upp sérbúnu húsi til tónlistarflutnings .
Auglýst eftir tónlistarstjóra Samhliða því sem húsið hefur risið hefur verið unnið sleitulaust að því að skipuleggja og tryggja rekstur þess , en ein birtingarmynd þess var að um síðustu helgi var auglýst eftir tónlistarstjóra við húsið .
Þórunn Sigurðardóttir , starfandi stjórnaformaður Ago , félagsins um rekstur Hörpu , segir að undanfarna mánuði hafi mikið verið rætt um það hvernig best sé að haga stjórnun hússins , en upphaflega var lagt upp með það að ráða við það listrænan stjórnanda sem móta myndi listræna dagskrá .
" Á meðan verkið var á vegum Landsbankans var gert ráð fyrir fjármagni í menningarrekstur hússins , þar átti að vera listrænn stjórnandi sem byggja myndi upp listræna starfsemi .
Eftir að verkið færðist í hendur ríkis og borgar breyttist þetta og þar var ekki vilji til að leggja fé í reksturinn og því var lagt upp með að láta húsið standa undir sér .
Þar af leiðandi var ákveðið að fresta því að ráða listrænan stjórnanda að svo stöddu , " segir Þórunn og bætir við að það hafi verið ákveðnar deilur um þessa skipan , en þær séu nú úr sögunni .
" Þetta er auðvitað ekki æskileg staða og ég var búin að finna erlendan stjórnanda sem hafði reynslu af rekstri sambærilegs húss , en menn töldu að það væri ekki góð skilaboð að ráða erlendan stjórnanda eins og fjárhagsstaðan er .
Við ákváðum því að einfalda stjórnkerfið eins og er og taka síðan stöðuna á málum í lok næsta árs og sjá hvernig til tókst .
Tónlistarstjórinn fær mjög mikið vægi í dagskrárgerðinni , en hinsvegar sér framkvæmdastjórinn um allt þetta rosalega flókna fjármagnsbatterí .
" Þórunn segist sátt við þessa niðurstöðu , enda átti hún hugmyndina að því að haga málum svo .
" Við þurfum að sjá hvernig þetta fúnkerar , hugsanlega munum við síðar uppfæra þennan tónlistarstjóra eða bæta við enn öðrum .
Við erum í þeirri stöðu að vera að fara að reka hús en ekki að búa til okkar eigin dagskrá .
Við verðum þó að reka þetta hús af miklum metnaði og það stendur og fellur með því að við séum með gott fagfólk sem tekur vel á móti þeim sem koma inn í húsið og við eigum mjög mikið af fólki sem hefur þessa reynslu .
" Í lok mánaðarins stendur til að halda blaðamannafund þar sem fjallað verður um Hörpu , stöðu framkvæmda og ýmislegt tengt rekstri hússins .
Meðal annars munu arkitektar Hörpu sitja fyrir svörum og Ólafur Elíasson , höfundur glerhjúpsins , útskýra verkið , en hann verður þá kominn upp að verulegu leyti þó glerið sé ekki komið í hann allan .
Á þeim fundi verður tilkynnt um formlegan opnunardag hússins og þó Þórunn vilji ekki gefa þann dag upp núna , segir hún þó að það sé innan við ár í að húsið verði opnað og eins að þegar sé búið að bóka húsið í margvísleg verkefni .
Stóri salurinn sé þannig fullbókaður í átta mánuði frá opnun og talsvert komið af bókunum vegna hinna salanna og ráðstefnusalarins .
Harpa verður fjölnotahús " Við höfum þurft að gæta vel að því að vera með hagkvæmt samningsform fyrir okkur og þá sem vilja koma hingað inn , við megum ekki verðleggja okkur út af markaðnum .
Ég veit alveg hvað íslenskir tónlistarmenn geta borgað og við missum húsið út í vitleysu á nokkrum mánuðum ef við pössum okkur ekki .
Þetta ár hefur verið mjög skrýtið og erfitt vegna þess að við höfum þurft að gera allar fjárhagsáætlanir upp á nýtt , taka ráðgjafasamninga og ýmsa aðra samninga og henda þeim , hlutum sem tilheyra fortíðinni .
Margt af því sem fyrirhugað var með reksturinn var eins og menn væru fljúgandi á ferðinni með himinskautum og það hefur verið mjög mikil vinna að fara í gegnum þær áætlanir og gera þær upp á nýtt .
Annað sem mjög mikil vinna hefur farið í er að sjá til þess að Harpa verði fjölnotahús og þá að gera mönnum grein fyrir því að 80% af viðburðunum í húsinu verða ekki klassík tónlist .
Auðvitað er grunnurinn sá að þetta sé mjög gott tónleikahús fyrir klassíska tónlist , enda erum við með 35 ára samning við Sinfóníuhljómsveitina , en við verðum að láta annað fá svigrúm líka og höfum þurft að gera ákveðnar breytingar til þess að það sé hægt .
" Eins og getið er í upphafi hefur bygging tónlistarhússins farið fyrir brjóstið á mörgum og ýmsir hafa gagnrýnt að haldið skuli áfram með húsið á meðan svo kreppi að í þjóðfélaginu .
Glerhjúpurinn stendur í mörgum og eins er alsiða að menn haldi því að fram að svo dýrt verði að reka húsið að það verði ævinlega baggi á þjóðinni .
Sem dæmi má nefna nýlegt blogg alþingismanns sem heldur því fram að rekstrarkostnaðurinn mun nema yfir 4 milljónum á dag frá ríkinu og 4 milljónum á dag frá Reykjavíkurborg .
Þórunn kannast við að menn hafi haldið slíku og þvílíku fram en það eigi ekki við rök að styðjast .
" Ríki og borg styrkja ekki reksturinn , það sem þau borga næstu 35 árin fer til þess að borga niður lánin af byggingunni sjálfri og að loknum þeim tíma eiga þau þetta mikla hús .
" Þurfum ekki að láta eins og við séum aumingjar " Við myndum eflaust sleppa þessum glerhjúp og líklega líka öllum þeim flotta hljóðbúnaði sem í húsið fer ef við værum að byrja á húsinu í dag en þegar litið er til þess að þjóðir byggja bara svona hús einu sinni á öld held ég að þau gæði og sú hugsun sem hefur verið lögð í þetta hús verði bara mjög hagkvæm þegar upp er staðið .
Hvað glerhjúpinn varðar sérstaklega þá verður eitthvað að vera utan á húsinu og þó við séum blönk þá þurfum við ekki að láta eins og við séum aumingjar .
Ég er sannfærð um það og vona að Harpa færi þjóðinni eitthvað af þeirri gleði sem þetta hrun rændi hana .
Það verður að vera eitthvert ljós við endann á göngunum .
Húsið verður líka óskaplega fallegt , þetta glerverk er einstakt , og það er bara allt í lagi að við byggjum almennilegt hús einu sinni á öld , við þurfum ekkert að skammast okkur fyrir það .
Við eigum afar gróskumikla tónlistarflóru sem hvergi hefur beðið hnekki í hruninu , nema síður sé .
Harpa þarf að taka vel á móti þessu fólki og hún verður líka aflstöð fyrir ráðstefnuhald og ferðaþjónustuna , sem er einn mikilvægasti undirstöðuþáttur í framtíðarhagkerfi Íslendinga .
Það verða því margar vinnandi hendur í kringum Hörpu og því getur hún orðið gríðarlega mikilvæg í atvinnuuppbyggingu höfuðborgarinnar og mikið aðdráttarafl til framtíðar .
Mér finnst óánægjuraddir vegna Hörpu í raun litlar ef miðað við öll stórhýsi í heiminum , öll glæsilegu húsin sem hafa staðið eftir hvort sem það er óperuhúsið í Sydney eða Eiffelturninn eða dómkirkjan í Barcelona .
Deilur um þau hús og mannvirki voru miklu meiri og harkalegri en deilur um Hörpu .
Ef menn halda að það að sleppa því að klára Hörpu hefði fært almenningi meiri peninga á milli handanna þá er það blekking og ekki smart pólitík að halda því fram .
" 