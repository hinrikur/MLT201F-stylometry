Flestir kannast við Þorvald Halldórsson .
Allir við Þorvald á sjó .
Fáir Íslendingar eru tengdir hafinu eins sterkum böndum og þessi djúpraddaði söngvari en á morgun , mánudag , verður einmitt endurútgefin plata frá árinu 1966 , þar sem hann syngur sjómannalög .
En skyldi Þorvaldur einhvern tíma hafa verið á sjó ? Orri Páll Ormarsson orri@mbl.is Þorvaldur Halldórsson er úti á palli við heimili sitt á Selfossi að hreinsa ösku þegar mig ber að garði í glampandi sólskini .
Sunnlendingar eru greinilega ekki búnir að bíta úr nálinni með eldgosið .
Söngvaranum þykir það þó vægt gjald að gjalda fyrir að búa í Paradís á jörð .
" Hér er yndislegt að vera , mikil kyrrð og lífið á allan hátt einfalt .
Það er líka stutt í alla þjónustu , " segir hann þegar við höfum komið okkur makindalega fyrir á pallinum .
" Við hjónin bjuggum áður í blokkaríbúð í Breiðholtinu og vorum að svipast um eftir sumarbústað þegar við duttum niður á þetta hús fyrir sex árum .
Hér get ég vel hugsað mér að vera þangað til ég dey .
" Tilefni heimsóknarinnar er endurútgáfa plötunnar Þorvaldur Halldórsson syngur sjómannalög sem upprunalega kom út árið 1966 .
" Tildrög plötunnar voru þau að ári áður hafði ég sungið inn á tvær fjögurra laga plötur ásamt Hljómsveit Ingimars Eydals , meðal annars lagið Á sjó sem sló rækilega í gegn , " rifjar Þorvaldur upp .
" Eftir það hafði Svavar Gests samband við mig og spurði hvort ég væri ekki til í að gera heila sjómannaplötu .
Mér var það ljúft og skylt enda kominn af sjómönnum á Siglufirði .
" Öll þjóðin þekkir Þorvald Á upprunalega plötuumslaginu gerir Svavar Gests eftirfarandi grein fyrir plötunni : " Þorvaldur Halldórsson var óþekktur söngvari fyrir einu ári .
En þá söng hann lagið Á sjó inn á hljómplötu og síðan hefur þetta lag heyrzt í óskalagaþáttum útvarpsins oftar en nokkurt annað lag , enda hljómplatan selzt í helmingi stærra upplagi heldur en nokkur önnur íslenzk hljómplata .
Nú þekkir öll þjóðin Þorvald .
[ ...
] Slíkar eru vinsældir Þorvaldar að ekkert þótti eðlilegra en að fá hann til að syngja inn á tólf laga plötu eins fljótt og því varð við komið .
Og fyrir valinu urðu að sjálfsögðu lög í sama anda og Á sjó ; sjómannalög .
Sjómannalög hafa löngum fallið í góðan jarðveg hjá Íslendingum og leikur varla vafi á að þessi ágæta plata Þorvaldar Halldórssonar á eftir að hljóta varanlegar vinsældir .
" Þess má geta að hið rómaða lag Á sjó er aukalag á nýju útgáfunni .
Platan mæltist vel fyrir á sínum tíma og var mikið spilað af henni í óskalagaþáttum í útvarpi , einkum Óskalögum sjómanna , af skiljanlegum ástæðum .
Má þar nefna lög eins og Ég er sjóari , Nú hugsa ég heim , Sjómannavalsinn og Sjómannakveðju .
Undirleik annaðist Hljómsveit Ingimars Eydals .
" Stjórnandinn var búinn að spila þessi lög svo oft að hann var farinn að segja : Hér kemur hann Valdi okkar ! " segir Þorvaldur og hlær .
Ætlaði ekki að verða frægur Vinsældirnar komu Þorvaldi í opna skjöldu .
" Ég stefndi aldrei að því að verða frægur .
Ég var að syngja með Hljómsveit Ingimars Eydals í Sjallanum á Akureyri á þessum tíma og leit bara á þetta sem skemmtilega og skapandi vinnu með góðu fólki .
Það var heldur ekki eins og þetta væri vel borgað , ég hafði ekki einu sinni efni á því að kaupa mér bíl á þessum tíma , " segir hann og brosir í kampinn .
Eðli málsins samkvæmt var Þorvaldur í miklu uppáhaldi hjá sjómönnum og fjölskyldum þeirra og er enn .
" Ég finn það vel þegar ég fer út á land á vegum kirkjunnar til að spila og syngja .
Það er útilokað að byrja á öðru lagi en Á sjó .
" Raunar er leitun að þekktara dægurlagi á Íslandi , allir þekkja Á sjó , líka yngsta kynslóðin .
" Fyrir nokkrum árum var ég að koma út úr búð í Breiðholtinu og labbaði framhjá hópi þrettán ára drengja , " segir Þorvaldur .
" Þá heyrist skyndilega sagt djúpri röddu innan úr hópnum : " Á sjó .
" Ég varð steinhissa en ákaflega glaður .
" Lagið hefur fylgt Þorvaldi alla tíð og er í hugum margra órjúfanlegur hluti af honum .
" Ég fékk nóg af laginu á tímabili og ætlaði aldrei að syngja það aftur .
Það þýddi ekkert og ég sættist fljótlega við það aftur .
Í dag bregst ég alltaf glaður við þegar fólk biður mig að syngja Á sjó .
" Kyrjað í klofstígvélum Raunar má gera því skóna að fleiri Íslendingar kannist við Þorvald á sjó en Þorvald Halldórsson .
Hann hlær þegar þetta er fært í tal .
" Örugglega .
Ég hef líka velt því fyrir mér að skrá mig sem " Þorvald Halldórsson á sjó " í símaskránni , sérstaklega eftir að fram á sjónarsviðið kom alnafni minn sem líka er tónlistarmaður .
Ég hef ekki látið verða af því en fékk mér netfangið thasjo@simnet.is , " segir hann .
Th fyrir Þorvaldur , hitt segir sig sjálft .
Á sjó er erlent lag en íslenski textinn er eftir Ólaf heitinn Ragnarsson , skólabróður Þorvaldar frá Siglufirði .
En hefur Þorvaldur einhvern tíma verið á sjó ? " Nei , " svarar hann , stutt og laggott .
" Reyndar fór ég einn túr með síldarbát út á Grímseyjarsund þegar ég var fimmtán ára .
Á útstíminu stóð ég frammi í stafni í klofstígvélum og söng sjómannalög .
Þóttist vera mikil hetja .
Þegar við komum í fjarðarkjaftinn fór hins vegar að gefa á bátinn og þegar komið var í land , sólarhring síðar , þurfti að styðja mig frá borði vegna sjóveiki og sjóriðu , " segir hann og hlær ljúfsárum hlátri .
Mörgum árum síðar keypti stjúpsonur hans trillu í Vestmannaeyjum og plataði Þorvald með sér í róður .
Það fór á sama veg .
Hann varð skelfilega sjóveikur .
" Konan mín varð afskaplega glöð að þetta skyldi ekki ganga .
" Spilaði með ríkissaksóknara Þorvaldur fæddist á Siglufirði árið 1944 .
Hann lærði ungur á klarinett og stofnaði hljómsveit í grunnskóla á Siglufirði ásamt félögum sínum , Valtý Sigurðssyni , núverandi ríkissaksóknara , sem spilaði á harmonikku , Hallvarði Óskarssyni trommuleikara , sem síðar lamdi húðir með Lúdó , og Sigurði Daníelssyni píanóleikara .
" Eitt lagið sem við spiluðum var Kansas City með Fats Domino .
Ég réð hins vegar ekki við klarinettupartinn á þessum tíma og söng hann bara í staðinn .
Þannig hófst eiginlega söngferill minn fyrir hreina tilviljun , " segir Þorvaldur og brosir .
Sumarið 1960 , þegar Þorvaldur var á sextánda ári , ámálguðu liðsmenn vinsællar hljómsveitar á Siglufirði , Fjórir fjörugir , það við hann að hann myndi syngja með þeim .
Þorvaldur lét ekki segja sér það tvisvar .
" Ég var upp með mér að fullorðnir menn vildu fá mig til að syngja með sér í helstu samkomuhúsum bæjarins , Hótel Höfn og Alþýðuhúsinu , og sló að sjálfsögðu til .
Þetta var frábært sumar , ég vann á síldarplani á daginn en fékk að fara heim um sjöleytið til að búa mig undir dansleikina .
Þannig gekk þetta vel flesta daga vikunnar .
" Spurður hvort enginn hafi gert athugasemd við aldur hans svarar Þorvaldur neitandi .
" Ég fór að fara á böll fjórtán ára og var svo stór að ég var aldrei spurður um aldur .
" Aðalgatan logaði í slagsmálum Vinsælt var að spila nyrðra á þessum árum og Þorvaldur minnist þess að Guðmundur Ingólfsson hafi meira að segja komið og leikið fyrir dansi í Alþýðuhúsinu .
Með í för var Einar Júlíusson sem söng hástöfum íklæddur stuttbuxum .
Mikið fjör var á Siglufirði enda síldarævintýrið í algleymingi .
" Það var frábært að vera á Siglufirði á þessum árum , það var ósvikin spenna og rómantík í andrúmsloftinu .
Það var margt aðkomufólk að vinna við söltunina og stelpurnar gátu gert strákana vitlausa .
Maður gat hæglega orðið skotinn í nýrri stelpu á hverjum degi , þannig lagað séð , " segir hann hlæjandi .
Hann man líka eftir erlendum sjómönnum í landlegum sem fylltu bæinn á daginn .
" Þeir voru jafnvel búnir að vera vikum saman úti og komu skyndilega inn í fullan bæ af konum .
Heimamenn höfðu ekki alltaf skilning á þessu og fyrir kom að aðalgatan logaði í slagsmálum .
" Löngu síðar flutti Þorvaldur til Vestmannaeyja og þekkti sig strax þar .
" Vertíðarstemningin var mjög hliðstæð í Eyjum enda þótt engin væri síldin .
" Haustið 1960 settist Þorvaldur á skólabekk í Menntaskólanum á Akureyri og hélt áfram að dufla við tónlist .
Eftir hálft annað ár hætti hann í MA og fór að læra rafvirkjun .
Á þeim tíma söng hann með hljómsveit Hauks Heiðars á Hótel KEA .
Hið mæta menningarhús Sjallinn kom til sögunnar á þessum árum og haustið 1964 bauð Ingimar Eydal Þorvaldi að ganga til liðs við hljómsveit sína sem hafði fast aðsetur í Sjallanum .
Þorvaldur lét ekki segja sér það tvisvar .
" Það gekk ljómandi vel hjá okkur , bullandi aðsókn og mikið fjör .
Við pikkuðum vinsælustu lögin upp úr Radio Luxembourg og gerðum jafnvel okkar eigin útsetningar .
Ég er dimmraddaður og gat fyrir vikið ekki sungið eins og Paul McCartney , þannig að við þurftum að laga sum lögin að því .
Akureyringar vöndust því fljótt og stundum voru þeir búnir að venjast okkar útsetningum áður en þeir heyrðu þá upprunalegu , " segir hann .
Leiftrandi músíkalskir Ingimar og Finnur Eydal voru sem frægt er leiftrandi músíkalskir og Þorvaldur segir það hafa verið unun að fá að kynnast og vinna með þeim .
Fleiri góðir voru þarna , svo sem Vilhjálmur heitinn Vilhjálmsson , Grétar Ingvarsson og Andrés Ingólfsson , sem allir voru góðir söngvarar .
Þeir sungu því oft fjórraddað .
" Villi var tenórinn og ég á botninum og hinir tveir þar á milli .
Það vakti undrun hvað þetta var framsækið .
" Síðar gengu söngkonurnar Erla Stefánsdóttir og Helena Eyjólfsdóttir til liðs við sveitina og eftir það voru gjarnan sungnir dúettar .
Bandarísk lög voru áberandi .
" Villi bar mesta ábyrgð á því .
Hann var skemmtilega öðruvísi tónlistarmaður .
Villi var alinn upp á Miðnesheiðinni og var fyrir vikið með hillbilly og kántrí í blóðinu .
Hann spilaði líka á rafmagnsbassa sem þekktist ekki á Íslandi á þeim tíma .
" Þegar Vilhjálmur hætti í hljómsveitinni ári síðar tók Þorvaldur við bassanum .
" Ég spilaði svolítið á gítar og Villa þótti blasa við að ég tæki við bassanum .
Ég var ekki viss en lét mig hafa það .
Bræðurnir fóru sjaldan troðnar slóðir þegar þeir voru í ham , þegar Finnur fór að blása Benny Goodman og Ingimar að spila Oscar Peterson á píanóið spilaði ég bara með eftir tilfinningunni , " segir Þorvaldur hlæjandi .
Þorvaldur lærði bæði rafvirkjun og húsasmíði enda var honum alltaf sagt að eitthvað yrði að taka við þegar tónlistinni sleppti .
" Það snerist eiginlega við , " segir hann .
" Ég vann lengi sem húsasmiður en varð að hætta fyrir um áratug vegna slitgigtar .
Þá var ég svo heppinn að fá vinnu við tónlistarflutning innan þjóðkirkjunnar og hef verið þar í fullu starfi síðan .
" Kirkjubjöllur séra Jónu Starf Þorvaldar felst í því að fara milli kirkna og stjórna tónlistarflutningi , auk þess sem hann spilar mikið og syngur fyrir eldri borgara .
Eiginkona Þorvaldar , Margrét Scheving félagsráðgjafi , hefur starfað mikið innan kirkjunnar sem sjálfboðaliði með bónda sínum og samdi meðal annars vinsælt lag við sálminn Drottinn er minn hirðir .
Í um áratug hefur Þorvaldur líka tekið þátt í helgihaldi í Kolaportinu einu sinni í mánuði , að undirlagi sr. Jónu Hrannar Bolladóttur .
" Það er mjög skemmtilegt .
Ég mæti alltaf heldur fyrr og spila fyrir gesti , Jóna Hrönn kallar mig kirkjubjöllurnar sínar , " segir Þorvaldur sposkur .
Hann stendur einnig fyrir gospelkvöldi fyrir heimilismenn í Hátúni 10 og hefur sú dagskrá með tímanum þróast yfir í kvöldvöku með trúarlegu ívafi .
" Það er gríðarlega gaman að taka þátt í þessu enda tilgangurinn að rjúfa einangrun hjá fólki .
Það er magnað að sjá það gerast .
Þetta fólk er upp til hópa orðið vinir mínir og margir syngja með mér .
Aðrir segja brandara .
" Þorvaldur gerir víðreist í starfi sínu og kveðst hafa þurft að koma sér upp dagbók .
" Þegar ég var að smíða mundi ég bara hvenær ég átti að syngja en þegar ég gleymdi einu sinni að syngja við jarðarför fékk ég mér dagbók .
Ég hef ekki misst af bókun síðan .
" Þorvaldur er orðinn 65 ára en engan bilbug er á honum að finna .
Hann er enn að semja lög og texta og ætlar að helga líf sitt tónlistinni meðan kraftar duga .
" Það er engin spurning .
Og hvers vegna ætti ég ekki að gera það ? Sjáðu bara Bítlana sem eftir lifa og Rollingana .
Þeir eru eldri en ég , " segir Þorvaldur sem lætur Sjómannadaginn vitaskuld ekki líða án þess að hefja upp raust sína .
Hann hlakkar sérstaklega til tónleikanna að þessu sinni enda verða þeir á fornum slóðum – á Siglufirði .
Barn síns tíma Endurútgáfa plötunnar Þorvaldur Halldórsson syngur sjómannalög leggst ágætlega í söngvarann .
Hann viðurkennir þó að hann beri blendnar tilfinningar í brjósti .
" Þegar þeir hringdu frá Senu og spurðu hvort þetta væri ekki í lagi mín vegna svaraði ég játandi .
Ég hef hins vegar lítið hlustað á og flutt þessi lög í seinni tíð og dró gömlu plötuna því fram , " segir hann og fitjar upp á nefið .
" Þetta er að mörgu leyti vel gert hjá okkur en það leynir sér ekki að platan er barn síns tíma .
Ég fór hins vegar að æfa sum lögin upp til að hafa á takteinum og hef aðeins verið að syngja þau fyrir eldri borgara .
Fólk hefur verið mjög þakklátt enda eru miklar minningar tengdar þessum gömlu lögum .
Sumir segjast yngjast upp og aðrir segja þetta gefa sér gríðarlega mikið .
Ég hef mikið verið spurður hvort ekki sé til diskur með þessum gömlu sjómannalögum og núna get ég loksins svarað því játandi .
Það er ánægjulegt .
" Tímarnir breytast og mennirnir með og Þorvaldur segir suma textana á plötunni sér alls ekki að skapi í dag .
" Sumir þeirra eru of dapurlegir fyrir minn smekk , eins og Nú hugsa ég heim og Á leið frá þér .
Þetta eru blúsaðir , angurværir textar sem ég vil síður syngja í dag .
Ég vil hafa meiri gleði í þessu .
" 