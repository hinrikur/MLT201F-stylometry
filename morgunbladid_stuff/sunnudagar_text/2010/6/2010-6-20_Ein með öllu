CrossFit er æfingakerfi sem nýtur vaxandi vinsælda meðal íþróttaiðkenda hér á landi sem og annars staðar í Evrópu og í Bandaríkjunum .
Segja má að opnun æfingaaðstöðu fyrir CrossFit í Sporthúsinu í Kópavogi haustið 2008 hafi markað upphafið að útbreiðslu þessa æfingakerfis , en áður höfðu þó einhverjir hér á landi æft CrossFit og sumir jafnvel árum saman .
Að minnsta kosti fimm CrossFit-stöðvar eru starfræktar á Íslandi en þær sinna hins vegar CrossFit í misríkum mæli .
Sumar eru eingöngu með staka tíma en aðrar bjóða upp á fjölmörg námskeið og tíma í hverri viku .
Erfitt er að segja til um hversu margir virkir CrossFit-iðkendur eru hér á landi en áætlað er að það séu um 500-600 manns .
Að búa sig undir hið óþekkta Upphafsmaður CrossFit heitir Greg Glassman en hann gefur einnig út the CrossFit Journal , tímarit sem kemur út á netinu , þar sem finna má ýmsan fróðleik um æfingakerfið .
Hugmyndin á bak við CrossFit var að hanna kerfi sem byggi fólk undir hið óþekkta .
Markmiðið var að koma fólki í líkamlegt og andlegt form sem gerði það hæft til að takast á við áskoranir lífsins , hvort sem væri í leik eða starfi , og auka þannig lífsgæði þess og heilsu .
Til að ná því markmiði þótti þurfa kerfi sem byggðist á breiðum grunni .
Því var litið til allra íþrótta og líkamlegra verkefna og skoðað hvaða hæfni þyrfti til að standa sig sem best í þeim .
Tíu atriði þóttu skipta þar mestu máli og það eru súrefnisvinnslugeta líkamans , þrek , styrkur , liðleiki , afl , hraði , samhæfing , nákvæmni í hreyfingum , snerpa og jafnvægi .
Í CrossFit er markmiðið aðalatriðið og er þjálfurum veitt nokkurt frjálsræði til að meta og prófa sig áfram í að finna æfingar sem best ná fram því markmiði .
Þar af leiðandi er CrossFit á einum stað ekki endilega það sama og á öðrum .
Sérstaða CrossFit er fólgin í því að þar sérhæfir fólk sig ekki , heldur gengur það út á alhliða líkamshreysti .
Stundum er sagt að með CrossFit verði maður aldrei bestur í neinu en alltaf í efstu tíu sætunum .
Crossfit er ætlað öllum , óháð aldri , kyni eða líkamlegu ásigkomulagi , jafnt afreksfólki sem kyrrsetumönnum og -konum .
Eingöngu er unnið með náttúrulegar hreyfingar líkamans og æfingarnar miðast við að vinna með sem flesta vöðva í einu .
Fólki er einnig kennd tæknin á bak við æfingarnar og að beita líkamanum rétt , bæði til að fyrirbyggja meiðsli og stuðla að hámarksafköstum .
Allar æfingar má aðlaga að getu hvers og eins , t.d. með því að minnka þyngdir , fækka endurtekningum eða stytta æfingatíma .
Frammistaðan mæld og skráð Æfingarnar eru aldrei eins heldur blandað saman með mismunandi hætti hverju sinni til að koma í veg fyrir stöðnun og hvetja líkamann til framfara .
Þú veist aldrei hverju þú átt von á þegar þú kemur á æfingu .
Á hverri æfingu er frammistaða þátttakenda mæld og skráð , til dæmis tími , fjöldi endurtekninga eða þyngdir .
Þetta er talið gera æfingarnar skemmtilegri og vera hvetjandi þar sem fólk taki betur á þegar frammistaðan er mæld .
Þetta auðveldar einnig þjálfurum og þátttakendum sjálfum að fylgjast með árangri og framförum .
Hinn breiði grunnur æfingakerfisins og ákafinn sem skapast á æfingum verður til þess að fólk kemst í betra form hraðar en ella .
Kappsamt íslenskt CrossFit-fólk Mikið er lagt upp úr keppnisandandum í CrossFit og fyrstu CrossFit-leikarnir á Íslandi voru haldnir fyrir tæpu ári síðan .
Þá unnu þau Annie Mist Þórisdóttir og Sveinbjörn Sveinbjörnsson sér rétt til þátttöku á heimsleikunum í CrossFit í Kaliforníu , sem haldnir voru í júlí í fyrra .
Þar varð Annie í 11. sæti í kvennaflokki og Sveinbjörn í 15. sæti í karlaflokki .
Þetta var í þriðja skiptið sem leikarnir voru haldnir .
CrossFit-leikarnir í ár fóru fram helgina 27.-28. mars .
Breytt fyrirkomulag veldur því að sigurvegarnir að þessu sinni unnu sér rétt til þátttöku á Evrópuleikunum í Svíþjóð .
Tólf Íslendingar lögðu leið sína þangað núna í maí , þeir sem lentu í fimm efstu sætunum í hvorum flokki fyrir sig og sigurvegararnir frá því í fyrra , þau Annie og Sveinbjörn .
Íslendingarnir stóðu sig með prýði á leikunum úti og unnu þrjú þeirra sér þátttökurétt á heimsleikunum í Kaliforníu í júlí , Annie , Sveinbjörn og Jenný .
Dæmigerð CrossFit-æfing Hver æfing er oftast um sextíu mínútur .
Byrjað er á 15-25 mínútna fjölbreyttri og krefjandi upphitun .
Því næst er 10-15 mínútna tæknihluti eða lyftingar og síðan er púlað í 5-25 mínútur .
CrossFit nýtir ólympískar lyftingar , fimleikaæfingar og almennar leikfimiæfingar .
Æfingunum má gróflega skipta í þrjá flokka .
Fyrst eru það lyftingar s.s. með handlóðum , stöngum , þungum boltum og ketilbjöllum .
Næst eru líkamsæfingar , þ.e. æfingar með eigin líkama , s.s. kviðæfingar , armbeygjur , upphífur og hnébeygjur .
Síðast en ekki síst eru þolæfingar s.s. hlaup , róður , sipp og hopp .
Afgangstíminn fer svo í teygjur og slökun .
Undirbúningur fyrir lífið Birgir Hrafn Hafsteinsson , CrossFit-þjálfari hjá CrossFit Sport , segir tilganginn með æfingakerfinu vera að gera fólk líkamlega hæft til að takast á við sitt daglega líf og gera það sem því langar að gera .
Einnig hjálpi æfingakerfið fólki að halda í eðlilega virkni og hreyfigetu líkamans , fyrir utan allt hitt sem hreyfing geri fyrir fólk .
Hann segir að CrossFit sé í raun samansafn af mörgum íþróttagreinum .
" Öllu því besta er safnað undir einn hatt og blandað saman og það gerir CrossFit frábrugðið öðrum íþróttum og annarri líkamsrækt .
CrossFit gengur út á að koma fólki í form á breiðum grunni og snýst alls ekki um sérhæfingu .
Fjölda æfinga og íþróttagreina á óteljandi mismunandi vegu þannig að iðkandinn er stöðugt að takast á við nýjar áskoranir .
Þannig búum við fólk best undir þær líkamlegu og andlegu áskoranir sem lífið leggur fyrir okkur .
" Aldrei verið í betra formi Birgir Hrafn var í boltaíþróttum framundir tvítugt og eftir það í almennri líkamsrækt , hlaupum og útivist .
Sumarið 2008 byrjaði hann að æfa CrossFit eftir að Leifur Geir bróðir hans , sem líka er CrossFit þjálfari og stofnandi CrossFit Sport , kynnti hann fyrir því .
" Mig langaði að prófa eitthvað nýtt í líkamsræktinni og leist vel á fjölbreytnina og áherslurnar í CrossFit , sérstaklega með tilliti til þess hversu mikið er lagt upp úr tækni og góðum stórum hreyfingum á öllum helstu liðamótum .
Ég ákvað svo að byrja að þjálfa um áramótin 2008/2009 þar sem fyrirtækið hans Leifs hafði stækkað og hann vantaði aðstoð .
Ég hafði líka alltaf haft áhuga á þjálfun frá því ég þjálfaði körfubolta fyrir nokkuð mörgum árum .
" Birgir Hrafn segir enga spurningu vera um að CrossFit hafi skilað sér árangri og segist aldrei hafa verið í betra formi .
Fólk reynir á getu sína Daði Rúnar Pétursson CrossFit-iðkandi heyrði fyrst af CrossFit í gegnum félaga sinn sem stundaði nám við HR þar sem Leifur Geir var að kenna .
Hann byrjaði að æfa hjá CrossFit Sport í nóvember 2008 .
Fyrir þann tíma æfði Daði Rúnar skvass og lyfti en fannst hann vera orðinn staðnaður í þeirri líkamsrækt , langaði að prófa eitthvað nýtt og CrossFit hljómaði áhugavert í hans eyrum .
Hann segir mikinn mun vera á CrossFit og því sem hann æfði áður .
Skvass hafi verið skemmtilegt og hjálpað honum að byggja upp þol en Crossfit sé allt annað og taki á miklu fleiri þáttum .
" Það má segja að CrossFit sé samansafn af öllu því besta sem boðið er upp á í heimi íþrótta .
Það veitir manni þol , styrk , snerpu , liðleika , og þá er ég ekki bara að tala um hlaupaþol heldur vöðvaþol , það er maður getur gert margar endurtekningar af hverri lyftu .
" Hráfæði og rétt hlutföll Daði Rúnar segist æfa sex sinnum í viku og að meðalæfingin sé um klukkutími og korter .
" Það er einmitt einn af kostunum við CrossFit að þetta tekur ekkert það langan tíma , ég var stundum alveg þrjá tíma í ræktinni í einu þegar ég var að lyfta .
" Hann segir æfingarnar mismunandi eftir áherslum en allt snúist þetta um fjölbreytileika .
" CrossFit er rosalega fjölbreytt , t.d. getum við í einni viku verið að taka fyrir lærvöðvana og næstu viku bak og handleggi .
Við lyftum , hoppum , hlaupum , sippum , róum , hífum , köstum ...
" Sérstakt mataræði fylgir CrossFit og að sögn Daða er fólk hvatt til að taka upp annað hvort Zone eða Paleo mataræði .
" Paleo er hráfæði en Zone gengur út á að halda jöfnu hlutfalli milli próteina , kolvetna og fitu .
Ég er á Zone mataræðinu með Paleo ívafi .
Ég borða til dæmis mikið af óunnum kjötvörum og lítið af unnum mat yfir höfuð , en svo eru svindl-dagar á laugardögum , Zone-mataræðið leyfir það .
" Í fyrstu átti hið breytta mataræði aðeins að vera tímabundið en að sögn Daða Rúnars varð ekki aftur snúið eftir að hann hafði fundið hversu góð áhrif aukin hreyfing og breytt mataræði hafði á hann og hefur hann haldið sig við það síðan .
Daði Rúnar segir CrossFit hafa skilað sér miklum árangri sem sýni sig helst í auknum styrk , bættu þoli og meiri snerpu , svo hafi hann einnig grennst töluvert .
Hann svarar því svo hiklaust hvort CrossFit sé fyrir alla .
" Já , því þú getur skalað æfinguna niður í það sem þú treystir þér til að taka .
Þú getur sniðið hana að þínum líkamsburði , til dæmis er fólki sem á erfitt með upphífur boðið að nota teygjur til hjálpar , en þó er fólk að sjálfsögðu hvatt til að reyna á getu sína , " segir hann .
Gagnrýni á CrossFit Sú gagnrýni sem komið hefur fram á CrossFit æfingakerfið hefur til dæmis beinst að því að þar sé verið að æfa við hátt mjólkursýruálag sem auki líkurnar á meiðslum .
Birgir Hrafn segir það rétt að stundum séu CrossFit-æfingar gerðar við hátt mjólkursýruálag , enda sé það einn þáttur þess að vera í góðu formi og nauðsynlegt í mörgum íþróttagreinum að geta unnið við mikla mjólkursýru .
Líkur á meiðslum séu ekki miklar á meðan tækni og líkamsbeiting sé í góðu lagi .
" Þess vegna leggjum við í CrossFit Sport mikla áherslu á tækni og líkamsbeitingu .
Það skilar sér í lágri meiðslatíðni , margfalt lægri en t.d. í langhlaupum og boltaíþróttum .
" Einnig hefur verið sett út á fjölda endurtekninga í æfingum , að í CrossFit sé of mikið verið að vinna við efri getumörk og að CrossFit-fólki sé talin trú um að það sé svo fært í flestan sjó .
Þetta vill Birgir Hrafn ekki skrifa undir .
" Við hjá CrossFit Sport teljum engum trú um slíkt , né hvetjum við nokkurn mann til að takast á við neitt það sem getur stefnt heilsu hans í hættu .
Það sem við gerum hins vegar eins vel og við getum , er að búa þá sem æfa hjá okkur undir fyrirsjáanlegar jafnt sem ófyrirsjáanlegar áskoranir lífsins , þannig að ef fólk lendir í krefjandi áskorunum eigi það góða möguleika á að sigrast á þeim og komast heilt frá þeim .
Fyrir sérhæfðar áskoranir eins og Laugavegshlaupið eða annað í þeim dúr hvetjum við fólk eindregið til að leita til fagaðila með reynslu af slíku .
" Að sögn Birgis Hrafns er fjöldi endurtekninga í CrossFit í langflestum tilfellum sambærilegur við aðrar tegundir líkamsræktar .
Í púlhluta æfinganna séu endurtekningarnar yfirleitt á bilinu 10-30 í einu og fjöldi þeirra alltaf í öfugu hlutfalli við þær þyngdir sem notaðar séu , það er að ef endurtekningarnar séu fleiri þá sé þyngdin minni .
" Það er lykilatriði í allri þjálfun að hver og einn fái álag við sitt hæfi og við gerum það með því að skala æfingarnar til eftir líkamsástandi þeirra sem æfa hjá okkur .
" Sífellt fleiri rannsóknir sýna að vinna við efri getumörk í stuttan tíma með stuttum pásum á milli sé umtalsvert árangursríkara en að malla í langan tíma undir litlu álagi , að sögn Birgir Hrafn .
" Þetta er með öðrum orðum lykillinn að þeim góða árangri sem fólk nær í CrossFit .
Sem fyrr er það lykill að öryggi og heilbrigði iðkenda að þeir nái góðum tökum á tækni og réttri líkamsbeitingu áður en farið er á fullt og út á það gengur öll ábyrg þjálfun , hvort sem er í CrossFit eða annars staðar .
Ávinningur þeirra sem æfa CrossFit felst ekki eingöngu í betra formi , heldur sömuleiðis í aukinni hreyfigetu og lipurð .
Slíkur ávinningur kemur fyrst og fremst með því að gera æfingarnar rétt , hvort sem álagið er mikið eða ekki .
" En er CrossFit fyrir alla ? Sumir eru á öndverðri skoðun .
Þá er til dæmis átt við fólk sem komið er á efri ár eða á við einhver líkamleg vandamál að stríða .
Birgir Hrafn segir þá skoðun byggjast á rangri hugmynd um CrossFit sem þjálfunaraðferð .
" CrossFit er samansafn alls konar íþróttagreina og æfinga sem fólk á öllum aldri , með ýmis konar líkamlega kvilla og vandamál stundar að staðaldri , " segir hann .
" Það að CrossFit henti ekki eldra fólki er því einfaldlega rangt , ef eitthvað er þarf þessi aldurshópur meira á CrossFit þjálfun að halda en nokkur annar .
Það er hins vegar okkar sem þjálfara að aðlaga álag og hreyfingar að því sem hver og einn ræður við og leggja ekki það sama á alla óháð líkamsástandi , meiðslasögu , heilsufarssögu , aldri eða öðru .
Á þetta leggjum við gríðarlega mikla áherslu hjá CrossFit Sport .
Hjá okkur æfir fólk á mjög víðu aldursbili ( 14-69 ára ) og hefur það náð mjög góðum árangri í því að bæta lífsgæði sín , t.d. losnað við háþrýsting , lækkað kólesteról og náð sér á strik eftir ýmis meiðsli .
" 