Geir Kristinn á ættir að rekja í hið kunna Bakkasel við rætur Öxnadalsheiðar , og í Bótina á Akureyri .
Hann kemur úr stórri fjölskyldu og til gamans má geta að afar hans eru báðir goðsagnapersónur í höfuðstað Norðurlands ; Skóda-Geiri og Dóri skó sem hann segir báða mikil áhrif hafa haft á sig .
Sá síðarnefndi er faðir Odds Helga , stofnanda L-listans og bæjarfulltrúa hans síðustu þrjú kjörtímabil .
Nýr oddviti L-listans er 35 ára , árinu eldri en sambýliskonan Linda Guðmundsdóttir .
Bæði eru þau viðskiptafræðingar , Geir starfar sem rekstrarstjóri Vodafone á Norðurlandi en Linda í Íslandsbanka .
Þau eiga tvo stráka , Jason Orra 13 ára og Viktor Erni sjö ára .
Körfubolti í stað kartaflna Íþróttir skipa stóran sess í lífi fjölskyldunnar .
Geir er gamall handboltamaður , Þórsari í húð og hár en lék einnig með KA í eitt ár og hefur þjálfað 2. flokk sameinaðs liðs félaganna , Akureyrar – handboltafélags síðustu ár .
Eplið fellur ekki langt frá þeirri eik sem hann er ; strákarnir hoppa gjarnan á trampólíni á lóðinni , eru þar í fótbolta , golfi og körfubolta ! " Hluti lóðarinnar var kartöflugarður en ég gróf tvo metra niður í fyrra og setti körfuboltavöll í staðinn .
Það er til nóg af kartöflum í búðunum og skemmtilegt að leika sér með börnunum á lóðinni , " segir Geir þegar blaðamaður Morgunblaðsins sækir hann heim í kjölfar sögulegs stórsigurs Lista fólksins .
" Þegar ég gekk inn í Verkmenntaskólann um klukkan 10 á laugardagskvöldið fannst mér ég vera að koma inn í sjónvarpsþátt .
Fyrstu tölur eru alltaf spennandi , ég hafði oft fylgst með þessu augnabliki fyrir framan sjónvarpið heima en nú var ég þátttakandi á staðnum og það var hálf-óraunverulegt , " segir Geir , beðinn um að lýsa því hvernig honum leið þegar fyrstu tölur voru birtar .
" Skoðanakannanir höfðu sýnt mikið fylgi við okkur , jafnvel að stutt væri í að við næðum hreinum meirihluta , en ég hélt jafnvel að þá myndi einhverjum þykja komið nóg og ákveða að kjósa frekar " sinn " flokk , en fólk fylkti sér enn betur en áður á bak við okkur .
" Sumir hafa nefnt L-listann í sömu andrá og Besta flokkinn í Reykjavík og telja hann nýjan af nálinni en það er hann sannarlega ekki ; Oddur Helgi Halldórsson , móðurbróðir Geirs Kristins , var fyrst í bæjarstjórn fyrir Framsóknarflokkinn en stofnaði L-listann fyrir kosningarnar 1998 og er nú að hefja fjórða kjörtímabilið um borð í þeirri skútu .
Geir Kristinn sleit barnsskónum á Akureyri og hefur raunar slitið flestum skóm sínum þar í bæ .
Hann gekk að vísu um höfuðborgina veturinn 1996-97 og aftur í nokkur misseri áratug síðar og þau Linda dvöldu á Húnavöllum einn vetur þegar Jason var nýfæddur .
Geir tók þá að sér kennslu þar , 22 ára gamall , og ljómar þegar hann rifjar upp þann tíma í Húnavatnssýslunni .
" Tíminn þar var æðislegur .
Þar kynntist ég í fyrsta skipti annarri hlið á Íslandi en ég var vanur ; þarna var rólegt , allir mjög innilegir og mér þótti orðið vænt um alla 100 krakkana í skólanum eftir mánuð ! Þau voru öll svo orginal .
Það þjappaði fjölskyldunni vel saman að vera á Húnavöllum , okkur þykir mjög vænt um staðinn og förum oft þangað í heimsókn .
" Eftir veturinn á Húnavöllum nam Geir viðskiptafræði í Háskólanum á Akureyri , hóf eftir það störf á skrifstofu fyrirtækis Odds frænda síns , Blikkrás , og nokkrum árum síðar létu þau Linda gamlan draum rætast og fluttu utan .
Héldu til náms í Árósum .
Hann segir þau ekki hafa viljað búa í stórborg , Árósar séu reyndar stór borg " en mjög skemmtilega sveitaleg .
Þar er ekki vottur af stressi , " segir Geir .
Þau bjuggu í útborginni Lystrup , hann fór í mastersnám í markaðsfræðum en Linda lauk BS-námi í viðskiptafræðum .
Hugurinn bar þau hálfa leið til Akureyrar að námi loknu en þar var ekki vinnu að hafa þá þannig að þau settust að í Reykjavík .
Geir fékk vinnu hjá Vodafone en ári síðar ákváðu þau Linda að flytja í heimahagana " og ég var svo heppinn að vinnuveitendur bjuggu þá til nýtt starf handa mér hér fyrir norðan .
Ég er þeim gríðarlega þakklátur fyrir það .
" Langbesta hernaðarlistin Margir hafa velt því fyrir sér hvers vegna framboðið náði þeim árangri sem raun ber vitni .
Geir er beðinn um að meta stöðuna ; má rekja útkomuna til góðrar stefnu eða uppgjörs fólks við hefðbundnu flokkanna , jafnvel hvors tveggja ? " Ég held að hvort tveggja hafi skipt máli en að aðalatriðið sé þó annað , " segir hann .
" Stefnan var ekki verulega frábrugðin stefnu annarra en hernaðarlist okkar var hins vegar langbest , gríðarlega vel úthugsuð og við vorum með frábæran kosningastjóra , Preben Jón Pétursson .
" Athygli vakti að kosningaskrifstofa L-listans var í verslunarmiðstöðinni Glerártorgi .
" Með því vildum við koma til fólksins og það heppnaðist einstaklega vel .
Fólk fann að það var mjög velkomið ; það var eins og að koma í saumaklúbb að ganga inn til okkar , ekki eins og í stóra , þunga ríkisstofnun – með fullri virðingu fyrir hinum flokkunum .
" Geir segir frambjóðendur L-listans hafa sammælst um að hvar sem þeir kæmu fram yrði aðeins L-listinn til umræðu .
" Óhjákvæmilegt var auðvitað að fjalla um það sem hefur verið gert en við vorum aldrei með skítkast út í aðra .
Ég veit að margir hnýttu í okkur og það er auðvitað allt í lagi ef menn vilja en ég held að okkar aðferð falli fólki betur í geð .
Ég hef reyndar lengi velt því fyrir mér hvort virkilega sé ekki hægt að vera í pólitík án þess að tala illa um aðra .
" Miklu máli skiptir , segir Geir , að tala mannamál , eins og hann tekur til orða .
" Ég lenti stundum í því á borgarafundum í aðdraganda kosninga að fólk með miklu meiri reynslu en ég talaði mál sem ég skildi varla .
Ég var engu nær eftir frasana eða talnarunur um prósentur .
Ég held að fólk hafi betur kunnað að meta mín stuttu og einföldu svör , á venjulegri íslensku .
" Engin nefndarsæti í verðlaun Geir nefndi að stefnuskrá L-listans hefði ekki verið ýkja frábrugðin annarra framboða .
En hverju svarar hann þegar spurt er fyrir hvað L-listinn stendur ? " Við þurfum ekki að eyða tíma í að vinna fyrir neinn flokk ; allur okkar tími fer í að vinna fyrir Akureyri og það greinir okkur frá öðrum .
Í flokkunum er frábært fólk en það vinnur undir stórri flokksmaskínu og ekki er hægt að horfa framhjá því að það hefur áhrif .
" " Við viljum hlusta á raddir alls fólksins í bænum og ljóst að við þurfum að hafa fyrir því að heyra sumar því þær eru mjög lágværar .
En við munum leggja okkur fram um að heyra þær .
" Geir segir L-listann ætla að koma á móts við minnihlutann við röðun í nefndir , með því að gefa eftir sæti í einhverjum þeirra ; rétta minnihlutanum þannig völd .
" Við höfum vald til að breyta því hvernig bænum er stjórnað og munum gera allt sem við getum til þess að gera skilin á milli minnihluta og meirihluta sem minnst ; við viljum að allir 11 í bæjarstjórn verði sem eitt lið .
" Hann lofar því að fólkið í bænum verði virkjað .
" Ég held að það séu vinnubrögð sem ekki hafi verið iðkuð hér áður .
Fólk á eftir að sjá fljótlega að við erum raunverulegur listi fólksins – ekki bara í kosningabaráttunni .
" Hann gefur dæmi : " Helsta áhersluatriði okkar varðandi nefndir er að í hverri einustu verði fólk með brennandi áhuga á málefninu , jafnvel menntun .
Við munum ekki verðlauna einhvern með setu í nefnd fyrir að standa sig vel við að hjálpa okkur í kosningabaráttunni .
" Fyrst verði eðlilega skyggnst um í hópi L-listafólks , því margir hafi komið til starfa þar vegna sérstaks áhuga á einstaka málaflokkum , " en ég hef þegar fengið fjölda símtala frá góðu fólki sem hefur boðið sig fram og er nokkuð viss um að nokkuð stór hluti þess hóps kemur til með að starfa .
" Hann minnir á að L-listinn hafi lengi viljað að ráðinn verði faglegur bæjarstjóri og sá draumur verði fljótlega að veruleika .
" Ég held að það verði stórt skref fyrir Akureyri því við teljum heillavænlegt að aðskilja ákvörðunarvald og framkvæmdavald .
Við teljum faglega ráðinn bæjarstjóra betur til þess fallinn en pólitískan að vera málsvari allrar bæjarstjórnar .
Þá teljum við hann einnig betur til þess fallinn að vera málsvari starfsfólks bæjarins gagnvart bæjarstjórninni .
" Hann kveðst telja betra að bæjarstjórinn hafi ekki flokkshagsmuna að gæta í ýmsum tilfellum , t.a.m. í samskiptum við ríkisvaldið þar sem hagsmunir bæjarins eigi alltaf að vera í fyrsta sæti .
Stúdera pólitíkusa Geir Kristinn hefur lengi haft mikinn áhuga á pólitík , ekki síst stjórnmálamönnunum sjálfum .
" Ég hef stúderað persónur þeirra mikið og vel oft þá sem ég treysti best , bæði í bæjarmálum og landsmálum .
" Þegar spurt er hverjum hann treysti best er Geir fljótur til svars : " Fólki sem eyðir ekki tíma sínum í að tala illa um aðra stjórnmálamenn heldur hvað það ætlar að gera sjálft , helst á mannamáli , en er ekki í frasapólitík .
Heiðarleikinn skín af sumum .
" Hann segist bera mikla virðingu " fyrir öllum sem eru raunverulegir leiðtogar þó að ég sé ekki endilega sammála þeim öllum í pólitík ; ég get nefnt Steingrím J. Sigfússon , Davíð Oddsson og Albert Guðmundsson .
Svo bar ég alltaf virðingu – og geri enn – fyrir Hjálmari Árnasyni framsóknarmanni .
Mér hefur alltaf þótt hann réttsýnn og heiðarlegur .
" Geir segist alltaf hafa verið hrifinn af áskorunum .
Ein slík var að fara 22 ára að Húnavöllum og kenna í eitt ár , önnur að læra á tungumáli innfæddra í Árósum , eini útlendingurinn í hópi Dana , þótt boðið væri upp á kennslu í ensku , og nú tekst hann við enn eina áskorunina .
Sjálfstæðismenn leituðu fyrst til hans síðastliðið haust en hann segir að í raun hafi einungis framboð eins og L-listinn komið til greina .
" Mig langaði ekki að ganga inn í fyrirfram mótaða stefnu því ég vildi geta haft mikil áhrif á gang mála .
Það réð úrslitum .
Seinna var mér svo boðið að verða oddviti en það var ekki í huga mér í fyrstu .
" Hlakka gríðarlega til Spurður hverju hann vilji helst breyta í bænum svarar Geir því til að ekki þurfi mörgu að umbylta en ýmislegt þurfi að fá að þróast .
" Mér fannst tillögurnar um miðbæinn til dæmis að mörgu leyti góðar en þó svolítið byltingarkenndar .
Við verðum að leggja fé í að byggja miðbæinn upp en hann ætti að fá að þróast eðlilega .
Mér leist aldrei vel á hugmyndina um síkið og margar stórar byggingar hugnast mér ekki heldur .
Ég vil hafa gömlu bæjarmyndina meira í heiðri .
En við tökum ekki þessar hugmyndir og hendum í ruslið ; það verður haldið áfram að vinna að uppbyggingu miðbæjarins en önnur mál eru brýnni í augnablikinu ; við munum byrja á atvinnumálum og velferðarmálum og förum í annað þegar tími gefst til , en það verður þó fljótlega .
" Hann lítur spenntur fram á veginn .
" Ég hélt ég myndi kannski fá stóran kvíðahnút í magann eftir kosningarnar vegna þess hve mörg stór verkefni væru framundan en ég vakna með bros á vör á hverjum degi og hlakka gríðarlega til næstu daga , vikna og ára ! Við höfum átt góða fundi með fulltrúum minnihlutaflokkanna , embættismönnum bæjarins og öðrum starfsmönnum og það er mikill hugur í öllum að vinna saman .
Ég get varla beðið eftir að halda áfram .
" Geir segir eflaust einhverja bæjarbúa fúla vegna kosningaúrslitanna .
" Annað væri óeðlilegt og margir hafa eflaust enga trú á að þetta gangi , en í raun er bara gaman fyrir okkur að þurfa að afsanna það fyrir því fólki .
Það heldur okkur á tánum .
Ef allir væru ánægðir með okkur yrðum við fljót að detta niður á hælana .
Ég set mér reglulega markmið og það nýjasta er að L-listinn verði jafn vinsæll eftir fjögur ár og hann er í dag .
" Auka þarf tekjur bæjarins Hann segir samvinnu hafa verið góða í bæjarstjórn og síðasta fjárhagsáætlun hafi til dæmis verið unnin af meirihluta og minnihluta í sameiningu .
" Allir unnu sem einn maður og niðurstaðan var frábær .
Þau vinnubrögð voru til fyrirmyndar og vonandi verður framhald á því , " segir Geir .
Hann bendir á að mikið hafa verið skorið niður , til dæmis í skólamálum sem eru stærsti útgjaldaliður bæjarins , og varla sé hægt að spara meira " heldur þurfum við að einbeita okkur að því að auka tekjurnar .
Að mínu mati er mesta þörfin á því að efla atvinnulífið því peningar sem settir eru þangað skila sér til baka og þá getum við farið að takast á við velferðarmálin .
" Geir telur að einblína þurfi á að aðstoða þá sem minna mega sín .
" Niðurskurður bitnar oft á fjölskyldufólki , eldri borgurum og öryrkjum og mér svíður það .
Það var mjög átakanlegt , en á sama tíma gefandi og opnaði augu mín , að fá inn á kosningaskrifstofuna fólk sem hefur ekki farið út fyrir bæjarmörkin í tugi ára vegna þess að það hefur ekki efni á að ferðast ; fólk sem ekki hefur keypt sér föt í mörg ár og þarf að skrapa sér saman fyrir mjólkurdropa .
Ég hafði ekki áttað mig á því að þetta væri til á Akureyri en er þakklátur fyrir að vera kominn í þá stöðu að geta gert eitthvað í þessum málum .
" Geir segir Akureyringa þurfa , alla sem einn , að hætta að horfa í baksýnisspegilinn og einbeita sér að því að horfa fram á við .
" Við verðum að byrja á því að átta okkur á því hve Akureyrar er frábær bær og hætta að tala um hann á neikvæðum nótum .
Við eigum að tala vel um bæinn því við höfum fullt efni á því .
Að búa á Akureyri er að mínu mati algjör forréttindi , " segir Geir Kristinn Aðalsteinsson .
