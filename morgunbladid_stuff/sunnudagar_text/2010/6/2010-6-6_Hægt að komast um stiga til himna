Hver fann upp stigann ? Því verður líklega seint svarað , en vitað er að til voru stigar og tröppur fyrir þúsundum ára .
Líklega hefur ekki þurft að horfa lengi til náttúrunnar til að finna lausn þegar menn ákváðu að reisa hús með fleiri en einni hæð .
Aðeins einu sinni hefur verið reistur stigi til himna , það gerði Guð fyrir Jakob , forföður gyðinga , en fyrir nokkrum áratugum söng Led Zeppelin reyndar um Stairway to Heaven .
Lengsti stigi í heimi mun vera þjónustustiginn fyrir Niesenbahn-togbrautina í Sviss , þrepin eru 11.674 og hæðin 1.669 metrar .
Hringstigar voru vinsælir í köstulum til forna vegna þess að þar var gott til varna .
En stigar geta líka verið samsettir úr nokkrum , beinum stigum sem tengdir eru saman , eins og gerist í fjölbýlishúsum .
Og allir vita að aldrei skal hafa bara eitt þrep í húsi , lágmarkið er tvö .
Annars dettum við bara um þrepið , tökum ekki eftir því fyrr en of seint .
Illa hannað þrep boðar ógæfu Miklu skiptir hvernig þrepin eru , hæð þeirra og breidd .
Allir vita að flókinn stigi og óvænt lögun á þrepi er uppskrift að óhappi .
En fólk er með ólíka fætur og því erfitt að setja reglur sem henta öllum .
Samt er oft reynt að tilgreina nokkra grunnþætti í byggingarreglugerðum til að koma í veg fyrir að smíðaðir séu of brattir eða þröngir stigar í húsum .
Fyrstur til að setja slíkar reglur á blað var Frakkinn Jacques-Francois Blondel árið 1771 .
Rúmgóður stigapallur er lífsnauðsynlegur í fjölbýlishúsum , það sjáum við þegar við kynnumst gömlum húsum þar sem plássið hefur verið sparað um of .
Góð lýsing er mikilvæg , dimmir stigar eru varasamir , þá sér fólk t.d. ekki leikföng eða annað óvænt og hættulegt dót á þrepunum , að ekki sé minnst á ketti .
Mest er hættan á falli á niðurleiðinni og efstu og neðstu þrepin eru helstu gildrurnar .
Þeir sem eru vel þjálfaðir og hraustir detta oftar en aðrir , þeir taka meiri áhættu og hespa stundum af nokkur þrep í einu stökki .
Fyrir þá eru stigar með þrem eða fjórum þrepum ævintýri sem oft enda með skelfingu .
Aðeins bíllinn er hættulegri Ein mikilvægasta viðbótin við upprunalega hönnun stigans er vafalaust handriðið , sem hefur bjargað mörgum frá falli .
Ekki eru víða gerðar árlegar skýrslur um stigaslys , en ljóst er að fáir staðir eru jafn hættulegir fólki , einkum þeim sem eru hreyfihamlaðir .
Síðustu tölur frá Bretlandi eru frá 2002 , en það ár meiddust 306.166 Bretar svo illa eftir að hafa hrasað í stiga að þeir urðu að leita læknishjálpar .
Um 84% þeirra sem láta lífið við að detta í stiga eru 65 ára eða eldri .
Aldraðir ættu að gæta sín sérstaklega vel , þótt börn detti oft þola þau fallið betur .
En eina tækið sem er hættulegra mönnum en stiginn er bíllinn .
