Mellon Collie and the Infinite Sadness með Smashing Pumpkins , Dookie með Green Day , Washing Machine með Sonic Youth og Mellow Gold með Beck voru þær plötur sem fengu hvað mesta spilun hjá undirrituðum fyrir liðlega fimmtán árum , eða um miðjan tíunda áratuginn .
Þarna réð indí-rokkið lögum og lofum og aðrar tegundir tónlistar voru langt frá því að komast í spilun .
Þetta átti þó allt eftir að breytast eftir að platan Exit Planet Dust , fyrsta plata þeirra Efnabræðra ( Chemical Brothers ) , fór að dreifast á milli manna í vinahópnum .
Með plötunni opnuðust nýjar víddir fyrir mörgum , þ.e.a.s. tónlistarlega séð .
Þarna voru félagarnir Tom Rowlands og Ed Simons frá Manchester að blanda saman rokk- og danstónlist á hápunkti Madchester-tímabilsins svo úr varð tryllt blanda sem fékk jafnvel hörðustu rokkara til að hugsa sig tvisvar um áður en byrjað var að rakka niður danstónlist .
Það átti þó ekki við um alla og gleymist seint ræða eldri bróður vinar míns þegar okkur var sagt að lækka í þessu drasli og úr herbergi hans fór að hljóma einstaklega hávær metal-tónlist .
Efnabræðurnir fór sínar eigin leiðir þegar kom að því að gera danstónlist og fylgdu ekki neinni formúlu .
Lög eins og " Chemical Beats " , " Leave Home " , " In Dust We Trust " og " Song To The Siren " eru drekkhlaðin " tribal " -töktum , skringilegri blöndu furðulegra rafhljóða og hraðs trommutakts sem fá haus og líkama þeirra sem hlusta til að hreyfast í takt fljótlega eftir að þau eru farin að óma í græjunum eða á dansgólfinu .
Flæði laganna á Exit Planet Dust er nær óaðfinnanlegt og hvergi er að finna hökra eða hik .
Hún er samsett sem ein heild og óstöðvandi taktur laganna leyfir plötunni að flæða eins vel og hún gerir .
Sumir myndu kannski segja að þessi tegund danstónlistar hefði liðið undir lok um aldarmótin , en þó finnast enn hljómsveitir sem sækja innblástur til þessara snillinga frá Manchester .
Matthías Árni Ingimarsson 