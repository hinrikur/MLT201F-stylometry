Grímuhátíðin tókst að mörgu leyti ágætlega að þessu sinni .
Allt rann vel og fagmannlega , kynnarnir eru að vaxa upp úr því að vera með oftast mislukkaðar tilraunir til að vera fyndnir eða andríkir , tárabólgnir vinningshafar eru farnir að stytta mál sitt og skemmtiatriðin voru flest af nokkuð góðum gæðastuðli og voru fjölbreytt og frambærileg sýnishorn af því sem fram fer á sviðinu ella .
Og sjálfhverfan á undanhaldi .
Það sem þó gerði það að verkum , að athöfnin var ánægjuleg , var sú staðreynd að þarna var uppskeruhátíð að mörgu leyti vel heppnaðs leikárs .
Eftir nokkur niðurlægingarár Borgarleikhússins og síðan mögur ár Þjóðleikhússins , virtist á komið meira jafnvægi og bæði leikhúsin komu með athyglisverðar , ef ekki fyllilega gallalausar sýningar .
Nokkrar þeirra sýningar voru samstarfsverkefni sjálfstæðra leikhópa í skjóli stóru leikhúsanna ; á þessum peningalausu tímum munu litlir leikhópar eiga erfiðara uppdráttar einir sér en áður og er það miður .
Í raun saknaði maður slíkra sýninga , og þær fáu sem treystu sér á flot , urðu einhvern veginn útundan .
Þannig komst til dæmis sýningin í Hafnarfirði á Ufsagrýlum ekki á blað , og var hún þó um margt forvitnileg og merkileg .
Þau " pólitísku " verk þar sem vanda hrunfólksins er lýst , Góðir Íslendingar og Eilíf óhamingja , lutu einnig í lægra haldi fyrir miðlungsverki eins og Dúfunum , og í raun að ósekju ; í fyrra dæminu var um að ræða framsækinn og óhræddan hóp sem tvímælalaust á eftir láta að sér kveða í leikhúslífi framtíðarinnar , í hinu síðara einn efnilegasta leikstjóra okkar með góðan texta og vel unna sýningu .
Jesús litli sem óneitanlega var bráðskemmtilegur en sýnu meinlausari og hefðbundnari , fór hins vegar til topps .
Kannski var hann gallalausari , en ekki endilega merkilegri .
Athygli vekur að ein nýstárlegasta og markverðasta sýning ársins , Fást , var ekki verðlaunuð og séð með alþjóðlegum leikhúsaugum var hún trúlega sú sýning , sem bauð upp á nútímalegustu leikhúsupplifun í stóru broti , þó að loftfimleikarnir séu ekki lengur nein nýjung , okkur Íslendingum að minnsta kosti .
Þar var einnig meistaraleg frammistaða í tveimur aðalhlutverkunum , Þorsteins Gunnarssonar sem saknað hefur verið af sviðinu árum saman í titilhlutverkinu og Hilmis Snæs Guðnasonar sem Mefistós ; frammistaða beggja sambærileg við Jón Hreggviðsson Ingvars Sigurðssonar sem vissulega var vel að sínum verðlaunum kominn .
Annars var það akkillesarhæll hinnar fersku og skemmtilegu sýningar Benedikts Erlingssonar á Íslandsklukkunni , að þar var á nokkrum lykilpóstum einfaldlega ekki nógu vel leikið .
Í öðrum hlutverkum var hins vegar farin allt önnur leið en áður í skilningu og útfærslu á sumum persónunum , t.d. hjá Mettu Guðrúnar Gísladóttur með munninn á miðjum maga og leið eins og rotta um gólfið , Jóns Páls Eyjólfssonar sem allt annars konar dómkirkjuprests en við höfum áður kynnst og á meira og hættulegra flugi – og að sumu leyti Jóns Hreggviðssonar sjálfs í blæbrigðaríkum leik Ingvars .
Jón Grinvicensis í meðförum Ilmar Kristjánsdóttur kunni ég ekki að meta , og þurfa menn ekki að lesa margar blaðsíður í skáldsögunni til að skilja hvað ég á við .
Í Snæfríði vantaði skáldskapinn og álfakropppinn , lýsing Jóns Hreggviðssonar átti ekki við þessu nútímastúlku , og Arnas var enginn bókabéus , hvað þá andans leiðtogi .
Þarna er í raun kærkomið tækifæri til að gera myndarlega úttekt á ólíkum skilningi í öllum fjórum sýningum leikhússins á þessu flaggskipsverki ; mér er málið of skylt til að ég geri það hér .
En er ekki eins og broddur sjálfstæðisbaráttunnar , þar sem hið mikla skáldverk varð eins konar skjaldarmerki , hafi dofnað í " góðærinu " og í kjölfarið hafi menn orðið yfirmáta hræddir við allt sem gæti verið sakað um þjóðrembu ? Kannski var óheppilegt að hafa Gerplu og Íslandsklukkuna hvora á eftir annarri .
Gerpla var annars skemmtilegt sjónarspil , nálgunin postmódern ekki ólík því sem Bandamenn tömdu sér í miniformi , og hugmyndarík útfærslan mikil veisla fyrir augað , kannski frumlegasta leikmyndin .
Búningar Filippíu Elísdóttur einnig aldeilis ágætir , líkt og verðlaunabúningar Helgu Björnsson fyrir Íslandsklukkuna .
En það var á leiktextanum í Gerplu sem leikurinn hrasaði .
Þessi tilbreytingarlausa og blæbrigðasnauða deklamasjón varð alveg einstaklega þreytandi og sannaðist hið fornkveðna að það er hættulegt að útbúa skopfærslu af skopfærslu .
Af Oliver hafði ég ekki mikla ánægju , einfaldlega af því að mér þykir það ekki gott leikhúsverk og þessi átakanlega saga af munaðarleysingjum finnst mér tiltakanlega illa fallin til að glenna sig feit og pattaraleg í dansi og söng .
Í hið annars ágæta verk Brennuvargana sem fjallar um hættuna vantaði hættuna og í leikinn um hana Fríðu Kahlo sem fjallar um ástríðuna vantaði einmitt ástríðuna .
Verðlaunin fyrir leikstjórn ársins féllu í skaut Hilmi Snæ en ekki t.d. Gísla Erni Garðarssyni .
Hilmir fékk verðlaunin fyrir Fjölskylduna , ameríska sápu , þar sem allar klisjur hins ameríska eftirstríðsleikhúss voru samankomnar , barnaníð og klám , dóp , framhjáhald , peningastuldur , morð og ég veit ekki hvað .
Ég sá þetta leikrit einnig í Danmörku með Ghitu Nörby í fararbroddi og það verð ég að segja íslensku leikhúsi og Hilmi Snæ til hróss , að miklu var íslenska sýningin skapfellilegri en sú danska sem var þó rómuð í því landi .
Og það verður einnig að viðurkenna , að þarna eru hlutverk sem gefa góðum leikurum tækifæri til að sýna hæfni sína .
Auk þeirra sem tilnefndir voru til verðlaunanna mætti bæta við í þessu tilviki t.d. Þresti Leó Gunnarssyni og Rúnari Frey Gíslasyni .
En hæst bar auðvitað Margréti Helgu Jóhannsdóttur og var hún afar vel að sínum verðlaunum komin með sinn þroskaða og fjölbreytilega leik .
Þegar þessi afburðaleikari , Hilmir Snær , sneri sér að leikstjórn var ekki auðsýnt þá þegar , að hann ætti erindi í þeirri grein .
Hér tekur hann þó af öll tvímæli ; hans þroskuðustu leikstjórnarlausnir .
Ekki kann ég við að tala um aðalhlutverk og aukahlutverk ; í leiksýningu eru ekki aukahlutverk nema svokölluð statistahlutverk .
Minni hlutverk eru einfaldlega minni en aðalhlutverk ; má ekki kalla þau svo ? En satt að segja var óvenjulega mikið af eftirminnilegum leik í þessum svokölluðu minni hlutverkum , á dreif um allt leikárið .
Þær sýningar sem komu rétt fyrir tilnefningar standa stundum betur að vígi .
Voru menn búnir að gleyma t.d. frábærri vinnukonu Eddu Arnljótsdóttur í Brennuvörgunum ? En fyrst farið er að koma með ábendingar má bæta við , að söngur í söngleikjum og söngur í óperum fer ekki saman , eins og kom skýrt fram þegar Sólrún Bragadóttir hlaut ekki Grímuverðlaunin í fyrra og Kristján Jóhannsson fékk ekki einu sinni tilnefningu , þó að hann hlyti lengst lófatak áhorfenda í leikhússögu okkar og yrði að endurtaka fræga aríu , sem aldrei hefur gerst hér fyrr .
Í annan stað þarf að gæta þess , ef söngvarar syngja aðeins fáar sýningar , að þeim sem í valnefndum sitja sé sérstaklega á það bent ; það er grátlegt að leikur og söngur Þóru Einarsdóttur í Ástardrykknum kom ekki til álita að þessu sinni .
Sömuleiðis verður að segjast eins og er að þessi áhorfenda-vinsælda-verðlaun eru út í hött ; þau helgast af því hver er snjall og ólatur að skipuleggja símtöl , að því er virðist .
En allt um það : Gríman er komin til að vera .
Hingað til hefur forseti Íslands afhent heiðursverðlaunin .
Nú , í þetta sinn , þegar Árni Tryggvason fékk þau að maklegleikum , var brugðið á það ráð að láta fyrrverandi heiðursverðlaunahafa afhenda þau og verður sá háttur hafður á framvegis að mér skilst .
En svo þegar hátíðavíman rennur af manni : Hvað stendur eftir ? Gróskumikið og lifandi leikhús , ekki endilega byggt á þeirri hugsun , að það sem verðlaunað var hafi verið " best " , heldur þó að það hefur sýnt breiddina og fjölbreytnina , líka í barnaleiksýningunum og dansi , sem hér að framan var ekki gert að umtalsefni og var þó margt þar sem hefði átt umfjöllun skilið , einkum hjá börnunum , t.d. Sindri silfurfiskur , þar sem beitt var skemmtilegri leikhúsaðferð sem Þórhallur Sigurðsson nýtti sér í Krukkuborg Odds Björnssonar forðum og Bláa gullið , þar sem krökkum var veitt fyrsta innsýn í umhverfismál .
Athygli vekur að það eru hópvinnuverkefni sem hljóta leikskáldaverðlaun .
Það er tímanna tákn og ekki aðeins í tísku hjá okkur heldur og um nánast allan heim .
Og ekki nema allt gott um það og slík vinnubrögð að segja , þau eru reyndar ekki eins ný eins og sumir virðast halda .
En mig langar líka að heyra frá sviðinu rödd sterks og frjós skálds .
Og það krefst ræktunar , eins og við vitum , engu síður en aðrir þættir sviðslistanna .
En leikárið í heild ýtir undir bjartsýni .
Og gagnrýninnar bjartsýni er þörf .
17. júní 2010 .
