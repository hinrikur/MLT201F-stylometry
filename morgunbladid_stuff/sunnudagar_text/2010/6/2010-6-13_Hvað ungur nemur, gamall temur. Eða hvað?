Hvergi eru skilin í huga margra skarpari þegar kemur að vínum en á milli þess sem oft er nefnt gamli heimurinn og hins vegar nýi heimurinn .
Með gamla heiminum er átt við hin gömlu og rótgrónu víngerðarsvæði í Evrópu þar sem árþúsundahefð er fyrir vínrækt .
Yfirleitt allt aftur til tíma Rómarveldis og stundum lengur .
Gamli heimurinn er samkvæmt klisjunni ráðsettur , íhaldssamur og víngerðin í föstum sögulegum skorðum .
Nýi heimurinn er hins vegar gömlu evrópsku nýlendurnar í fjarlægum heimsálfum þar sem landnemar reyndu að gera lífið eins líkt því og það var á heimaslóðunum meðal annars með því að rækta vín .
Víngerðin er kannski ekki ýkja " ný " í Nýja heiminum þar sem hún á sér oft allt að fimm alda sögu .
Víngerð til útflutnings er hins vegar í flestum tilvikum nýbreytni og það var ekki fyrr en á níunda áratug síðustu aldar sem þessi vín fóru að sjást fyrir alvöru utan heimahaganna .
Klisjan um Nýja heiminn er að hann er djarfur , nútímalegur og auðskiljanlegur .
Klisjurnar eiga vissulega við upp að ákveðnu marki og þessi skipting vínheimsins er í sjálfu sér ekki vitlausari en hvað annað .
Hún er auðvitað einföldun á flóknum veruleika en gerir okkur engu að síður kleift að greina meginlínurnar í landslaginu .
Í fyrsta lagi er mikilvægt að átta sig á því að nær öll vín Nýja heimsins eiga sér einhvers konar fyrirmynd í þeim gamla .
Með því er átt við að vínþrúgurnar sem ræktaðar eru í Chile , Bandaríkjunum , Ástralíu , Suður-Afríku og víðar eru allar evrópskar að uppruna .
Cabernet Sauvignon og Merlot koma frá Bordeaux í Frakklandi .
Chardonnay og Pinot Noir koma frá Bourgogne í Frakklandi .
Syrah ( Shiraz ) kemur frá Suður-Frakklandi .
Sauvignon Blanc kemur frá Loire í Frakklandi .
Riesling kemur frá Rínarhéruðum Þýskalands og Frakklands .
Í öðru lagi blasir auðvitað við að ræktunarsvæði Nýja heimsins eiga sér ekki eins langa sögu og þau evrópsku .
Þar hafa ekki þróast fram hefðir , þrúgur og vínstílar í aldanna rás nema í mjög takmörkuðum mæli .
Þvert á móti hafa menn oftar en ekki byrjað á hinum endanum , þ.e. gert sér einhverja hugmynd um hvernig vín þeir vilja búa til og síðan valið staðinn og þrúguna út frá því .
Þannig leita vínframleiðendur í Chile til dæmis að stöðugt svalari ræktunarsvæðum til að geta framleitt betri hvítvín og hafa sótt inn á ný svæði á borð við Casablanca og Leyda .
Vinsældir og verð Napa-vína má rekja til að þar fundu menn kjöraðstæður fyrir Cabernet Sauvignon .
Það sama má segja um Barossa í Ástralíu og Shiraz-þrúguna .
Í þriðja lagi verður að hafa hugfast að aðstæður eru ólíkar .
Víngerðarsvæðin í Nýja heiminum eru oftast mun heitari og þurrari en þau í Evrópu ( með undantekningum á báða vegu auðvitað ) og vínin þar af leiðandi öðruvísi .
En það væri gífurleg einföldun að halda því fram að " nýju " vínlöndin séu einungis einhvers konar hermikrákur .
Um margt eru þau orðin leiðandi varðandi þróun og framfarir .
Þegar vínin komu fyrst á markaðinn í Evrópu fyrir 30 árum eða svo áttu þau greiðan aðgang að neytendum .
Þau voru bjartari , ódýrari og oftar en ekki betri en vínin sem værukærir evrópskir framleiðendur dældu á markaðinn .
Við höfum sé þessa þróun á Íslandi þar sem markaðshlutdeild vína frá Chile , Argentínu , Ástralíu og Suður-Afríku hefur rokið upp á kostnað franskra , ítalskra og spænskra vína .
Þessi þróun hefur átt sér stað um alla norðanverða Evrópu og í Bandaríkjunum .
Víngerðin í Nýja heiminum var byggð upp á nýrri tækni til að takast á við erfiðar aðstæður og sömuleiðis var hægt að nálgast víngerðina án þeirra takmarkana sem hefðir og reglur setja evrópskri víngerð .
Ef þú ætlar að búa til rauðvín í Bourgogne þá verður þú að rækta Pinot Noir .
Ef þú ætlar að gera rauðvín í Ástralíu þá ræktar þú það sem þig langar til .
Nýjaheimsvínin voru líka svo þægilega auðskilin .
Neytendur urðu einungis að þekkja skil á nokkrum þrúgum í stað flókinnar landafræði .
En allt er breytingum háð .
Smám saman fór umræðan að snúast gegn Nýjaheimsvínunum .
Þau þóttu of einsleit .
Það að eiga sér ekki uppruna og sögu fór að verða þeim fjötur um fót .
Framleiðendur einblíndu um of á tæknina og þrúgurnar en gleymdu þriðja og oft mikilvægasta þættinum : sjálfum staðnum sem vínið kemur frá .
Margir framleiðendur duttu líka í sömu gryfjuna og þeir evrópsku áður .
Þeir urðu værukærir .
Allt fór að snúast um magn , gæðin hröpuðu og spennan fyrir vínunum minnkaði .
Á sama tíma lærði Evrópa ýmislegt .
Vínbændur tóku margir upp sömu aðferðir og nálgun .
Á sama tíma og þeir í Nýja heiminum fóru að skilgreina smærri framleiðslusvæði og einkenni einstakra vínekra fóru þeir evrópsku að kenna vín sín við þrúgurnar og nýta sér nýja tækni og aðferðir .
Skilin hafa verið að minnka hratt og stöðugt erfiðara er að greina á milli hvað er hvað .
Í Kaliforníu gera menn vín sem geta blekkt Bordeaux-unnendur og í Bordeaux gætu mörg vín sómt sér vel í Napa .
Næst : Ástralía 