Óttarr Ólafur Proppé fæddist 1968 , sonur þeirra Ólafs Proppé og Pétrúnar Pétursdóttur .
Óttarr ólst upp á borgaralegu menningarheimili sem flakkaði milli Hafnarfjarðar og Bandaríkjanna til skiptis .
Reyndist drengur þetta líka ánægður með báða staði .
Afar hans kenndu honum að sýna umhverfinu áhuga og vöruðu hann við því að láta plata sig út í pólitík .
Ungur að aldri varð Óttarr elskur að bókum , kvikmyndum , tónlist og Abba .
Þessi ást hefur ágerst með árunum .
Þegar leið hans lá í Flensborgarskóla í Hafnarfirði gerði hann vanmáttuga tilraun til þess að gerast félagsmálatröll .
Stráksi afrekaði það helst að vera kjörinn íþróttamaður ársins í skólanum fyrir það afrek að eiga asnalegasta útspark í sögu fótboltans .
Í lok menntaskólaáranna kynntist Óttarr villingum og Abbaáhugamönnum úr Kópavogi , Hallormsstaðarskógi og enn öðrum bæjarfélögum .
Á sama tíma réð hann sig í sumarstarf í Bókabúð Sigfúsar Eymundsson .
Þetta átti eftir að verða Óttari afdrifaríkt .
Sumarstarfið í bókabúðinni teygði úr sér og bókabransinn hefur verið hans atvinnuvettvangur allt upp frá því .
Samstarfið við villta utanbæjarmenn hefur sömuleiðis aldeilis dregið dilk á eftir sér .
Í samstarfi við Sigurjón Kjartansson , villing frá Ísafirði , gerði Óttar fyrstu atrennu að kvikmyndabransanum .
Þeir félagar hófu tökur á sígaunahryllingsmyndinni " Álversmenguðu djöflarnir " í skugga álversins í Straumsvík .
Tökur á kvikmynd reyndust erfiðari en svo að myndin yrði nokkurn tíma kláruð en upp úr þessu samstarfi varð til hljómsveitin HAM .
Hljómsveitin hefur starfað með hléum æ síðan og vakti eitt sinn athygli með nýstárlegri útgáfu af Abba laginu " Voulez-Vous " .
Óttarr hefur einnig starfað með hljómsveitum á borð við Funkstrasse , Rass og Dr. Spock en sveitin síðastnefnda náði því afreki að lenda í þriðja sæti í undankeppni Evróvisjón hér heima .
Var það eins nálægt samneyti við Abba og drengurinn gat nokkru sinni látið sig dreyma um .
Óttarr tók sæti á lista Besta flokksins fyrir borgarstjórnarkosningarnar og var kjörinn borgarfulltrúi á dögunum .
Óttarr unir sér hvergi betur en á sjó með bók í hönd og gutl í eyrum .
Óttarr lét plata sig út í pólitík en áhugi hans á umhverfinu færist samt í aukana með hverjum deginum .
