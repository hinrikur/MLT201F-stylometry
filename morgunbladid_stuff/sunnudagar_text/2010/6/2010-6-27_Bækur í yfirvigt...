Eins og svo margir Íslendingar undanfarin misseri flúðum við hjónin land á síðastliðið haust sem er ef til vill ekki frásögur færandi nema kannski fyrir þær sakir hversu óhemju leiðinlegt það er að flytja .
Við fluttum ekki bara einu sinni þetta árið heldur þrisvar og í hvert skipti hentum við ótrúlega miklu af dóti og gömlum bókum .
Flestar þessara bóka máttu alveg missa sig en svo þegar við vorum að pakka úr bókahillunni runnu á okkur tvær grímur hvernig áttum við að taka með okkur fimmtán kassa af bókum til útlanda ? Við þurftum því að færa miklar fórnir á kostnað bókanna og þetta endaði með því að einn mikilvægur kassi af námsbókum fékk að fljóta með .
Flestar hinna bókanna munu aldrei líta dagsins ljós á erlendri grundu .
Það er nefnilega ákaflega ópraktískt að ferðast með bækur .
Þær eru plássfrekar og ég tala nú ekki um þyngdina , við tímum ekki að borga yfirvigt fyrir nokkrar bækur .
Við hugsuðum með okkur á sínum tíma að það væri alveg hægt að kippa einum og einum bókakassa með í farangurinn í hvert skipti sem við ættum leið til landsins .
Staðreyndin er hins vegar sú að það er mun meira lokkandi að taka með sér annan íslenskan varning þó svo að ein og ein bók fái að fljóta með í hvert skipti .
Það er ekkert sérlega freistandi að flytja með sér allar bækur Halldórs Laxness nú eða Íslendingasögurnar á einu bretti , það yrði ekki pláss fyrir lakkrísinn , fiskinn og Orabaunirnar sem er alveg nauðsynlegt að eiga á tyllidögum þegar heimþráin sækir sem mest að manni .
Maður færir því ýmsar fórnir á kostnað bókanna sem safna bara ryki í geymslunni .
Ætli við hjónin munum ekki halda áfram að taka eina og eina bók með okkur handfarangur til að glugga í á leiðinni frá Íslandi .
Það er því afar ólíklegt að bókasafn okkar hjónanna muni nokkru sinni flytjast í heild sinni til heimilis okkar erlendis .
Hins vegar höfum við verið dugleg að safna að okkur bókum úti og verðum líklegast komin með annað myndarlegt safn erlendra bóka eftir nokkur ár líkt og vinkona mín sem á nokkra bókakassa í að minnsta kosti þremur löndum .
Hún neyddist til þess að hreinsa út úr einni geymslunni um daginn og arfleiddi okkur hjónin í kjölfarið að þónokkrum skruddum þannig það bætist stöðugt í safnið .
Ætli við munum ekki að endingu eiga tugi kassa fulla af bókum víðsvegar í kjöllurum Evrópu sem á aldrei munu flytjast heim til Íslands því hver tímir að borga yfirvigt fyrir nokkrar bækur ? 