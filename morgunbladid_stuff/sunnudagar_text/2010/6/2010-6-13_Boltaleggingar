Ófáir landsmenn taka núna þátt í getraunaleikjum fyrir heimsmeistaramótið í knattspyrnu sem hófst á föstudag í Suður-Afríku .
Á vinnustöðum , í vinahópum og á netinu láta menn reyna á spádómsgáfuna , rýna í liðin og reyna að segja fyrir um hvert þeirra muni standa uppi sem sigurvegari eftir síðasta spark mótsins hinn 11. júlí í Jóhannesarborg .
Þá er oft til veglegra verðlauna að vinna en yfirleitt er það þó upphefðin að vera getspakastur þátttakenda sem mestu máli skiptir .
Viðmælendur Morgunblaðsins létu sér þó ekki nægja að spá fyrir um væntanlega heimsmeistara heldur freista þeir þess að nefna markakónginn , skemmtilegasta og leiðinlegasta liðið auk besta leikmanns mótsins .
Sitt sýnist hverjum en spekingarnir eru þó á einu máli um að gulklæddir Brassar , auk Evrópumeistara Spánverja muni standa upp úr .
Þá kemur á óvart hversu margir spá Argentínumönnum góðu gengi þrátt fyrir hrakfarir hingað til undir óútreiknanlegum þjálfara sínum , sjálfum Diego Maradona .
Þeir hljóta að treysta á að guðleg hönd hans muni stýra leikmönnunum til sigurs .
Talandi um leikmenn mun lærisveinn og arftaki Maradonas , Leo Messi frá stórliði Barcelona , bæta enn einni rósinni í hnappagat sitt á mótinu ef marka má sparkspekingana .
Við minna og verra er búist af Norður-Kóreumönnum sem þó fáir hérlendis þekkja til eða hafa séð spila .
Vonir eru bundnar við léttleikandi Spánverja að halda uppi fjörinu en stjörnuleikmenn eins og David Villa , Xavi Hernández og Andrés Iniesta eru taldir líklegir til frekari afreka .
