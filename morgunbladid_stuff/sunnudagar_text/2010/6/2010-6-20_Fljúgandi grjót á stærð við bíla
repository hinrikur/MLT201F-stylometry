Við sáum grjótmola á stærð við litla bíla þjóta nokkur hundruð metra upp í loftið .
Flugmaður sem ég spjallaði við sagðist hafa séð einn slíkan þeytast í 500 metra hæð .
" Þannig lýsir Guðmundur Eyjólfsson fjallaleiðsögumaður því mikilfenglega sjónarspili sem hann varð vitni að þegar gosgígurinn í Eyjafjallajökli spýtti út úr sér rjúkandi stórgrýti í gegnum öskustrókinn .
Guðmundur hefur farið átta ferðir upp að gosgígnum með vísinda- og fjölmiðlamenn sem ólmir vildu sjá gosið í nærmynd .
Þá fór hann ótal ferðir upp á Fimmvörðuháls með ferðamenn , allt upp í tvær ferðir á dag þegar mest lét .
" Síðan lenda þessir steinar á jöklinum og eru enn mjög heitir , ég hef heyrt töluna 800°C nefnda .
Steinarnir bræða síðan gíga í ísinn og jökullinn er alsettur slíkum gígum , " segir Guðmundur .
Hættan hófleg Á ferðum sínum upp að gosinu fór hann í aðeins nokkur hundruð metra fjarlægð frá gosinu .
Guðmundur segist þó ekki hafa óttast hættuna sem stafaði að því .
Hún hafi verið hófleg og hann treyst vísindamönnunum sem hann flutti þangað upp til að leggja mat á hana .
" Ég lagði þó alltaf áherslu á öryggi , sérstaklega varðandi veðrið .
Hættan var sú að vindáttin færði öskuskýið yfir hópinn .
Þegar aðstæður breyttust eitthvað var ég fljótur að kalla menn niður .
" Guðmundur segir ferðirnar upp á jökul hafi lagst af eftir að gosinu lauk og áhugi vísindamanna hafi minnkað mikið .
" Það var ákveðinn hópur sem sótti mikið í þessar ferðir , jarðvísindamenn og ljósmyndarar .
Ég byrjaði á bloggi á meðan á gosinu stóð með myndum sem ég hafði tekið af því og fékk ótrúlega margar heimsóknir á skömmum tíma frá mönnum sem elta eldgos .
Þessi áhugi hefur snarminnkað eftir goslok .
" Hann segir það þó enn vera magnaða upplifun að fara upp að eldstöðinni og sjá afleiðingar gossins á landslag jökulsins .
" Þetta er sérstaklega merkilegt fyrir mig sem er vel kunnugur svæðinu að sjá þennan sköpunar- og eyðingarkraft náttúrunnar .
Alla mína tíð hef ég séð jökulinn hvítan en nú er hann kolsvartur af þykku öskulaginu sem liggur yfir honum öllum , " segir Guðmundur .
Breytt ferðamennska Áhrifa gossins verður aðallega vart tiltölulega nálægt eldstöðinni að sögn Guðmundar , frá Þórsmörk og upp í Emstrur .
" Ég var í Þórsmörk á dögunum og þar var nokkuð rok .
Um leið og við stigum úr bílnum fékk maður öskuna í augun .
Það var alveg ólíft þar og við þurftum að hörfa burt .
Það verður erfitt að njóta lífsins þar í sumar .
" Guðmundur segir öskufok verða viðvarandi vandamál í sumar þegar þurrt er og vindasamt .
Hann segir þó svæðið undir Eyjafjöllum hafa lagast mikið og sumstaðar líti sumarið ágætlega út hjá ferðaþjónustuaðilum .
Ferðamennskan hafi breyst , fólk sé forvitið að komast nærri og sjá gosstöðvarnar en færri gisti á svæðinu .
Aðrir hafi þó orðið illa úti vegna öskufallsins .
Þannig séu vélsleðaferðir á Mýrdalsjökul úr sögunni í bili því sleðarnir ráði ekki við öskuna .
Guðmundur fékk einnig að kynnast áhrifum öskunnar á ferðum sínum upp á jökul .
" Við keyrðum upp Hamragarðaheiði sem er erfiður og brattur slóði og það var mikil aska sem reyndi á tæki og tól .
Askan smaug alls staðar inn á bílunum , inn um allar rifur og hjöruliðina .
Ég þurfti að setja ryksugupoka yfir loftinntakið á bílnum .
Þetta er ekkert sérstaklega gott fyrir vélar .
" 