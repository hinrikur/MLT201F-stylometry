Hjólaðu bara af stað og hafðu engar áhyggjur , " segir Gunnar Þór Gunnarsson hjá Árstíðaferðum , ellegar Season Tours , á Ægisgarði við mig .
Ég er kominn á bak rafknúnum fáki , El-Bike , og það er engu nær en tröll eða aðrar vættir ýti í bakið á mér – ég rýk af stað .
Hjólreiðar hafa ekki í annan tíma gerst mér auðveldari .
Mér líður eins og ég sé í varga formi .
Því næst er rafhjólinu smeygt undir Ómar Óskarsson ljósmyndara sem á leið um höfnina – Morgunblaðið er alls staðar – og þegar hann slær í klárinn spyr Gunnar hvort hann eigi ekki að lækka hnakkinn .
" Hvað , finnst þér ég vera svona klofstuttur , " gellur í Ómari sem hverfur hratt sjónum .
Eins gott að kappinn endi hreinlega ekki í sjónum .
Slík er ferðin á honum .
Allt fer hins vegar vel , Ómar skilar sér í heilu lagi .
Mögnuð græja þetta rafhjól , segi ég við Gunnar .
Hann kinkar kolli .
" Fólk gerir sér í fljótu bragði ekki grein fyrir því hvað það er auðvelt að hjóla á svona hjóli .
Maður rennur áreynslulaust upp bröttustu brekkur .
" Einmitt þess vegna er El-Bike upplagt tæki fyrir Árstíðaferðir sem bjóða upp á leiðsöguferðir um Reykjavík .
Fyrirtækið er glænýtt af nálinni en Gunnar stofnaði það fyrr á árinu ásamt félaga sínum , Tyrfingi Tyrfingssyni , en þeir kynntust í leiðsögunámi hjá Endurmenntun Háskóla Íslands , þaðan sem þeir luku námi í fyrra .
Nær 25 km hraða " Okkur langaði að gera eitthvað sniðugt .
Tyrfingur er eigandi Icefin og hefur verið að selja svona hjól og við ákváðum að láta á það reyna hvort það er grundvöllur fyrir svona þjónustu , " segir Gunnar .
Boðið er upp á leiðsögn þrisvar á dag , alla daga vikunnar , kl. 10:15 , 13:30 og 20:15 .
Túrinn er um þriggja klukkustunda langur og er numið staðar víðsvegar um borgina , þar sem Gunnar eða Tyrfingur , sem skiptast á um leiðsögnina , láta móðan mása .
Árstíðaferðir eru með 21 hjól til umráða og geta bætt við fleirum gerist þess þörf .
El-Bike nær mest 25 km hraða og dugar geymirinn í 20 km .
Einnig er hægt að hjóla án rafmagns .
Gunnar leggur áherslu á að allir séu velkomnir niður á Ægisgarð til að prófa hjólin – sér að kostnaðarlausu .
Ætli menn í ferðina er gott að panta með fyrirvara , alltént koma ekki síðar en fimmtán mínútum fyrir brottför til að máta hjól og hjálm .
Leiðsegjendur halda í sér upplýsingum meðan hjólað er enda vilja þeir síður að fólk missi einbeitinguna í umferðinni .
Á áningarstöðum halda þeir hins vegar tölu og svara fyrirspurnum .
" Við höfum undirbúið okkur mjög vel enda leggjum við áherslu á að fólk hafi bæði gagn og gaman af ferðinni , " segir Gunnar en meðal þess sem þeir félagar fjalla um er landnámið , arkitektúr og jarðfræði , auk þess sem reiðmönnum eru sýndir helstu sögustaðir , byggingar og listaverk .
Ekki er um tæmandi upplýsingar að ræða , markmiðið er miklu frekar að benda fólki á að skoða viðkomandi staði betur síðar .
Kveikja á perunni , eins og Gunnar kemst að orði .
Draugagangur í Höfða Gunnar og Tyrfingur hafa safnað fróðleik af ýmsu tagi og segja fólk sem hefur nýtt sér þjónustuna upp til hópa tala um að það sé að heyra margt í fyrsta sinn .
Aldrei er langt í húmorinn , eins og þegar numið er staðar við Höfða .
Þá er sögð sagan um draugagang í húsinu í tíð breska sendiherrans .
" Við gerum því skóna að hann tengist með beinum hætti þeirri staðreynd að þegar sendiherrann fór úr Höfða fundust hundruð ginflaskna í kjallaranum , " segir Gunnar sposkur .
Á Skólavörðuholtinu vitnar Gunnar jafnan í Eiríkssögu rauða .
Nánar tiltekið frásögnina af því þegar Þorfinnur karlsefni og menn hans sáu einfætinga og Einfætingaland .
Þá kenndu þeir tveimur skrælingjasveinum að tala íslensku til að geta rætt við þá .
" Mér þótti þetta með einfætingana draga úr trúverðugleika sögunnar .
Það er heldur ósennilegt að til hafi verið heill þjóðflokkur einfættra manna , " segir Gunnar .
" Síðan fór ég að grennslast fyrir um þetta á netinu og komst þá að því að í Delaware var til þjóðflokkur sem kallaðist " Blackfoot " .
Hann gerði í því að lita annan fót dýra – og jafnvel manna – svartan en hinn rauðan .
Hvað gerist þá þegar þú horfir á menn hlaupa ? Jú , þeir virka einfættir .
" Já , margt er skrýtið í kýrhausnum .
Helstu þrengingar Sögu íslensku þjóðarinnar ber líka á góma .
Í ljósi aðstæðna er tæpt á helstu þrengingum , allt frá því þegar Bretar höfnuðu innflutningi á sauðfé fram að búsáhaldabyltingunni .
" Í Aðalstræti verður síðan ekki undan því vikist að tala um fornleifauppgröft og þar með kollvarpa öllu sem við höfum sagt á undan , " segir Gunnar hlæjandi .
Árstíðaferðir eru í samstarfi við Lundavespur , sem einnig hafa bækistöðvar við Ægisgarð , og bjóða upp á leiðsögn um götur borgarinnar á vespum tvisvar á dag , kl. 10:30 og 16:30 .
Sú ferð tekur um tvær klukkustundir , að mestu utan stofnbrauta .
Eins og í hjólaferðinni eru fastir áningarstaðir þar sem leiðsegjendur spjalla við hópinn .
Gunnar er rafmagnstæknifræðingur að mennt og starfar hjá fyrirtækinu Peocon , sem sérhæfir sig í gestatalningum með myndavélum .
Hann lætur menn því ekki svo auðveldlega villast út úr hópnum í hjólaferðunum .
" Nei , ég missi ekki af neinum , " segir hann hlæjandi .
Gunnar kveðst eiga skilningsríka vinnuveitendur og næstu fjóra mánuði verður hann aðeins í hálfu starfi hjá Peocon , frá kl. 8 til 12 , eftir það helgar hann sig Árstíðaferðum .
Að sögn Gunnars hefur sumarið farið rólega af stað enda tekur tíma fyrir nýtt fyrirtæki að koma sér á framfæri .
Þá er straumur ferðamanna til landsins ekki hafinn fyrir alvöru .
Hann er þó bjartsýnn á framhaldið .
Annars segir Gunnar túrana ekki síður hugsaða fyrir Íslendinga .
" Við höfum fengið einhverja Íslendinga nú þegar og það er strax farið að skila sér .
Fólki þykir ferðin skemmtileg og lætur boð út ganga .
Núna eru nokkrir dagar bókaðir , " segir hann og bætir við að ungmenni , sem komið hafi með foreldrum sínum , hafi verið mjög áhugasöm .
" Þessar ferðir eru fyrir alla , frá níu til níutíu ára .
" 