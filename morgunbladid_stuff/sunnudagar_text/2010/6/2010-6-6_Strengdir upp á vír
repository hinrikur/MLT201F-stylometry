Þegar Jón Gnarr var inntur eftir því í kosningabaráttunni fyrir borgarstjórnarkosningarnar með hverjum Besta flokknum hugnaðist helst að starfa með í borgarstjórn stóð ekki á svari hjá Jóni : " Mér finnst það fara mikið eftir því hverjir hafi séð sjónvarpsþættina The Wire .
" Þetta sérstæða skilyrði fyrir meirihlutamyndun , en ekki er vitað til þess að sjónvarpssmekkur stjórnmálamanna hafi áður ráðið úrslitum um samstarf þeirra í millum , reyndist ekki orðin tóm því á meðan að á meirihlutamyndun við Samfylkinguna stóð í vikunni afhenti Jón oddvita hennar , Degi B. Eggertssyni , fyrstu seríu þáttanna við hátíðlega athöfn .
Jón er reyndar ekki í ómerkari félagsskap aðdáenda þáttanna en Baracks Obamas Bandaríkjaforseta sem lét hafa það eftir sér þegar hann var enn öldungarþingmaður að The Wire væru uppáhaldsþættir hans .
Hvaða sjónvarpsefni er þetta eiginlega sem dregur að sér lofsyrði frá eins ólíkum stjórnmálamönnum og Obama og Jóni Gnarr ? Þættirnir gerast í Baltimore borg á austurströnd Bandaríkjanna og þykja þeir segja á afar raunsannan hátt frá skuggahliðum borgarinnar frá hinum ýmsu sjónarhólum .
Þar er fíkniefnaheimurinn í forgrunni með öllum þeim glæpum og spillingu sem honum fylgir .
Skera þættirnir sig út að því leyti að hver þáttaröð er gerð út frá mismunandi sjónarhorni .
Í fyrstu seríunni fylgjast áhorfendur með átökum lögreglu við glæpagengi sem selja fíkniefni , í þeirri annarri eru það hafnarverkamenn sem leiðast sumir út í smygl sem eru í sviðsljósinu og í þeirri þriðju beinist athyglin að stjórnmálunum sem eru langt frá því að vera ónæm fyrir spillingu samfélagsins í heild .
Í síðustu tveimur seríunum beinist kastljósið að skólakerfi borgarinnar og fjölmiðlum .
Aðalhöfundur og framleiðandi þáttanna , fyrrverandi blaðamaðurinn David Simon , segir um þá : " Þátturinn er í raun og veru um hina bandarísku borg og um hvernig við hrærumst saman í henni .
Hann fjallar um hvernig stofnanir hafa áhrif á einstaklingana og hvort sem þú ert lögga , hafnarverkamaður , eiturlyfjasali , stjórnmálamaður , dómari eða lögfræðingur þá þarftu að glíma við þær stofnanir sem þú hefur bundið trúss þitt við .
" The Wire hóf göngu sína árið 2002 á HBO kapalsjónvarpsstöðinni bandarísku og voru framleiddar fimm þáttaraðir fram til ársins 2008 .
Hlutu þeir þegar mikið lof gagnrýnenda og hafa þættirnir verið kallaðir metnaðarfyllsta og flóknasta sjónvarpsdrama sem framleitt hefur verið .
Þá hlutu þættirnir aðeins tvenn Emmy-verðlaun fyrir handrit .
Þrátt fyrir einróma lof gagnrýnenda og harðra aðdáenda nutu þættirnir þó ekki eins mikilla vinsælda á meðal almennra áhorfenda eða iðnaðarins , að minnsta kosti í Bandaríkjunum .
Hvort ástæðan fyrir því að Jón nefndi þáttinn sérstaklega í aðdraganda kosninganna hafi eingöngu verið háð skal ósagt látið en það er þó vissulega hægt að draga ýmsar hliðstæður á milli þáttanna og Besta flokksins .
Eitt af því sem virðist hafa dregið kjósendur að flokknum er að frambjóðendur hans eru venjulegt fólk sem hefur ekki verið alið upp í stjórnmálaflokkum í hvernig það á að tala og hegða sér .
Höfundateymi The Wire er á sama hátt merkilegt fyrir þær sakir að enginn úr því átti sér bakgrunn í sjónvarpsiðnaðinum .
Höfundarnir , fyrrverandi blaðamaður , fyrrverandi rannsóknarlögreglumaður auk nokkurra glæpasagnahöfunda , voru því ekki aldir upp innan bransans þar sem þeim var kennt hvernig " átti " að gera hlutina heldur nálguðust þeir skriftirnar með nýrri sýn og ferskleika þeirra sem ekki eru fastir í dróma hefðarinnar og þess sem markaðurinn krefst af þeim .
Þættirnir hafa verið rómaðir af hárbeittri þjóðfélagsrýni sinni sem skýtur jafnvel frétta- og heimilidamyndastöðvum ref fyrir rass .
Í stað þess að treysta á ástfóstur áhorfenda á margtuggnum persónum , höfðar The Wire svo til nýjungagirninnar með síbreytilegu sjónarhorni og sögupersónum á milli þáttaraða .
Ferskleikinn er tekinn fram yfir gamlar klisjur .
Eitt aðskilur þó Besta flokkinn og þættina , stór hluti almennings hefur tekið Besta opnum örmum .
Nú er að sjá hvort að stjórnartíð flokksins verði af sömu gæðum og The Wire .
Kapítalisminn þjónar fáum á kostnað fjöldans Handritshöfundar The Wire eru sennilega betur að sér um viðfangsefni sitt , undirheima Baltimore-borgar , en almennt gengur og gerist um höfunda sjónvarpsþáttaraða .
Framleiðandi og einn aðalhöfundur þáttanna , David Simon , starfaði í yfir áratug á dagblaðinu Baltimore Sun sem lögreglufréttaritari og komst hann því í náin kynni við atburði í undirheimum borgarinnar .
Eftir að hafa tapað hugsjónaeldi blaðamannsins sneri Simon sér að bókaskrifum .
Hans fyrsta bók , Homicide : A Year on the Killing Streets kom út árið 1991 og vakti nokkra athygli en hún byggðist á reynslu Simon af því að fylgja eftir lögreglunni í Baltimore .
Tveimur árum síðar voru samnefndir þættir gerðir eftir bókinni og tók Simon þátt í að skrifa handritið .
Eftir að þeirri þáttaröð lauk rétt fyrir aldamótin , tók Simon saman höndum við Ed Burns , fyrrum lögreglumann og grunnskólakennara í Baltimore , um að skrifa bók sem síðar var gerð að stuttri þáttaröð sem bara heitið The Corner og hlaut m.a. Emmy-verðlaun fyrir besta handrit .
Þeir Simon og Burns héldu samstarfinu svo áfram með The Wire og nýttu sér reynslu sína og þekkingu á þeim samfélagsmeinum sem hrjá bandarískar borgir .
Þessi þekking handritshöfundanna endurspeglast í dýpt þjóðfélagsrýninnar sem þættirnir eru þekktir fyrir .
Annarri seríu þáttanna , sem fjalla um erfiðleika hafnarverkamanna borgarinnar , lýsti Simon í viðtali sem " meðvitaðri röksemdafærslu fyrir því að óheftur kapítalismi komi ekki í stað velferðarstefnu og hann geti ekki , án nokkurar samfélagslegrar sáttar , þjónað öðrum en fáum útvöldum á kostnað fjöldans .
" 5. sería nýhafin Hér á Íslandi hafa The Wire verið sýndir á Stöð 2 og hófust sýningar á fimmtu og jafnframt síðustu þáttaröðinni í síðustu viku .
Eru þættirnir sýndir kl. 22:10 á fimmtudagskvöldum .
Í þessari tíu þátta röð er fylgst með fjölmiðlum út frá sjónarhóli blaðamanna The Baltimore Sun þar sem handritshöfundurinn David Simon starfaði í tólf ár við að fjalla um glæpi .
