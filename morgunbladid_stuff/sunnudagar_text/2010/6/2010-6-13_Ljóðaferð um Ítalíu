Þegar guð- og viðskiptafræðingurinn Jón Pálsson tók sér námsleyfi haustið 2008 pakkaði hann niður með Sigríði Mattíasdóttur eiginkonu sinni og þau héldu utan til langdvalar á Ítalíu – ferðuðust um landið í ár og kynntu sér mannlíf og menningu .
Ferðin hófst með ítölskunámi og það var líka tilgangur hennar , en um leið og þau hjónin stigu út úr argaþrasinu heima fyrir byrjaði Jón að yrkja eftir áratuga hlé og gaf svo út bók með afrakstrinum : Fuglar og fólk á Ítalíu .
" Við leigðum út íbúðina okkar á meðan við vorum úti og þegar við vorum að pakka niður dótinu okkar rakst ég á gamla kompu sem ég hafði skrifað í það sem ég kallaði gagnleg ljóð og ég fór að tína þau inn á ljod.is og var að því fyrstu vikurnar á Ítalíu .
Það kveikti svo áhugann hjá mér að fara að yrkja aftur og fyrstu ljóðin eru í þeim stíl , knöpp og stutt , en svo fóru þau að lengjast og breytast , umhverfið stjórnaði innihaldinu .
Ég held líka að tungumálið hafi haft mjög mikið að segja , enda er tilfinningaleg tjáning svo sterk í ítölskunni og spilar á svo margar tilfinningar ólíkt íslenskunni eða öðrum tungumálum .
Bundið við Ítalíu og andrúmsloftið Ef ég á að segja alveg eins og er þá var ég alltaf hræddur um að þetta myndi fara og þegar ég byrjaði að yrkja í Taormina sagði ég við konuna mína " ætli þetta eigi nokkuð eftir að halda áfram í Tropea " og í Tropea sagði ég " ætli þetta muni halda áfram í Róm " og svo koll af kolli .
Þetta hélt þó áfram alla dvölina úti og í Toskana orti ég til að mynda á hverjum degi .
Eftir að við komum heim hætti þetta aftur á móti alveg og ég hef ekkert ort síðan .
Þetta er í raun alveg bundið við Ítalíu og andrúmsloftið og það er ekki það sama hér .
Í síðasta versi bókarinnar segi ég : Ítalía lætur engan ósnortinn / heldur athyglinni / og fyllir vitin .
Þegar maður er svo kominn heim tekur annað við og þótt ég hafi prófað það þá er það ekki sama rödd .
" Jón segir að þau hafi verið hvað lengst í Róm , fjóra mánuði , og flest ljóðin því þaðan .
" Þar var ég iðjulaust skáld eins og Sigríður orðaði það , " segir hann og hlær .
Aðspurður hvort hann sé ekki orðinn vel kunnugur Ítalíu segir hann að það sé öðru nær : " Eftir því sem maður skilur meira í ítölsku því óskiljanlegra verður landið .
Ítalía er í raun mörg lönd og Ítalir tengja sig ekki endilega við Ítalíu ; þeir eru frá Toskana , frá Róm eða Kalabríu .
" Bókin er byggð upp eftir ferðalaginu , hefst í Taormina og síðan er haldið til Tropea , Pizzo , Matea , Rómar , Mantepulciano , Montalcino , Cortona , Chianti , Beorgo di Buggiano og Viareggio .
Hún er því byggð upp eins og ferðabók frekar en ljóðabók .
Í Fuglar og fólk á Ítalíu er 171 ljóð , nánast öll þau ljóð sem urðu til í ferðinni , en níu ljóð stóðust ekki mál og eru því ekki með .
Tindur gefur bókina út .
99 Roma regnhlífasölumenn á flótta undan lögreglunni þeir á harðahlaupum hún á grágrænum bíl Á gatnamótunum skipta þeir liði og hlaupa hvor í sína áttina en bíllinn stöðvast það er rigning og pollar á götunni og ekkert veður í dag til að eltast við brotamenn regnhlífalaus 