Víst þótti manni tími til kominn að þeir félagar Tom Rowlands og Ed Simons , öðru nafni Chemical Brothers , sendu frá sér nýja breiðskífu ; liðin eru þrjú ár frá síðustu plötu .
Sú plata , We Are the Night , var reyndar ekki góð svo kannski hefur einhver vonað að þær yrðu ekki fleiri .
Þeir félagar ráku þó af sér slyðruorðið með nýrri plötu , Further , sem kom út í vikunni og þó hún sé kannski ekki líkleg til vinsælda er hún þrælskemmtileg blanda af vélrænu poppi og göróttri sýru .
Þeir Rowlands og Simons hafa margt brallað um dagana , en þeir hafa starfað saman undir þessu listamannsnafni nú í átján ár .
Þeir kynntust í skóla í Manchester þar sem þeir lærðu miðaldasögu , en þeir eru nánast jafnaldra , Rowlands fæddur 1971 og Simons 1970 .
Þeir voru víst saman í bekk í barnaskóla , en kynni tókust ekki með þeim fyrr en í háskóla , eins og getið er .
Hipphopp var málið Báðir höfðu þeir áhuga á tónlist , Simons plötusnúður en Rowlands í hljómsveit , en náðu saman í áhuga á hipphopp og þá aðallega því sem upptökuteymið Dust Brothers fékkst við vestan hafs .
Þegar þeir Simons og Rowlands fóru að fást við tónlist tóku þeir listamannsnafnið Dust Brothers traustataki , en þurftu að skipta þegar hinir upprunalegu Dust-bræður fréttu af tiltækinu .
Hér fyrir neðan er sagt frá skífunni frá 1995 þar sem þeir kvöddu gamla starfsheitið og kynntu nýtt , en sú plata kom þeim líka rækilega á kortið , hipphoppið löngu búið að rjátlast af þeim og í þess stað komin kraftmikil rokkskotin dansmúsík .
Næsta skífa , Dig Your Own Hole frá 1997 , var ekki síðri og Brothers Gonna Work It Out , sem kom út 1998 , enn betri .
Lagið Hey Boy , Hey Girl af breiðskífunni Surrender sló svo rækilega í gegn sumarið 1999 , en viðlíka hæðum hafa þeir ekki náð síðan , sem er vonlegt ; sú gerð af músík sem þeir kunna best hefur látið undan síga , og þá sérstaklega seinni ár þegar R ' n ' B hefur lagt undir sig dansgólfið .
Platan Come with Us frá 2002 seldist líka illa , og eins Push the Button frá 2005 , og áðurnefnd We Are the Night , sem kom út 2007 .
Ekki held ég að ástæða sé til að búast við metsölu á Further .
Það er þó ekki vegna þess að skífan sé slök , hún er með því besta sem þeir félagar hafa gert alllengi , en það er erfitt að sigla á milli þess að vera framsækinn og að vera vinsæll .
Fengu nafn að láni Þeir Chemical-bræður notuðu upphaflega listamannsheitið Dust Brothers sem þeir sóttu til þeirra Michael Simpson og John King , sem frægir voru fyrir samstarf við rappsveitina knáu Beastie Brothers .
Þremenningarnir í Beastie Boys leituðu til Simpson og King vorið 1988 beinlínis með það í huga að gera brautryðjendaverk .
Afraksturinn var Paul ' s Boutique sem talin er með merkustu plötum hiphop-sögunnar , en á henni nýttu þeir Dust-bræður hljóðbúta úr 105 lögum .
Sú skífa varð þeim Simons og Rowlands slíkur innblástur að þeir stálu Dust Brothers nafninu um tíma .
