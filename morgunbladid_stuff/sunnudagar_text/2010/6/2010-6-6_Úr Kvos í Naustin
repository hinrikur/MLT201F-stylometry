Vesturgatan í Reykjavík nær úr Kvos og vestur í Ánanaust .
Þetta er ein hinna fornfrægu gatna í Reykjavík og væri henni gefið mál myndi mörg fróðleg sagan fréttast .
" Ég flutti hingað til Reykjavíkur sem ungur maður , uppalinn á Laugarvatni sem þá var og er enn lítið sveitaþorp .
Eftir nokkura ára viðkomu í Kaupamannahöfn fannst mér best að stíga skrefið inn í borgarsamfélagið til fulls og því ákvað fjölskyldan að setja sig niður í miðbænum .
Vorum fyrst í nokkur ár við Framnesveginn en höfum verið hér við Vesturgötina síðan árið 1987 .
Erum hér í einum grónasta hluta borgarinnar og í raun fallegasta , " segir Stefán Ásgrímsson sem er starfsmaður FÍB .
Stefán og Sif Knudsen eiginkona hans búa að Vesturgötu 26b .
Þau eru á efri hæðinni en móðir Sifjar , Guðmunda Elíasdóttir söngkona , er á neðri hæðinni .
Húsið er á lóð hinna svonefndu Hlíðarhúsa og enn stendur eitt þeirra á baklóð .
" Það var söðlasmiður sem byggði þetta hús skömmu fyrir aldamótin 1900 .
Þá var húsið ekki ýkja stórt en þegar 20. öldin var nýgengin í garð hafði hagur karls vænkast og þá stækkaði hann húsið um rúmlega helming .
Annars hefur margvísleg starfsemi verið hér í tímans rás .
Við keyptum húsið af Sigurbirni Ólafssyni sem hér var með fyrirtækið Skiparadíó .
Þegar við sýndum áhuga vildi Sigurbjörn engum öðrum selja .
Við breyttum flestu innanstokks áður en við fluttum inn en höfum síðan verið að breyta ytra útliti hússins smám saman og nú lítur það svipað út og það gerði á fyrstu árum síðustu aldar , " segir Stefán .
" Það er gott nábýli hér á Vesturgötu .
Fólk fylgist með eigum hvers annars og slíkt bandalag er í dag kallað nágrannavarsla og hefur óefað mikinn fælingarmátt .
Slíkt er þó engin nýlunda , ég man ekki betur en svona væri þetta líka þegar ég var að alast upp austur á Laugarvatni .
Og við eigum víst öll að gæta bróður okkar eins og segir í Biblíunni .
Hér eru margir mætir nágrannar , eins og t.d. Hafdís og Haukur í 26c og Lára Hanna Einarsdóttir sem stundum er kölluð ofurbloggari .
Aðrir sem ég þekki minna eru t.d. Guðfríður Lilja Grétarsdóttir alþingismaður , Markús Örn Antonsson fyrrum borgarstjóri og útvarpsstjóri og margir fleiri , " segir Stefán sem segir að hindranir sem settar voru upp á Vesturgötunni fyrir nokkrum árum hafi temprað alla umferð við götuna til muna .
Nú sé Vesturgata í raun þægileg vistgata og á góðum og björtum sumardögum sé gaman að sitja undir húsvegg og fylgjast með mannlífinu þegar allir séu í sólskinsskapi í orðsins fyllstu merkingu .
Og blessunanlega sjáist næturgöltrarar skemmanalífsins sem öskra og slást í Kvosinni lítið á Vesturgötu .
" Það er svolítill halli neðan úr kvos og hingað upp eftir og þeir sem hafa fengið sér of mikið í tána hafa hreinlega hvorki mátt né megin til að stika hingað upp og eiga heldur svosem ekkert erindi .
" Elstu húsin á Vesturgötunni sem eru niður við Kvos eru byggð seint á nítjándu öld en nær okkur í tíma eftir því sem utar dregur .
Húsum hefur yfirleitt verið haldið vel við og því er götumyndin býsna heildstæð , segir Stefán .
" Á góðæristímanum fóru byggingavíkingar mikinn og keyptu upp allmargar lóðir hér við götuna .
Byggðu háhýsi hér neðar við lóðina , hvítan kassa sem passar ómögulega inn í umhverfið hérna og vildu byggja meira af slíku .
Réttast væri auðvitað að rífa þessi minnismerki góðærisarkítektúrsins hið fyrsta .
" sbs@mbl.is Uppáhaldsstaðir 1 .
Landakotshæðin er sá staður í nágrenni við mig sem mér er líklega kærastur .
Þar gnæfir hin gotneska kirkja , eins og segir í ljóði Tómasar , og líklega er engin kirkja á Íslandi jafn falleg .
Sjálfur er ég í Landakotskórnum og þekki vel frábæran hljómburðinn .
Kirkjan ómar öll .
2 .
Hafnarsvæðið er heillandi .
Í næsta nágrenni við íbúðabyggð er slippurinn og frá erlendum gestum mínum veit ég að þeim finnst upplifun að sjá slíka atvinnustarfsemi inni í miðri borg .
Erlendum kvikmyndatökumönnum sem ég fylgdi eftir fannst stórkostlegt að sjá þetta .
Þá eru við höfnina Sægreifinn , fínn veitingastaður og fiskbúð , og Hamborgarabúllan þar sem fást bestu borgararnir í bænum .
Í raun er einstakt að sjá og upplifa hvernig ólík atvinnustarfsemi dafnar hlið við hlið á þessum slóðum sem segir okkur kannski að allt er hægt með skipulagi og ef vilji er fyrir hendi .
