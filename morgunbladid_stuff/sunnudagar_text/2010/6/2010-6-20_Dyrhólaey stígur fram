Dyrhólaey hefur mikið aðdráttarafl á ferðalanga , jafnt innlenda sem erlenda .
Fólk laðast að þessum syðsta odda landsins þar sem hann skagar fram í hafið út úr svörtum sandi fjörunnar í kring .
Dyrhólaey var friðlýst árið 1978 en þrátt fyrir nafngiftina er hún þó landföst .
Þekktust er hún fyrir gatið sem hvítfissandi Atlantshafið hefur sorfið í gegnum bergið á þúsundum ára .
Syðsti hluti eynnar þar sem gatið er nefnist Tóin og þar hafa menn jafnvel gert sér að leik að storka örlögunum og fljúga í gegnum það .
Upp á fjallið liggur torfarinn vegur og á sumrin getur umferðaröngþveiti myndast þegar ferðamenn flykkjast til að sjá gatið í eynni , hafið og landið .
Þegar skyggnið er gott er útsýnið stórbrotið .
Svört ströndin í vestri , sveitirnar fyrir innan , fjöllin og Mýrdalsjökullinn .
Þegar best lætur sést til Vestmannaeyja og Eyjafjallajökuls .
Þar uppi eru einnig viti frá upphafi tuttugustu aldar og leifar af ratsjárstöð .
Vitinn sem nú stendur var byggður árið 1927 og var efnið í hann fluttur sjóleiðis og var síðan híft upp á eyna með streng af sandinum fyrir neðan .
Í kringum eyjuna má svo finna fjölda lítilla hellisskúta sem geta verið skemmtilegir íverustaðir þar sem fólk grillar jafnvel í lautarferðum .
Sandfjaran í kringum eynna er einnig fögur þar sem að því er virðist endalaus strandlengjan teygir sig vestur .
Engin rós er þó án þyrna .
Öldurnar í fjörunni eru varasamar enda er sterkt útsog sem getur hrifið með sér ferðamenn sem hætta sér of langt .
Hafa banaslys orðið þar sem fólk hefur sogast með straumum og drukknað .
Myndin er tekin eftir storm sem geisaði daginn áður með tilheyrandi moldroki .
Þegar ljósmyndari var á ferðinni var búið að lægja og má sjá vindsorfin ský á annars heiðbláum himni .
Tónninn og birtan í myndinni er eins og í málverki eftir listamanninn Ásgrím Jónsson , vatnslitamyndirnar sem hann málaði á Suðurlandinu .
Moldrokið sem fýkur á söndunum er þess valdandi að Dyrhólaey stígur enn frekar fram , kletturinn í hafinu , í öllu sínu veldi með ólgandi hafið sem skóp hana dynjandi á klettunum .
kjartan@mbl.is 