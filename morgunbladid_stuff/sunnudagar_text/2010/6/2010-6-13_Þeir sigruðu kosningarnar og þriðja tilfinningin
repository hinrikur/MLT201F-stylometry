Það er hálfleikur , " sagði ég um daginn eftir að ég hafði kynnt mér stöðuna í leik KR og Selfoss í meistaradeild karla í knattspyrnu .
Tengdafaðir minn , gamall Íslandsmeistari með KR , leiðrétti mig og sagði : " Það er leikhlé .
" Fólkið í kringum okkur hafði gaman af þessu .
Talað er um fyrri hálfleik og seinni hálfleik .
Orðabókin gefur reyndar einnig upp orðin " í hálfleik " í merkingunni " í leikhléi " : " Í hálfleik var staðan 2:0 .
" Það réttlætir samt tæplega orð mín " Það er hálfleikur .
" Þau eru rökleysa .
Þannig er þetta : Við orðum hlutina ekki alltaf rökrétt .
Tökum annað dæmi sem oft heyrist : " Það er engin piparkaka eins " .
Hér væri víst betra að segja : " Það eru engar tvær piparkökur eins .
" Við sjáum það betur ef við breytum dæminu : " Það er enginn maður eins .
" Þetta er ótækt .
Það eru engir tveir menn eins .
En hvað um orðasambandið " frá og með áramótum " ? Nægir ekki að segja " frá áramótum " ? Áramótin sjálf eru bara eins og leiftur um nótt .
Aftur á móti er eðlilegt að segja " frá og með 1. júní " , því að 1. júní er heill dagur þar sem ýmislegt má bralla .
Og nú vík ég að öðru .
Sum orð , sem oft heyrðust eða sáust á prenti , virðast vera á förum .
Þetta á t.d. við um orðið " afbrýðisamur " .
Í blaði las ég nýlega að slitnað hefði upp úr sambandi leikaranna Jamie Kennedy og Jennifer Love Hewitt .
Hann var svo sagður hafa hringt sjálfur í ljósmyndara þegar hann fór á stefnumót .
" Hann vildi gera Jennifer öfundsjúka , " sagði í fréttinni .
Ég hefði sannarlega kosið að sjá þarna orðið " afbrýðisöm " .
Það orð hefur þrengri merkingu en " öfundsjúk " og á því mun betur við í umræddu tilviki .
Samkvæmt orðabók er sá afbrýðisamur sem er " öfundsjúkur og tortrygginn gagnvart ( hugsanlegum ) keppinaut um ástir eða hylli einhvers " .
Og meira um orðaforðann .
Fimmtán ára unglingur spurði mig um daginn hvað það merkti að vera " orðheldinn " .
" Það merkir sama og þagmælskur , " sagði ég en fór samt strax að efast .
Var ekki einhver merkingarmunur þarna ? Sennilega er " orðvar " nær því að merkja " þagmælskur " ; " orðheldinn " væri þá fremur sá sem efnir orð sín ( er haldinorður ) .
Með öðrum orðum : Orðheldinn maður þarf ekki endilega að vera þagmælskur ; og á sama hátt getur verið að hinn þagmælski sé ekki orðheldinn .
Höskuldur Þráinsson skrifaði fyrir nokkrum árum skemmtilega grein í Lestrarbókina okkar , greinasafn um lestur og læsi .
Þar velti hann fyrir sér hugtakinu máltilfinning .
Fyrst nefndi hann þá tilfinningu sem hvert barn fær strax við máltöku ( ekkert barn segir t.d. " ég hest sá " ) .
Síðar tæki við máltilfinning sem væri háð lestri , þjálfun og " allsherjarsamkomulagi " .
Loks ræddi hann um " þriðju tilfinninguna " , tilfinninguna fyrir blæbrigðum í merkingu orða og setninga , föstum orðatiltækjum og merkingu tiltölulega sjaldgæfra orða .
Eitt af því sem Höskuldur nefndi í þessu sambandi voru sagnirnar " sigra " og " vinna " og hann benti á að margir notuðu þær jöfnum höndum .
Við segjum : Ég sigraði. / Ég vann .
Og : Ég sigraði Guðmund. / Ég vann Guðmund .
En " þriðja máltilfinningin " sniðgengur eftirfarandi dæmi : Ég sigraði leikinn / glímuna / mótið .
Merking sagnanna " vinna " og " sigra " er því ekki nákvæmlega sú sama .
Höskuldur dregur saman og segir : " Einn merkingarþáttur ( áhrifs ) sagnarinnar sigra er nefnilega sá að hinn sigraði verður að vera keppinautur eða andstæðingur en sögnin vinna getur ýmist merkt það að vinna einhvern andstæðing eða þá að vinna keppni .
" " Þeir sigruðu kosningarnar , " sagði stjórnmálamaður í Kastljósi um Jón Gnarr og félaga .
Samkvæmt " þriðju máltilfinningunni " hefði mátt orða þetta öðruvísi : Þeir unnu kosningarnar / Þeir sigruðu í kosningunum .
