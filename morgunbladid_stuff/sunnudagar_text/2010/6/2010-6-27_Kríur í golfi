Það er hrópað á blaðamann þegar hann ætlar að fara á " kvennateiginn " til að slá upphafshöggið .
Eru þó rauðu taugarnar ekkert sérstaklega fyrir konur .
Jafnvel blaðamaður veit það .
En kemst ekki upp með annað en að stilla upp á gulum teig .
" Ég hef aldrei áður lent í því að þetta sé reynt , " segir annar í hópnum og hristir höfuðið gáttaður .
Það eru fjórir í hollinu , blaðamaður og félagi hans og kærustupar sem þeir hittu á golfvellinum á Seltjarnarnesi .
Kærastinn er með krúnurakað höfuð , eflaust til að draga úr vindmótstöðu á vellinum , enda með 16 í forgjöf .
Eitt af því sem er heillandi við golfið er að þar kynnist maður fólki við afslappaðar aðstæður og í fallegu umhverfi ; nýtur útiveru og félagsskapar samhliða heilbrigðri hreyfingu .
Þennan dag verður blaðamaður karlmenni , slær af gulum teig og fyrir vikið tekur það hann fimm högg að komast upp að flötinni á fyrstu braut .
En hverjum er ekki sama .
Maður er fyrst og fremst í keppni við sjálfan sig og þess vegna geta allir " unnið " .
Og hvílíkur vettvangur fyrir rimmuna við sjálfan sig .
Golfvöllurinn á Seltjarnarnesi er einstakur í heiminum .
Hann er nánast eins og eyja í hafinu – yst á Nesinu .
Fjallasýnin er stórbrotin og svo er hann í miðju kríuvarpi ! Auðvitað hefur krían áhrif á spilamennskuna .
Einn í hópnum er kyrfilega merktur , með skít á bakinu eftir kríuna , sem hann hefur ekki þvegið úr frá því síðast – kannski af því að hann sér hann ekki sjálfur .
Og allir kunna sögur af nábýlinu við kríurnar .
Blaðamaður rifjar upp er hann heyrði konu segja frá því að hún hefði drepið kríu í upphafshöggi .
Hún var miður sín .
" Það kallast fugl , " segir kærastinn og lætur sér hvergi bregða .
Kærastan rifjar upp er vinkona hennar hafði komið sér fyrir á kaffihúsi í sumarkjólnum á sólbjörtum degi .
Þá skeit kría beint á höfuðið á henni , svo það klístraðist í hárið og fór yfir kjólinn , og hún hvarf þegar af vettvangi .
Kærastinn strýkur krúnurakaðan kollinn og veltir því upphátt fyrir sér hvernig þetta væri fyrir hann .
" Ætli ég myndi ekki bara strjúka hann af ? " Á þriðju braut hittir blaðamaður ekki kúluna , hún skýst á ská , lendir á fyrirstöðu og kastast aftur fyrir " kvennateiginn " .
Honum er gert það ljóst að fyrir vikið þurfi hann að punga út fyrir bjór handa hópnum .
Það nálgast miðnætti .
Síðasta brautin er spiluð í rauðu sólarlaginu .
Kærastinn slær kúluna yfir skemmurnar beint inn í kríuvarpið .
Og það fer eins og í morðsögunum : ef byssa er kynnt til sögunnar , þá kemur hún við sögu í einu morðinu , þótt síðar verði .
Krían hnitar hringi yfir höfðinu á honum og " skýtur " .
Hann hrópar upp yfir sig , strýkur skítinn ósjálfrátt af skallanum og fer úr peysunni .
" Eins gott hún skíti ekki á mig aftur ! Þá verð ég að fara úr að ofan .
" Hann hlær .
" Þá mynduð þið ekki líta vel út , strákar ! " 