Við gengum út að vörmu spori .
Guðmundur lokaði hurðinni , ákveðinn .
Það var ekki verið að tvístíga , leita að hurðum eða húnum .
Nei , þessi maður kunni á sitt hús .
Hér var sú veröld , sem hann hafði búið til , eins og umgjörð utan um myrkrið .
Og þess veröld umgekkst hann samkvæmt þeim vísdómi Hávamála , að hollt sé heima hvat .
" Svo skrifaði Matthías Johannessen um Guðmund Guðmundsson , forstjóra Trésmiðjunar Víðis , í Lesbók Morgunblaðsins árið 1962 .
Guðmundur fæddist þann 4. júní árið 1910 að Önundarholti í Villingaholtshreppi og hefði því fagnað aldarafmæli sínu í ár .
Hann var sonur þeirra Hildar Bjarnadóttur og Guðmundar Bjarnasonar en faðir hans lést skömmu áður en hann fæddist .
Í kjölfar þess brá móðir hans búi og flutti með syni sína þrjá , Bjarna Valdimar 13 ára , Gísla Ísfeld 8 ára og Guðmund , til Reykjavíkur .
Miðbróðirinn Gísli lést úr berklum langt fyrir aldur fram úr berklum .
Guðmundur var blindur allt frá æsku þegar hann fékk smáflís í augað í slysi af sprengju .
Smám saman eyðilagðist sjón hans og þegar komið var fram á 12 ára aldur var hann orðinn með öllu blindur .
Eins og lýsing Matthíasar gefur til kynna lét Guðmundur fötlun sína þó ekki hamla sér í lífinu og því síður var hann bitur yfir hlutskipti sínu .
" Þér munið vel eftir heiminum og birtunni ? " spyr Matthías .
" Hún er skemmtileg þessi birta , en ekki ómissandi .
Það er til svo margskonar birta , " svarar Guðmundur .
" Hvernig tilfinning er það fyrir ungan dreng að missa sjónina ? " " Það er haldið í vonina í lengstu lög , og svo þegar hún bregst er ekki annarra kosta völ en sætta sig við orðinn hlut .
Verða ekki bitur .
Ég tek þetta ekki nærri mér lengur .
Það er langt síðan ég hef sætt mig við þessi örlög .
[ ...
] Ég kvarta ekki .
Ég hef við engan að sakast .
Það á enginn að láta líf sitt takmarkast við það að vera blindur .
" Guðmundur hafði alið í brjósti vonir um að ganga menntaveginn en fötlun hans gerði það ómögulegt í þjóðfélagi þess tíma .
Þess í stað sneri hann sér ungur að smíðum .
Í fyrstu smíðaði hann litla og einfalda hluti en með tíð og tíma óx honum ásmegin og smíðisgripirnir urðu stærri og vandaðri .
Fræjum Víðis , trésmiðjunnar sem hann stofnaði og varð að einu stærsta fyrirtæki landsins í húsgagnaiðnaði , sáði Guðmundur í kjallarakompu á heimili móður sinnar á Grettisgötunni .
Með eljusemi sinni tókst Guðmundi að sjá sér farborða með smíðunum .
Vann hann við trésmíði allt fram að síðari heimsstyrjöld og átti lítið verkstæði við Ljósvallagötu 12 .
Þrátt fyrir að fá berkla í annað lungað sem dró úr starfsþreki hans lét Guðmundur ekki deigan síga .
Reisti hann hús við Víðimel sem hýsti nýtt verkstæði þar sem hann hóf að ráða menn í vinnu .
Árið 1945 reisti hann svo Trésmiðjuna Víði við Laugaveg sem sá þegar best lét um hundrað manns fyrir vinnu .
Guðmundur kvæntist tvisvar .
Fyrri kona hans var Guðrún Axelsdóttir en þau skildu .
Seinni eiginkona Guðmundar var Ólafía Ólafsdóttir og eignuðust þau fimm syni , þá Ólaf Kristin , Gísla Ísfeld , Björn Inga , Sigurð Vigni og Guðmund Víði .
" Sá sem einbeitir sér að einu ákveðnu verkefni nær fastari tökum á því en hinn , sem hefur margt í takinu , " sagði Guðmundur við blaðamanninn Matthías árið 1962 .
" Við getum náð langt með sterkum vilja .
Þegar ég varð fyrir því slysi að missa sjónina ungur drengur , glataði ég lönguninni til að sóa tímanum í skemmtanir .
Ég keppti heldur að því að búa mér það umhverfi sem ég vildi dveljast í .
" Lokaorð Matthíasar Johannessen um Guðmund Guðmundsson í Víði , sem lést þann 13. desember árið 1987 , voru lýsandi um þann viljastyrk og ákveðni þrátt fyrir erfiðleika sem Matthías sá í viðmælanda sínum : " Ég kvaddi þennan mann sem var eins konar staðfesting á því , að ekkert ljós er án myrkurs og ekkert myrkur án ljóss .
" 