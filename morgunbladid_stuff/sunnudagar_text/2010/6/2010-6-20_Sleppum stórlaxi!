Einar Falur Ingólfsson efi@mbl.is Í fyrrasumar slepptu stangveiðimenn á Íslandi 57% þeirra stórlaxa sem þeir veiddu .
Slepptum stórlöxum fer fjölgandi með hverju árinu en engu að síður eru þessi 57% ekki hátt hlutfall .
Hvers vegna ? Vegna þess að sérfræðingar okkar segja að stórlaxinn eigi í vanda og að stórlaxinn eigi að vernda .
Því eigum við veiðimenn að hlýða .
Öll viljum við sem veiðum lax setja í og togast á við þá stóru , en til að svo geti verið þurfum við að skila þeim aftur út í strauminn .
Stórlaxinn þarf að hrygna í ánum – hann á ekki að drepa .
Það er einfaldlega rangt meðan okkar fremstu sérfræðingar segja að svo sé .
Ákall forstjórans Talsverð umræða hefur verið um stórlaxadráp og sleppingar síðustu vikur .
Laxinn hefur gengið af krafti og veiðin farið vel af stað .
Myndir sem birtust af veiðimönnum með dauða stórlaxa urðu þó til þess að Sigurður Guðjónsson , forstjóri Veiðimálastofnunar , birti ákall um að hlífa stórlaxinum .
Sigurður talar tæpitungulaust þegar hann segir : " Áframhaldandi veiði mun eyða stórlaxinum .
" Stofnunin hafi í mörg ár hvatt til þess að stórlaxi sé hlíft en of hægt gangi .
Því hvetji stofnunin alla sem að veiði koma til að drepa ekki stórlax , " þetta á við veiðifélög , netaveiðibændur og stangveiðimenn .
Einungis þannig getum við átt von á því að njóta þessara tignarlegu fiska í framtíðinni " .
Hvers vegna bregðast veiðifélögin ekki við og banna stórlaxadrápið ? Viðvörunarraddir sérfræðinganna hafa hljómað í mörg ár .
Á ársfundi Veiðimálastofnunar 2009 sagði Guðni Guðbergsson fiskifræðingur : " Hægt er að nota orðið hrun um hvernig fyrir þessu er komið .
Stórlaxi heldur áfram að hnigna .
" Netaveiðar tímaskekkja Nokkur vandamál blasa við þeim sem vilja banna allt dráp á stórlaxi .
Megináherslan hlýtur að vera á friðun stórlaxa í ám með náttúrulegan laxastofn .
Er ástæða til að skylda menn til að sleppa veiddum laxi í hafbeitarám ? Þá er það maðkveiðin ; sagt er að ekki sé hægt að sleppa laxi sem gleypir maðkinn .
Er það víst ? Laxinn étur ekki eftir að hann kemur í ferskvatn og lifir til þess eins að hrygna .
Ætti laxinn ekki að njóta vafans og menn klippa einfaldlega á taum ef krókur er ekki í tálknum .
Dauður lax hrygnir ekki .
Svo eru það netin .
Skelfileg tímaskekkja ; girðingar til að ná í ódýrt fiskmeti sem skilar margfalt meiri arði sem stangaveiddur lax í ánum í vatnakerfinu .
Þar drepast margir stórlaxar .
Oft er furðulegt að heyra rök þeirra sem eru á móti því að veiða og sleppa .
Þeir tala um " meiða-og-sleppa " og fullyrða að laxinn drepist eftir að vera sleppt .
Þeir mættu kynna sér kanadískar rannsóknir sem sýna fram á að 98% slepptra laxa lifa , og þessi 2% eru oft laxar sem eru meðhöndlaðir heimskulega þegar þeim er sleppt .
Enginn þarf að sýna dauðan stórlax til að menn trúi því að þeir hafi veitt hann .
Í staðalbúnaði veiðimannsins eiga myndavélin og málbandið að vera jafnmikilvæg og veiðistöngin ; myndin staðfestir fenginn og laxinn er farinn að leita sér að hrygningarstað þegar veiðimaðurinn er kominn í hús að færa veiðina til bókar .
