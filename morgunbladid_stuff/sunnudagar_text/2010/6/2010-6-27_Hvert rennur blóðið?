Hvert rennur eiginlega blóðið í íslenskum karlmönnum núna þegar heimsmeistarakeppnin í fótbolta stendur yfir ? Þessari spurningu varpaði vinkona mín fram um daginn og á eftir fylgdi fullyrðingin : Alla vega ekki niður í klofið á þeim .
Hún vildi meina að keppnin stóra úti í Afríku rændi algerlega allri athygli karlmanna þannig að þeir væru gjörsamlega blindir á aðra fegurð allt í kring .
Meira að segja næði gónið á aðra karlmenn að sparka milli sín bolta líka að stela allri kynorku úr helteknum hugum þeirra .
Vesalings frúrnar hímdu í skugganum , svona líka sveltar kynferðislega .
Brassinn Ronaldo er lifandi sönnun þess að stöðin í heila ( sumra ) karlmanna sem heitir fótbolti , er fyrirferðarmeiri en sú stöð sem heitir kynlíf .
Hann lét þau fleygu orð falla að það að vinna HM í fótbolta væri miklu betra en kynlíf .
Ég trúi þessari fullyrðingu reyndar ekki , vesalings drengurinn var bara svo ungur að hann hafði greinilega ekki enn kynnst almennilegu kynlífi .
En hvað er til ráða fyrir konur sem finnst þær fá minni en enga athygli karla sinna í allar þessar vikur sem HM stendur ? Þær gætu vissulega klætt sig í búning þess liðs sem karlinn heldur með , í þeirri veiku von að það kveiki í honum .
Eða reynt að breyta sér í fótbolta með einhverjum ráðum .
Kannski dugar að þær máli sig í framan í sömu litum og fólkið á áhorfendapöllunum í Jóhannesarborg .
Eða gengið aðeins lengra og farið að spranga fyrir framan sjónvarpsskjáinn íklæddar engu öðru en gulum og grænum penslaförum .
Mögulega vekur það hugrenningatengsl sem koma blóði karlsins til að renna á þann stað sem þær langar helst til að það renni .
En líkurnar á að karlinn hvæsi : Farðu frá ! eru mun meiri .
Konur eiga ekki að reyna hið ómögulega heima við , þær eiga frekar að fara út og gera eitthvað skemmtilegt .
Ég er ekki frá því að allar þær konur sem ég sá fara um í flokkum í miðbænum í gærkvöldi hafi einmitt verið að flýja sína steingeldu karla sem sátu heima með strákunum og voru með fótbolta í stað augasteina , gott ef ekki líka í stað heilabús og jafnvel kynfæra .
Nóg var nú af sólbrúnum allra þjóða kvikindum í bænum sem virtust komin hingað til að gera eitthvað allt annað en að stara á sjónvarpsskjái .
Þeim fannst greinilega ekkert leiðinlegt að vera hér í þessari gósentíð þegar fjöldi banhungraðra íslenskra kvenna svífur um götur bæjarins .
