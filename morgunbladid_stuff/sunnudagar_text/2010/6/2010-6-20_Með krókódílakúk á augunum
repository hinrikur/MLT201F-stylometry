Þær eru ófáar konurnar sem myndu heldur fara út úr húsi klæðalausar en maskaralausar .
Ekki er óalgengt að konur tali um að " setja upp andlitið " þegar þær mála sig þar sem vel sýnileg augnhár eru punkturinn yfir i-ið .
Löng augnhár eru aukinheldur talin tákn um kvenleika í mörgum samfélögum og geta maskarar gengt mikilvægu hlutverki í að lengja augnhárin og þykkja .
Egyptaland til forna lék stórt hlutverk í þróun maskarans en þegar um 3400 fyrir Krist notuðu Egyptar bein til að bera lit á augnhár sín .
Liturinn var blandaður úr kolum , krókódílataði , vatni og hunangi .
Augun voru talin speglar sálarinnar og með því að " innsigla þau " með augnmálningu taldi fólk sig vera að verja sálarspeglana fyrir illum öndum og óæskilegum straumum .
Bæði egypskar konur og karlar notuðu maskara og fornar myndir af Kleópötru Egyptadrottningu benda til þess að maskari og líkamsmálning hafi verið notuð í fjölþættum tilgangi , hvort heldur var til að verjast , til að fagna , í stríði eða við greftranir .
Einhverra hluta vegna dró síðar úr augnháralitun fólks og var það ekki fyrr en á Viktoríutímabilinu á fjórða áratug nítjándu aldar sem augnháralitur gekk í endurnýjun lífdaga .
Á þeim tíma gerðu konur fjölmargar tilraunir með uppskriftir að snyrtivörum og ýmis konar kinnalitir , maskarar og augnlitir urðu til við snyrtiborðin í svefnherbergjum þeirra .
Þær gerðu sinn eigin augnháralit með því að bræða saman ösku og ylliber yfir eldi en slíkar blöndur fóru þó aldrei á markað .
Til bjargar ástinni Maður að nafni Eugene Rimmel fann upp og framleiddi fyrsta maskarann um eða upp úr aldamótunum 1900 og naut hann gríðarlegra vinsælda .
Liturinn var í föstu formi , eins konar " kökumaskari " sem vættur var upp með litlum bursta , ekki ósvipuðum smækkaðri útgáfu af tannbursta , sem notaður var til að bera litinn á augnhárin .
Enn í dag er orðið " rimmel " notað yfir maskara á mörgum tungumálum og enn er gamli kökumaskarinn fáanlegur .
Árið 1872 var gefið út einkaleyfi fyrir vaselíni og þar með hafði eitt mikilvægasta innihaldsefni framtíðarmaskarans litið dagsins ljós .
Það var þó ekki fyrr en árið 1913 að T.L .
Williams fann upp maskarann í því fljótandi formi sem við þekkjum .
Systir hans , Mabel , átti kærasta að nafni Chet en orðrómur gekk um að hann renndi hýru auga til annarrar konu .
Williams rann blóðið til skyldunnar og blandaði saman koladufti og vaselíni og útskýrði fyrir Mabel hvernig hún skyldi bera blönduna á augnhár sín .
Hafði það þvílík áhrif að Mabel tókst ekki aðeins að vinna hjarta Chet á ný , heldur giftist honum ári síðar .
Í framhaldinu eða árið 1915 stofnaði Williams snyrtivörurisann Maybelline en nafn fyrirtækisins er samsuða úr nafni systurinnar Mabel og undraefnisins vaselíns ( e. vaseline ) sem gerði framleiðsluna mögulega .
Hann seldi þennan byltingarkennda augnháralit til að byrja með í gegn um vörulista en árið 1930 var hann kominn í smásöludreifingu í verslunum .
Fráhrindandi eiturbras Árið 1938 kom fyrsti vatnsheldi maskarinn á markað og reyndist hann mikil bylting , sérstaklega fyrir þær konur sem eru gjarnar á að tárast .
Sá var þó galli á gjöf Njarðar að maskarablandan innihélt 50% terpentínu sem orsakaði ýmiskonar útbrot og ofnæmi hjá mörgum .
Þar fyrir utan reyndist stæk lyktin af maskaranum nánast óbærileg .
Lengi vel var " litli tannburstinn " notaður til að bera litinn á augnhárin en árið 1957 setti Helena Rubinstein á markað maskara í túbuformi og fylgdi með hringbursti , svipaður þeim sem síðar átti eftir að ryðja sér til rúms .
Snemma á sjöunda áratuginum varð snyrtivörufyrirtækið Max Factor hins vegar fyrst til að útbúa ílangt og hringlaga hylki eða glas sem maskaraburstinn gekk beint ofan í , samskonar því sem finna má í snyrtibuddum flestra nútímakvenna .
Um leið setti það nýja og örugga tegund af vatnsheldum maskara á markað sem náði gífurlegum vinsældum en áberandi augnhár bresku fyrirsætunnar Twiggy áttu ekki síst sinn þátt í því maskaraæði sem upp úr því reið yfir heimsbyggðina .
Í dag fást maskarar af öllu tagi ; maskarar sem þykkja og lengja augnhárin , gera þau fínlegri eða grófari eða jafnvel krulla svolítið upp á þau , maskarar sem hrinda frá sér vatni eða hægt er að þvo af með vatni .
Þeir fást í öllum mögulegum litum – ekki bara hinum hefðbundnu svörtu og brúnu , heldur einnig bláum , rauðum , grænum , bleikum , appelsínugulum og jafnvel gylltum og silfruðum svo fáeinir séu nefndir .
ben@mbl.is 