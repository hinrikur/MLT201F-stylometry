Þetta verður alveg óskaplega róleg og góð helgi þar sem Sprengjuhöllin hefur legið í dvala í nokkurn tíma en undanfarið hef ég setið sveittur í hljómfræði uppi í LHÍ en ég er að undirbúa mig fyrir nám í tónsmíðum næsta haust .
Annars hef ég virkilega góða tilfinningu fyrir helginni þó mér sé alltaf hálf-illa við að gera of mikil plön .
En kærasta mín , hún Erna Halldórsdóttir danskennari , var að koma heim frá Englandi í gær við vorum boðin í mat heima hjá ömmu og afa ásamt pabba og yndislegu bræðrum mínum .
Síðan förum við í aðra grillveislu í kvöld þar sem einn stórsöngvari úr Garðabænum á stórafmæli .
Síðan verður maður að passa sig að nota allar sólarstundirnar .
Reykjavík fer öll að iða þegar það er svona gott veður og það er bara virkilega gaman að ráfa um og taka inn stemninguna .
Leyfa henni að seytla inn .
Hver veit nema maður reyni að hóa saman í frisbí á Miklatúni og ég geri fastlega ráð fyrir því að dvelja í að minnsta kosti 3-4 tíma í Neslauginni .
Annars ætlum við Bergur vinur minn að reyna að komast í tennis um helgina , maður á að vera duglegur að fara í allar íþróttir sem mann langar í á sumrin en við höfum síðustu sumur verið að leika okkur svolítið í tennis .
