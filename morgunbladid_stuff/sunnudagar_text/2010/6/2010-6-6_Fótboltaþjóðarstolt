Heimsmeistarakeppnin í Suður-Afríku hefst 11. júní .
Suður-Afríka er land mikilla andstæðna .
Ekki eru nema sextán ár frá því að aðskilnaðarstefnan í landinu leið undir lok og á þeim tíma , sem síðan er liðinn , hafa orðið miklar breytingar .
Undir styrkri forustu Nelsons Mandela tókst að koma því til leiðar að farin var leið sátta , en ekki haturs þegar kúgun hvíta minnihlutans á svarta meirihlutanum lauk .
Vandamálin eru þó gríðarleg og glæpir daglegt brauð .
50 morð eru framin á dag í Suður-Afríku eða rúmlega 18 þúsund á ári .
Á nokkurra mínútna fresti er konu nauðgað og nokkurra sekúndna fresti er framinn þjófnaður .
Glæpir og kúgun eru hins vegar ekki lengur bundin í lög og greina má breytingar til batnaðar .
Milljónir blökkumanna mynda nú millistétt Suður-Afríku .
Milljónir manna brjótast nú úr sárri fátækt og skapa sér aðstæður til að geta lifað lífinu með reisn .
Heimsmeistarakeppnin er hluti af þessari upprisu Suður-Afríku og færir ekki bara íbúum landsins heldur allrar álfunnar heim sanninn um hvers hún getur verið megnug .
Orri Páll Ormarsson kallar fótbolta hnattrænan faraldur í fyrirsögn á grein um fyrri heimsmeistaramót í Sunnudagsmogganum í dag .
Í blaðinu er einnig sagt frá nýrri og glæsilegri ferða- og fótboltabók með myndum Páls Stefánssonar , Áfram Afríka , þar sem sést hvernig þessi faraldur hefur tekið sér bólfestu í Afríku .
Rithöfundurinn Chimamanda Ngozi Adichie , sem skrifaði skáldsöguna Hálf gul sól , skrifar grein um fótbolta í Afríku og þjóðerniskenndina í bók Páls .
" Þjóðerniskenndin blómstraði þessa nótt en það var ekki allt , " skrifar hún um daginn , sem Nígería varð ólympíumeistari í fótbolta í Atlanta .
" Til varð þjóðerniskennd sérstakrar ættar , mild , fyrirgefandi og bjartsýn .
" Síðar bætir hún við að hún hafi áttað sig á að " íþróttir gera okkur svörtum Afríkubúum kleift að fjalla um sögulega og pólitíska erfiðleika á göfugan og sálarhreinsandi hátt " .
Hún talar um fótboltaþjóðarstolt , sem gefi " sjaldgæft tilefni til að skynja ómengað stolt " , sem " færir heiminum þau skilaboð að jafnvel þótt við séum ekki í G-20 hópnum sem ákvarðar örlög heimsins , jafnvel þótt við verðum alltaf neðst á kvörðum sem mæla heilsu , góða stjórnarhætti og gagnsæi í stjórnsýslu , jafnvel þótt saga okkar sé vörðuð vonlausum ríkisstjórnum , innviðir samfélagsins séu að hruni komnir , stofnanir okkar óstarfhæfar og flest sé okkur mótdrægt , þá skiptir það ekki máli ...
við unnum vegna þess að við erum greind og hæfileikarík .
Þetta er ekki allt vonlaust .
Við getum líka átt okkar góðu stundir .
" Rick Bender hefur ekki alltaf átt góðar stundir .
Hann greindist með krabbamein í munni vegna tóbaksnotkunar , missti helming kjálkans , þriðjung tungunnar og allar tennurnar nema sex .
Rúm tuttugu ár eru frá því að þetta gerðist og Bender hefur helgað krafta sína baráttunni gegn tóbaksnotkun .
" Ég var aldrei neitt sérstaklega myndarlegur áður en núna er ég með andlit sem enginn gleymir , " segir Bender í viðtali í Sunnudagsmogganum .
Andlit sem er áminning til þeirra sem nota munntóbak .
