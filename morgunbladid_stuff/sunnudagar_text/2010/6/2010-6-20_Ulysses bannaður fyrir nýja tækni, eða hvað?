Mikið var deilt um Ulysses , meistaraverk James Joyce , þegar bókin kom út fyrir 88 árum .
Hún var fljótlega bönnuð vestan hafs og Joyce átti einnig erfitt með að koma henni út á Bretlandseyjum .
Með tímanum hefur bókin þó unnið sér sess með helstu bókmenntaverkum tuttugustu aldar og í Dyflinni , heimaborg Joyce , er haldinn sérstakur Bloom-dagur 16. júní ár hvert til heiðurs bókinni , enda gerist hún öll á einum degi ; 16. júní 1904 .
Ný vandamál Smám saman virðist bókaútgáfa færast á rafrrænt form og ný tækni skapar ný vandamál eins og það nú nýverið að Apple gerði athugasemdir við teiknimyndaútgáfu Ulyssess fyrir iPad vegna þess að í henni sæist teikning af brjóstum og af nöktum manni .
Teiknimyndaútgáfan heitir Ulysses Seen og gerð af fyrirtækinu Throwaway Horse .
Hún er ókeypis fyrir iPad-notendur , en ekki er kominn nema fyrsti kafli bókarinnar .
Apple hafði óskað eftir því við höfunda verksins að þeir breyttu tveimur síðum þannig að ekki sæist í bert hold og þeir breyttu því sem breyta þurfti og reyndar einni síðu til sem Apple-starfsmönnum hafði greinilega yfirsést .
Nýja útgáfan var þó varla komin í loftið þegar forsvarsmönnum Apple snerist hugur .
Samkvæmt frétt í Washington Post segir talsmaður Apple að starfsmenn hafi ekki áttað sig á um hvaða verk væri að ræða , en um leið og það kom í ljós höfðu menn þar á bæ samband við höfundana og bentu þeim á að þeir mættu birta upprunalega útgáfu bókarinnar .
Það er svo við hæfi að geta þess að hugmyndin að teiknimyndinni varð til á krá í Dyflinni fyrir fjórum árum þar sem aðstandendur sátu yfir Guinness-kollum .
