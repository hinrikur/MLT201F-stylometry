Ian Buruma New York | Fánarnir hafa verið dregnir að húni frá Hollandi til Argentínu , frá Kamerún til Japans .
Trumbur eru slegnar og blásið í lúðra .
Stríðsópin gjalla við .
Nú er sá tími runninn upp á ný : heimsmeistarakeppnin er hafin .
Rinus Michels heitinn , einnig þekktur sem " herforinginn " , þjálfari hollenska liðsins sem tapaði naumlega fyrir Þjóðverjum í úrslitunum 1974 , sagði svo frægt varð : " Fótbolti er stríð .
" Þegar Hollendingar fengu hefnd sína 1988 og sigruðu Þjóðverja og urðu síðan Evrópumeistarar dönsuðu fleiri á götum úti í Hollandi en daginn sem hið raunverulega stríð endaði í maí 1945 .
Einu sinni , árið 1969 , leiddi fótboltaleikur milli Hondúras og El Salvador í raun til hernaðarátaka , sem kölluð hafa verið fótboltastríðið .
Þegar ríkti spenna milli ríkjanna .
Þá gerðist það að veist var að áhangendum liðs Hondúras og það sem verra var þjóðsöng Hondúras var sýnd óvirðing og hvítur og blár fáni landsins saurgaður .
Auðvitað eru fótboltastríð fátíð ( ég minnist ekki annars dæmis ) , en hugmyndin um að alþjóðleg íþróttakeppni sé óhjákvæmilega innblástur hlýs bræðralags – hugmynd sem Pierre de Coubertin barón , stofnandi Ólympíuleika nútímans , hélt á lofti – er rómantískur skáldskapur .
Ofbeldi breskra fótboltabullna sýnir til dæmis sérkennilega stríðsþrá .
Líf á friðartímum getur verið leiðinlegt og dýrðardagar Bretlands virðast vera langt aftur í fortíðinni .
Fótbolti er tækifæri til að upplifa spennu bardagans án þess að eiga meira á hættu en nokkur beinbrot .
Jafnvel þegar fótbolti leiðir ekki til raunverulegs blóðbaðs vekur hann sterkar tilfinningar – frumstæðar og í anda ættbálksins – og kallar fram þann tíma sem stríðsmenn máluðu andlit sín og stukku upp og niður í stríðsdönsum öskrandi eins og apar .
Eðli leiksins ýtir undir þetta , hraðinn og sameiginleg aðgangsharkan .
Tennis setur ekki heila þjóð á annan endann .
Hnefaleikar gera það ekki einu sinni nema örsjaldan eins og þegar Joe Louis , " brúna bomban " , sigraði Max Schmeling , eftirlæti nasista , árið 1938 .
Enda er þar um að ræða bardagaform þar sem tveir einstaklingar eigast við , ekki tveir ættbálkar .
Arthur Koestler hafði rétt fyrir sér þegar hann sagði að til væri þjóðernishyggja og fótboltaþjóðernishyggja – og hin síðarnefnda risti dýpra .
Koestler fæddist í Búdapest en var stoltur breskur þegn .
Þó var hann ungverskur fótboltaþjóðernissinni allt sitt líf .
Rótgrónir óvinir , gömul særindi og auðmýking , sem þarf að bæta úr , hjálpa til .
Það væri erfitt fyrir Bandaríkjamenn , sem eru hvorki sérlega góðir í fótbolta , né íþyngt af miklu sögulegu hatri , að deila fögnuði til dæmis Hollendinga þegar þeir sigruðu Þjóðverja 1988 eða Kóreumanna þegar þeir sigruðu Japan .
Kannski var besta dæmið um þessa gerð af íþróttaþjóðernishyggju ekki fótboltaleikur heldur úrslitaleikurinn í íshokkíi árið 1969 þegar Tékkar sigruðu Sovétmenn ári eftir að sovéskir skriðdrekar fóru inn í Prag .
Tékknesku leikmennirnir beindu hokkíkylfum sínum að Sovétmönnunum eins og byssum og heima fyrir brutust út óeirðir gegn Sovétmönnum .
Það er því ljóst , hvað sem de Coubertin gerði sér vonir um , að hjá manninum er styttra í hráar tilfinningar ættbálksins en í heimsborgarann og bræðralag þvert á menningarheima .
Ættbálkurinn getur verið félag , klíka eða þjóð .
Fyrir síðari heimsstyrjöld var oft trúarlegur eða þjóðernislegur strengur í ímynd fótboltafélaga .
Tottenham Hotspur í London var " gyðingafélag " , en Arsenal var " írskt " .
Enn má finna leifar af slíkum skilgreiningum .
Andstæðingar Ajax í Amsterdam af landsbyggðinni hrópa enn " gyðingaklúbur " .
Og enn skilja trúarbrögðin félögin í Glasgow að , Celtic er félag katólikka og Rangers félag mótmælenda .
Sameiginlegur uppruni eða trú eru þó ekki nauðsynlegir þættir .
Frönsku fótboltahetjurnar , sem unnu heimsmeistaratitilinn 1998 , voru meðal annars bæði af afrískum og arabískum uppruna og þeir voru stoltir af því .
Flest fótboltafélög , sem náð hafa árangri á okkar tímum , eru jafn blönduð og auglýsing frá Benetton .
Í þeim eru þjálfarar og leikmenn frá öllum heimshornum , en það virðist ekki hafa dregið úr ákafa stuðningsmanna á staðnum hið minnsta .
Í sumum löndum er fótboltinn það eina , sem bindur saman ólíka hópa , sjíta og súnníta í Írak eða múslíma og kristna í Súdan .
Auðvitað er flest rétthugsandi fólk að einhverju leyti eins og de Coubertin .
Frumstæðar tilfinningar eru vandræðalegar og hættulegar þegar þeim er sleppt lausum .
Eftir síðari heimsstyrjöld var af augljósum ástæðum nánast bannað að sýna þjóðernislegar tilfinningar í Evrópu ( ekki síst í Þýskalandi ) .
Við vorum öll orðin góðir Evrópubúar og þjóðernishyggja var fyrir rasista .
Og samt , fyrst Koestler hafði rétt fyrir sér , var ekki bara hægt að kremja þessar tilfinningar .
Það varð að finna ventil fyrir þær og fótboltinn var tilvalinn .
Fótboltavöllurinn varð afmarkað land þar sem slaka mátti á bannhelgi gagnvart æði ættbálksins og jafnvel kynþáttaerjum , en þó aðeins upp að ákveðnu marki .
Þegar frýjuorðin um að stuðingsmenn Ajax væru bölvaðir gyðingar breyttust í ofbeldi , sem stundum fylgdi hóphvæs , sem átti að minna á þegar skrúfað er frá gasi , ákváðu borgaryfirvöld að skakka leikinn .
Sumir leikir hafa orðið að fara fram án þess að stuðningslið andstæðinganna fengi inngöngu á völlinn .
Ekki fylgja þó öllum fótboltaleikjum neikvæðar tilfinningar og ofbeldi .
Heimsmeistarakeppnin þetta árið gæti hæglega orðið hátíð bræðralags og friðar .
Fæstir kippa sér meira að segja upp við það lengur þegar Þýskaland vinnur .
En sú staðreynd að íþrótt getur losað um frumstæðar tilfinningar er ekki ástæða til að fordæma hana .
Fyrst ekki verður slegið á þessar tilfinningar með óskhyggjunni er betra að þær fái útrás í anda trúarathafna líkt og óttinn við dauða , ofbeldi og hrörnun kemur fram í trú eða nautaati .
Jafnvel þótt sumir fótboltaleikir hafi leitt til ofbeldis og í einu tilfelli stríðs gætu þeir hafa þjónað þeim jákvæða tilgangi að hemja villimannslegri tilhneigingar okkar og varpa þeim yfir á íþrótt .
Megi leikarnir því hefjast og besta liðið vinna .
Sem vitaskuld er Holland , fæðingarland mitt .
Höfundur er prófessor í mannréttindamálum við Bard College .
Nýjasta bók hans heitir Taming the Gods : Religion and Democracy on Three Continents .
© Project Syndicate , 2010. www.project-syndicate.org 