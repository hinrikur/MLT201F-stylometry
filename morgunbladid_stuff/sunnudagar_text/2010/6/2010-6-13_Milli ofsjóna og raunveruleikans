Smásagnasafnið Sunnudagskvöld til mánudagsmorguns eftir Ástu Sigurðardóttur kom út árið 1961 , en Ásta hafði áður birt smásögur sínar í tímaritum á sjötta áratugnum .
Þegar ég las þessar sögur fyrst hef ég verið í kringum 16 ára aldurinn , móðir mín hafði mikið dálæti á Ástu og krafðist þess að ég læsi þessar sögur .
Ég varð dolfallin við fyrsta lestur , þvílík uppljómun sem þetta var fyrir óharðnaðan 16 ára unglinginn að lesa þessar sögur .
Og eins og áhrifagjörnum unglingum sæmir fór ég að reyna að skrifa sögur í " Ástustíl " eftir lesturinn .
Alla tíð síðan ég las þessar sögur hefur þessi stíll átt sterkar rætur í mér , og það má segja að Ásta hafi kynnt mig fyrir súrrealismanum .
Þessar sögur hefja mig á flug .
Súrrealisminn , vonin og vonleysið eru sterkir þræðir í öllum sögunum , og á einhvern hátt nær maður að tengja flóknar tilfinningar nútímamanneskjunnar við tilfinningar stúlknanna í bókinni .
Sögur Ástu eru með fyrstu módernísku sögunum sem skrifaðar voru á Íslandi , enda var Ásta að mörgu leyti á undan sínum samtíma hér á landi .
Ásta sagði sjálf á sínum tíma að þessar sögur væru að hluta byggðar á hennar reynslu .
Hún var víst skrautlegur karakter í borginni , drakk ótæpilega , hékk með helstu listaspírum landsins og vann fyrir sér sem nektarmódel meðfram skrifunum .
Það í sjálfu sér gerir sögurnar enn áhugaverðari , maður fer að ímynda sér lífið í Reykjavík á árunum milli 1950 og 1960 , og hversu lítið hefur í raun breyst síðan þá , ef maður frátelur tæknibreytingar og þvíumlíkt .
Kvenímyndin í sögum Ástu þótti hneykslanleg á þeim tíma sem sögurnar voru skrifaðar , í titilsögunni fáum við að kynnast kvenpersónunni Ástu , sem er drykkfelld daðurdrós , föst milli tveggja heima , ofsjóna og raunveruleikans .
Sú saga er tvímælalaust langbesta smásaga sem ég hef lesið , ég hugsa að ég hafi lesið hana milli 20 og 30 sinnum , og aldrei fengið leið á henni , og fæ alltaf eitthvað nýtt út úr lestrinum .
Þessi saga hafði svo mikil áhrif á mig að ég skrifaði kvikmyndahandrit upp úr henni , og ég stefni að því að leikstýra stuttmyndinni " Sunnudagskvöld til mánudagsmorguns " áður en langt um líður .
