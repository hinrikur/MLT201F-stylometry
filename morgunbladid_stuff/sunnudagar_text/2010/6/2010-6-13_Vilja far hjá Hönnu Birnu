Hún kom ekki á óvart fréttin á forsíðu föstudagsblaðs Morgunblaðsins um að Besti flokkurinn og Samfylkingin hefðu boðið Hönnu Birnu Kristjánsdóttur , fráfarandi borgarstjóra , að verða forseti borgarstjórnar .
Þetta hefur reyndar legið í loftinu í heila viku , eða allar götur frá hinum fíflalega blaðamannafundi á þaki Æsufellsblokkarinnar , þar sem aðeins var tilkynnt um tvennt , þ.e. að Besti flokkuinn og Samfylkingin ætluðu að starfa saman í meirihluta og að Jón Gnarr yrði borgarstjóri og Dagur B. Eggertsson yrði formaður borgarráðs .
Engar efnislegar upplýsingar voru veittar um samstarfið , heldur bara bullað og þvælt og ekkert af því sem sagt var var einu sinni hið minnsta skemmtilegt .
Hanna Birna er sá borgarfulltrúi sem nýtur langmests trausts og vinsælda meðal Reykvíkinga og nær það traust langt út fyrir raðir Sjálfstæðisflokksins .
Hún lagði til að allir í borgarstjórn störfuðu saman og verkefnum og ábyrgð yrði deilt út til borgarfulltrúa í hlutfalli við niðurstöður kosninganna .
Þessu hefði Jón Gnarr ugglaust getað unað , enda fékk framboð hans 6 borgarfulltrúa , 34,7% atkvæða , 1,1 prósentustigi meira en Sjálfstæðisflokkurinn , sem var með 33,6% fylgi og fimm borgarfulltrúa .
Öðru máli gegnir um Dag og Samfylkinguna , sem hefðu séð fram á takmörkuð áhrif í borgarstjórn ef um samstjórn allra hefði verið að ræða , með 19,1% fylgi og þrjá borgarfulltrúa .
Ég er ekki í nokkrum vafa um það að það var Jón Gnarr sem átti hugmyndina að þessu tilboði til Hönnu Birnu og hann hefur þröngvað Degi og Samfylkingunni til að samþykkja .
Ef ekki var um eitthvert svona útspil að ræða hjá hinum nýja meirihluta , sem er víst að koma málefnasamingi sínum á koppinn , hefði verið eðlilegt að tilkynna á fíflafundinum í Æsufelli hver yrði forseti borgarstjórnar , enda um mun áhrifameiri valdapóst að ræða í borgarkerfinu en þann sem Dagur fær , formennskuna í borgarráði .
Líklega hefur Jón Gnarr verið manna fyrstur til þess að átta sig á því að borgarbúar myndu fá sig mjög fljótt fullsadda á trúðslátum .
Hann hefur ugglaust séð að með því að gera Hönnu Birnu að forseta borgarstjórnar , væri hann sem oddviti Besta flokksins að stíga skref í þá átt sem Hanna Birna hafði talað fyrir um samstarf og sameiginlega ábyrgð .
Og nú leita þeir Jón Gnarr og Dagur B. í smiðju til Sjálfstæðisflokksins , til þess að skreyta sig með lánsfjöðrum .
Ekki eru þeir og þeirra lið það fiðruð , að slíkar skrautfjaðrir sem Hanna Birna leynist í þeirra röðum .
Þeir vilja húkka sér far á vinsældavagni Hönnu Birnu og er það alveg skiljanlegt .
En þarf ekki fleira að koma til ? Þarf það ekki að liggja ljóst fyrir að tilboðið um forsetastól í nýrri borgarstjórn sé ekki einskorðað við það eina embætti ? Þurfa Besti flokkurinn og Samfylkingin ekki að stíga skrefinu lengra og bjóða fulltrúum Sjálfstæðisflokks upp á raunverulegt samstarf , sem feli það meðal annars í sér að fulltrúar flokkanna fái formennsku í fagráðum borgarinnar í hlutfalli við kjörfylgi ? Hanna Birna er í þröngri stöðu að segja nei takk , sem væri ugglaust það svar sem Dagur B. Eggertsson myndi helst vilja heyra .
Hún boðaði samstarf og samábyrgð allra borgarfulltrúa og það tæki ugglaust ekki langan tíma fyrir andstæðinga hennar í pólitík að útleggja neitun hennar á þann veg að hún hafi ekki meint nokkurn skapaðan hlut með því sem hún sagði .
Hún væri bara í fýlu af því hún fengi ekki lengur að vera borgarstjóri .
En vitanlega getur hún ekki heldur sagt já takk , nema fleira komi til .
Hún er oddviti sjálfstæðismanna í Reykjavík og henni ber að tryggja að Besta flokknum og Samfylkingunni takist ekki að reka fleyg á milli hennar og annarra borgarfulltrúa Sjálfstæðisflokksins .
Því ber henni að tryggja að því verði hrint í framkvæmd sem hún boðaði sjálf , að samstarfið verði á milli allra 15 borgarfulltrúa Reykjavíkurborgar .
