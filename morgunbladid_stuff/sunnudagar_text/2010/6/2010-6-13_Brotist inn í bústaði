Innbrot í sumarbústaði hafa verið tíð það sem af er árinu , einkum í suður- og vesturhluta landsins .
Samkvæmt upplýsingum frá lögreglunni á Selfossi hafa samtals 80 innbrot verið framin í umdæmi hennar frá síðustu áramótum samanborið við u.þ.b. 60-70 á ári undanfarin ár .
Þorgrímur Óli Sigurðsson , aðstoðaryfirlögregluþjónn , segir að þjófarnir virðist forðast fjölfarnari staði eins og Hellisheiðina og fari þess í stað frekar t.d. yfir Mosfellsheiðina og eftir Nesjavallavegi .
Flest innbrotin í ár í umdæmi Selfosslögreglunnar hafa verið framin í Grímsnesi og í Grafningi .
Ríflega helmingur þeirra átti sér stað í maí eða 44 innbrot miðað við átta í apríl og 14 í mars .
Lögreglan hafði hendur í hári þeirra sem stóðu að flestum innbrotunum í maí og eru tveir af þeim enn í haldi hennar .
Þrír þeirra komu einnig að innbrotum í sumarbústaði á svæðinu í mars .
Þorgrímur segir að það sem af er júní hafi aðeins tvö innbrot í sumarbústaði verið tilkynnt embættinu á Selfossi .
Það virðist því sem lögreglan sé að komast fyrir þetta , a.m.k. í bili .
Þá hefur gengið vel að upplýsa þau mál sem komið hafa inn á borð lögreglunnar .
Þannig hafa 25 mál af þeim 44 sem komu upp í maí verið upplýst , flest í Grímsnesi .
Í þessum innbrotum hefur einkum verið stolið raftækjum eins og flatskjám , tölvum og hljómflutningstækjum .
Í undantekningartilfellum hefur lögreglunni tekist að endurheimta þá hluti sem teknir hafa verið ófrjálsri hendi .
Gjarnan hefur ástæðan verið sú að þjófarnir hafa verið teknir skömmu eftir innbrotin og þeir því ekki haft svigrúm til þess að losa sig við þýfið í tíma .
Ekki fengust sambærilegar upplýsingar frá lögreglunni í Borgarnesi um fjölda innbrota í sumarbústaði í umdæmi hennar frá síðustu áramótum .
Sótt í bústaðina Vaxandi áhugi virðist vera hjá afbrotamönnum á að brjótast inn í sumarbústaði hér á landi .
Vafalítið spilar þar bæði inn í sú staðreynd að fólk dvelur ekki nándar nærri eins mikið í þeim og á heimilum sínum sem og að gera má ráð fyrir því að fólk geymi allajafna mun verðmætari hluti í bústöðunum að staðaldri en áður var , s.s. dýr rafmagnstæki .
Innbrot um hábjartan dag Brotist var inn í sumarbústað Ásdísar Ásgeirsdóttur ljósmyndara og eiginmanns hennar í Grímsnesinu í lok maí .
Ásdís segir að innbrotið hafi sennilega átt sér stað klukkan tíu um morguninn , um hábjartan dag .
" Það var hringt í mig , einhver rannsóknarlögreglumaður sem var staddur inni í bústaðnum og sagði mér að það væri búið að brjótast inn .
Svo við fórum strax uppeftir og þar var búið að opna alla skápa og allar skúffur og róta í öllu og henda hlutum á gólfið .
Inni í stofu var nokkuð af glerbrotum , þar hafði glösum verið hent um koll .
En ekkert hafði þó verið skemmt að ráði , ekki bústaðurinn sjálfur , " sagði Ásdís .
Ásdís segir að þjófarnir hafi greinilega vitað hvað þeir voru að gera og leitað skipulega að verðmætum en ekki haft það að markmiði að valda skemmdum .
Þeim hafi tekist að opna útidyrnar með því að stinga einhverju beittu í lásinn , hugsanlega skrúfjárni .
Lítil ummerki hafi sést á hurðinni .
Þjófarnir hafi síðan haft á brott með sér m.a. flatskjá , tölvu , leikjatölvu og sjónauka og eitthvað af áfengi .
Svo virðist sem þeir hafi gengið mjög skipulega til verks .
Þannig bendir flest til þess að þeir hafi sennilega ekki verið mikið lengur inni í bústaðnum en tíu mínútur .
Lán í óláni Svo heppilega vildi til að þjófarnir sem fóru inn í sumarbústað Ásdísar voru handteknir af lögreglunni sama dag og þeir brutust inn í hann .
Þeim hefur því sennilega ekki gefist ráðrúm til þess að koma þýfinu undan .
Fyrir vikið tókst henni að endurheimta mest af því sem stolið var úr bústaðnum , aðallega stærstu hlutina .
Að sögn Ásdísar voru þeir teknir með meira þýfi en það sem stolið var frá henni .
" Þennan sama dag brutust þeir örugglega inn í marga bústaði þarna í hverfinu hjá mér því það fór eitthvert kerfi í gang í öðrum bústað , " segir Ásdís .
Hún segir að þau hafi ekki verið með öryggiskerfi í sínum bústað en það standi hugsanlega til að endurskoða það eftir þessa reynslu .
Ásdís segir að miðað við aðstæður megi segja að þau hafi verið heppin .
Bæði að þau skyldu endurheimta mest af því sem stolið var en einnig vegna þess í hversu stuttan tíma þjófarnir hafa að öllum líkindum verið í bústaðnum .
Fyrir vikið hafi þau ekki fengið neina óþægindatilfinningu við að vera í bústaðnum eins og sennilega hefði verið raunin ef þjófarnir hefðu verið í honum í lengri tíma og jafnvel sofið þar .
Þá hafi þau ekki uppgötvað innbrotið við það að koma í bústaðinn eins og sjálfsagt ýmsir heldur verið tilkynnt það af lögreglunni .
