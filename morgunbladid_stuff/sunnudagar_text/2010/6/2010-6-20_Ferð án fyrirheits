Þó að fólk sem byggir eyjar þakki oft sínum sæla fyrir að vera ekki með misgóða nágranna , sem stundum orsaka deilur og misklíð , þá er eyjabúum það nauðsynlegt að geta brugðið sér í heimsókn til annarra landa , " segir Þorsteinn Baldursson , sem er á miðjum áttræðisaldri og hefur ásamt fjölskyldu sinni gert víðreist um heiminn á húsbíl undanfarna fjóra áratugi .
" Við vorum ung hjón með þrjú börn og langaði til að ferðast , en hvernig gátum við fjármagnað það , " segir hann .
" Jú , við fundum ráð , frá árinu 1970 höfum við ekki eytt krónu í tóbak eða áfengi , en í staðinn höfum við ferðast á hverju ári .
" Fyrstu ferðina fóru þau til Kaupmannahafnar árið 1971 , með stuttu stoppi í Noregi .
" Við tókum svo lest til Brussel og keyptum þar ódýran Peugeot og ódýrt hjólhýsi , ókum síðan suður og enduðum í Napólí á Ítalíu .
Við lentum í alls konar ævintýrum og eigum dásamlegar minningar frá þessari ferð .
Eitt af því sem stendur upp úr var vikudvöl á stað sem nefnist Union Lido og liggur við hvíta sandströnd , en þaðan er 40 mínútna sigling með bát til Feneyja , sem við heimsóttum nokkrum sinnum .
Næstum fjórum áratugum síðar er þetta enn einn af okkar uppáhaldsstöðum og við höfum oft farið þangað síðan .
" Þau hafa farið á hverju ári í mislangar ferðir , akandi um Evrópu , Bandaríkin og Kanada , ýmist með tjöld eða hjólhýsi , á bílaleigubíl eða á pallbíl með litlu húsi á pallinum .
" Nú erum við svo heppin að eiga vin í Þýskalandi , sem á með okkur yndislegan húsbíl , sem búinn er öllum þægindum og er eins og lítið heimili , " segir Þorsteinn .
" Þannig ferðalög kosta lítið meira en að búa í sinni eigin íbúð , hótelkostnaður er enginn , matur er keyptur í verslunum og matreiddur í húsbílnum og olíueyðslan er svipuð og heima á Íslandi .
" Reisan eftir bankahrun Eftir bankahrunið fóru Þorsteinn og Katrín í sjö vikna ferð vítt og breitt um Evrópu , sem hófst í apríl árið 2009 .
" Ástæðan var sú að okkur langaði að heyra hljóðið í almenningi í Evrópu , en á ferðalögum okkar höfum við samskipti við fjölda fólks sem er á svipuðu ferðalagi og við .
Húsbílafólk gistir mikið á ódýrum svæðum eða ókeypis við bensínstöðvar , þar sem hægt er að fá ýmsa þjónustu , þar með talið veitingar .
" Þar sem húsbíllinn er merktur Íslandi voru þau mikið spurð út í ástandið á Íslandi .
" Við bárum okkur vel og vorum hin hressustu , en notuðum tækifærið og spurðum á móti hvað fólki fyndist um aðildina að Evrópusambandinu , en langflestir þeirra sem við töluðum við voru frá löndum innan ESB , " segir Þorsteinn .
" Við báðum fólk líka að ráðleggja okkur , hvort við ættum að ganga í ESB .
Það kom okkur mjög á óvart að langflestir sögðust í upphafi hafa verið jákvæðir og kosið með ESB , en að nú væru þeir reynslunni ríkari og sæju eftir að hafa kosið með ESB vegna þess að loforð pólitíkusanna hefðu ekki staðist .
Fólk nefndi ofboðslegan kostnað við ferlíkið í Brussel og að ófrelsi , boð og bönn gerðu því lífið erfiðara og dýrara en áður .
Þess má geta að fólkið sem við töluðum við var almenningur , fólk eins og ég og þú , sem er allt annað en þegar embættismenn tala við kollega sína eða pólitíkusar tala við pólitíkusa .
" Á vit næsta ævintýris Þorsteinn segir að húsbílaferðalög séu dásamleg og einn aðalkosturinn sé hreyfanleikinn .
" Ef þú ert búinn að fá nóg af einum stað eða skýin skyggja á sólina , þá skellirðu hurðinni aftur , setur í gang og keyrir á vit næsta ævintýris .
Þú ert alltaf með það sem til þarf , rúmið , klósettið og eldhúsið .
Maturinn er í ísskápnum eða frystihólfinu , þarna eru borð og stólar , og sjónvarp með tugum stöðva í gegnum gervihnattaloftnetið .
" Þorsteinn og Katrín hafa ferðast nánast um öll lönd Evrópu og heimsótt marga yndislega staði .
" Nýjasti uppáhaldsstaðurinn er Lago Maggiore á landamærum Sviss og Ítalíu .
En svo má nefna fjölmarga staði , sem við komum á aftur og aftur , eins og til dæmis Kitzbühel og Lienz í Austurríki , Berlín , París og Vín .
Við erum að enduruppgötva Frakkland , vorum í Norður-Frakklandi í vor , til dæmis Pampól á Bretagne-skaga , og Normandí , þeim sögufrægu ströndum Omaha , Utah , Juno , Sword og fleirum þar sem örlög styrjaldarinnar réðust .
Alls staðar eru þessi fallegu þorp og fallegu blóm .
Núna í vor höldum við til í Suður-Frakklandi , Antibes og Mónakó .
" pebl@mbl.is 