Hank Paulson , fyrrum fjármálaráðherra Bandaríkjanna , hefur sent frá sér bók um aðdraganda bankakrísunnar í Bandaríkjunum sem breiddist út um heiminn allan .
Er sú bók , " On the brink " , fróðleg um margt , einnig fyrir íslenska lesendur .
Bókin fjallar um grafalvarlega hluti en er þó reyfarakennd á köflum og þrungin mikilli spennu .
Ráðamenn eru svefnvana og undir miklu álagi úr öllum áttum .
Þeir eru jafnvel á endimörkum þreks og heilsu , hlaupa til hliðar af fundum til að kasta upp og koma svo til baka að borðinu þar sem vandamálin hrúgast upp .
Fátt í þessu andrúmslofti kemur bréfritara ókunnuglega fyrir ef uppköstin eru talin frá .
En þeir sem eiga öðru að venjast , samviskusamir skriffinnar og ritgerðasmiðir fræðistofnana , geta margt af þessari bók lært .
Sú góða Rannsóknarnefnd Alþingis myndi vísast telja að við þær aðstæður sem þarna er lýst hefði bandaríski fjármálaráðherrann og seðlabankastjórarnir í Washington og New York , hans nánustu bræður í baráttunni , átt að setjast niður , skrifa skýrslur , senda hver öðrum og öðrum mönnum bréf og bíða svara og andmæla , því annað væri " vanræksla í starfi .
" Hvað hefði Nefndin sagt ? Fjármálaráðherra Bandaríkjanna segir í upphafi bókar sinnar frá því hvernig hann ber sig að á þeim örlagadögum sem hann fjallar um .
Það hljómar svona í lauslegri þýðingu : " Mér hlotnaðist gott minni í vöggugjöf , svo það heyrir til undantekninga ef ég skrifa niður minnisatriði .
Ég nota ekki tölvupóst .
Fágætt er ef ég tek með mér gögn á þá fundi sem ég sæki .
Starfsfólk fjármálaráðuneytisins var órólegt yfir því hversu sjaldan ég studdist við talpunkta sem það hafði undirbúið .
Stór hluti starfa minna fór fram í gegnum síma , en það eru engin opinber gögn eða upplýsingar til um mörg samtala minna .
Símtalaskráin mín er ónákvæm og þar vantar margt í .
Við ritun þessarar bókar studdist ég við minni margra þeirra sem tóku þátt í atburðarásinni með mér .
En þegar hið mikla álag sem ríkti á þessum tíma er haft í huga og hinn ótölulegi fjöldi vandamála sem við var að fást er lítill vafi á , engu að síður , að fjöldi atriða er horfinn úr mínu minni .
Ég er hreinskilinn að eðlisfari og ég hef leitast við að segja sannleikann óbrenglaðan , eins og hann kom mér fyrir sjónir .
" Bréfritara þykir eins og þessi orð séu eins og snýtt út úr hans eigin nefi .
Grein Eiríks Guðnasonar Eiríkur Guðnason , fyrrum bankastjóri Seðlabanka Íslands , sem átti áratuga farsæla starfsreynslu á þeim stað , birti grein í Morgunblaðinu um fáein atriði sem að honum snúa í skýrslu Rannsóknarnefndar Alþingis .
Félagar hans úr bankastjórninni hafa enn ekki tjáð sig um málið opinberlega , en ólíkt því sem ætla mætti af umræðunni verður mál bankastjóranna þriggja aðeins rætt í heild , þ.e. um þá sem hóp , því að ákvarðanir þeirra voru að lögum allar þannig teknar .
Eiríkur setur sjónarmið sín fram af þeirri hógværð og umburðarlyndi sem einkennir hann .
Greinin hefur vakið verðskuldaða athygli .
Viðbrögð flestra hafa verið á eina lund .
Eru þetta atriðin sem þeir einstaklingar sem skipuðu Rannsóknarnefnd Alþingis tína til svo þeir megi saka bankastjórnina um " vanrækslu í starfi " ? er spurt .
Hvergi er af þeirra hálfu nefnt að brotin hafi verið þau lög sem starfað var eftir .
Hvergi er gefið til kynna að það sem nefndin taldi að vantaði upp á hefði haft neitt með það að gera að bankakerfið bugaðist .
Aðfinnslurnar snúa að því að eitthvað smálegt sem nefndinni datt í hug eftir á að hefði verið heppilegt að gera , jafnvel atriði sem stönguðust á við lagaheimildir Seðlabanka Íslands , hafi ekki verið gert .
Úr vernduðu umhverfi Auðvelt er svo sem að geta sér til um hvaða álit Hank Paulson hefði haft á eftiráspeki af þessu tagi .
Styrmir Gunnarsson hefur skrifað athyglisverða bók um rannsóknarskýrsluna , " Hrunadans og horfið fé " Hann tilgreinir þær aðfinnslur sem Rannsóknarnefndin notar til að draga upp stimpilinn " vanræksla í starfi " gagnvart bankastjórn S.Í .
Augljóst er að bókarhöfundur er furðu lostinn við þann lestur .
Hann segir : " Fyrstu viðbrögð mín við lestur þessa kafla Skýrslunnar , þar sem ályktanir rannsóknarnefndar Alþingis um yfirtöku Glitnis er að finna og ofangreindar tilvitnanir eru teknar úr , voru þessi : Hafa þeir , sem þennan texta skrifuðu , aldrei dýft hendi í kalt vatn ? Fjármálakerfi landsins stendur í ljósum logum síðustu helgina í september 2008 og rannsóknarnefnd Alþingis hefur hugann að verulegu leyti við það , hvort allra formsatriða hafi verið gætt ! Hvort þetta skjal hafi verið áritað með réttum hætti eða kallað eftir öðru skjali úr því að Glitnismenn voguðu sér að tala við Seðlabankann án þess að leggja fram skjöl .
Það má vel vera , að í háskólasamfélaginu geti menn leyft sér svona nákvæm vinnubrögð skriffinna en í stjórnmálum og atvinnulífi koma þær stundir að það er ekki hægt .
Það verður að taka ákvarðanir á grundvelli þeirra upplýsinga , sem fyrir liggja og það verður að gera strax .
Þetta er ekki trúverðug gagnrýni .
" Þeir sem lesa bók bandaríska fjármálaráðherrans geta ekki verið í neinum vafa um þessa niðurstöðu Styrmis Gunnarssonar .
Og ekki síður um hina , sem má gefa sér .
Að hefðu þeir Geithner , Bernanke og Paulson farið eftir forskriftarbók þeirra Tryggva og Páls um að skylt sé að skriffinnar skipi öndvegið , hvað sem á gangi , þá hefði bandaríska hagkerfið og heimsins með farið fram af brúninni , sem Paulson segir það hafa hangið á bláþræði á .
Upphrópanir hinna ólesnu Sjálfsagt eiga þeir tveir úr bankastjórn Seðlabanka Íslands sem sátu þar með Eiríki Guðnasyni eftir að tjá sig um þessa sögu alla .
Ótrúlega margur gat fjallað um þúsunda síðna skýrslu rannsóknarnefndar Alþingis klukkutímum eftir að hún kom út .
Aðrir hafa viljað gefa sér betri tíma .
Margur hinna ólesnu spekinga hefur einnig hiklaust fjallað um einkunnagjöfina " vanræksla í starfi " án þess að gera neitt með út á hvað sú " vanræksla " á að hafa gengið , og hefur kannski alls ekki kynnt sér það enn þá .
Augljóst má vera að nefndarmennirnir mátu það svo að þeir fengju betri frið fyrir bloggurum , opinberum " fréttaskýrendum " og ofstopamönnum á vefnum ef þeir gerðu það sem þeir gerðu .
Og þeim varð að ósk sinni .
Einn úr hópi hinna vanstilltustu , landskunnur leigupenni , hefur lýst þeirri skoðun sinni að fyrst að embættismenn fengu stimpilinn " vanræksla í starfi " fyrir það til að mynda að svara ekki munnlegum fyrirspurnum skriflega ( ! ) í brimskaflinum miðjum , þá beri að hundelta viðkomendur , svipta þá áunnum lífeyri og þrengja kost þeirra sem verða má , því það hafi Pólverjar gert við menn sem báru ábyrgð á ritskoðun , pyntingum , fangelsunum og morðum á þúsundum .
Enn má bæta úr lestrarleysi Í grein Eiríks Guðnasonar seðlabankastjóra kemur fram að þótt rannsóknarnefndin léti prenta þúsundir blaðsíðna af upplýsingum , vangaveltum og áfellisdómum , þá birti hún ekki í skýrslunni sjálfri andmæli þeirra sem sérstaklega var vikið að .
Er það með miklum ólíkindum .
Því hafði reyndar verið lofað að andmælin yrðu birt í hinum prentaða hluta skýrslunnar .
Þau má víst finna í 11. viðauka skýrslunnar á vefnum ! Sjálfsagt er skýrsla rannsóknarnefndar Alþingis dálítið dottin úr tísku .
En það er þó full ástæða til að hvetja menn til að lesa hana og draga af henni sínar eigin ályktanir .
Hinir fjölmörgu " fréttaskýrendur " sem hafa fjallað ítarlega um skýrsluna fram til þessa án þess að lesa hana eru einnig eindregið hvattir til að gera það .
Betra er seint en aldrei .
