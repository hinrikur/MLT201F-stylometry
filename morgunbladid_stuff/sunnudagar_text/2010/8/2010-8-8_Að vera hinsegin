Nú standa yfir Hinsegin dagar í Reykjavík með tilheyrandi viðburðaveislu , gleði og látum .
Hinsegin dagar , eða Gay Pride , eru hátíð samkynhneigðra , tvíkynhneigðra , transfólks og allra þeirra sem styðja réttindabaráttu þeirra .
Hér á Íslandi og eflaust víðar , má segja að Hinsegin dagar , sem ná hámarki sínu í hinni miklu Gleðigöngu , séu hátíð okkar allra .
Stoltgöngur eru farnar árlega út um allan heim en þátttaka þjóðarinnar í fögnuðinum hér á landi hlýtur að teljast einsdæmi .
Samkvæmt tölum frá Hinsegin dögum hafa frá árinu 2006 60-80 þúsund manns mætt árlega niður í miðbæ til að berja gönguna augum og samfagna með samkynhneigðum samlöndum sínum .
Ástandið víða hræðilegt Víða annars staðar í heiminum er ástandið ekki jafngott .
Í löndum eins og Serbíu , Rússlandi , Lettlandi , Taívan og Ísrael hefur göngufólk mætt harðri andspyrnu , mótmælum og ofbeldi .
Fordómana má oftast rekja til trúarbragða eða öfgasinnaðra stjórnvalda , sem ofsækja þá sem eru öðruvísi og falla ekki undir þröngar skilgreiningar um það hvernig maðurinn á að vera og ekki vera .
Þorvaldur Kristinsson , forseti Hinsegin daga , segir til að mynda þróunina í málefnum samkynhneigðra í Austur-Evrópulöndunum hafa verið svipaða og hér á landi en vegna áhrifa kaþólsku kirkjunnar og fasískra hreyfinga í sumum þessum ríkjum , sé hún langtum hægari .
Hann vill meina að í samanburði við mörg önnur vestræn og " frjálslynd " lönd stöndum við einnig mun betur að vígi en mörg þeirra .
" Samkynhneigðir hér á landi lifa miklu opnara lífi en margir annars staðar á Vesturlöndum , t.d. í Bandaríkjunum .
Þó svo að þú sért kominn út úr skápnum þar og lifir þínu lífi með þínum vinum , áttu kannski fjölskyldu einhvers staðar í órafjarlægð sem veit ekkert .
Hér heima erum við svo fá að " þjóð veit þá þrír vita " .
Ungir krakkar sem eru að stíga sín fyrstu skref út úr skápnum vita að mamma og pabbi munu frétta það ansi fljótt og þó að þetta verði kannski erfið skref gerir það þau að sterkari einstaklingum að vera opinská .
" Ennþá að mörgu að huga Þegar lög ný hjúskaparlög gengu í gildi í júní mátti víða lesa og heyra að nú væri algjöru jafnræði náð .
Samtöl við homma , lesbíur , tvíkynhneigða og transfólk gefa þó annað til kynna .
Ein lesbía sagði í samtali að baráttunni yrði aldrei lokið , það yrði að minnsta kosti að berjast fyrir því að viðhalda jafnréttinu og kveða niður fordóma .
Þorvaldur segir að mörgu að huga .
" Mér verður stundum hugsað til þess að við höfum kannski gleymt okkur í þessu ferli og farið of geyst .
Í baráttunni við að fá jafnrétti á við gagnkynhneigt fólk höfum við ef til vill beygt okkur undir gildismat meirihlutans og tileinkað okkur lífsstíl sem er ekki endilega sá sem við viljum .
" Hann er þó sammála því að í dag sé óvíða betra að vera " hinsegin " en á Íslandi .
Dagskrá Hinsegin daga Laugardagur 7. ágúst 11.00 – Upphitun á Barböru 14.00 – Gleðiganga 15.30 – Hinsegin hátíð við Arnarhól 23.00 – Hinsegin hátíðardansleikur – DJ Páll Óskar á Nasa , kvennaball í Iðnó , dansleikur á Barböru Sunnudagur 8. ágúst 12.00 – Dansleikur á Barböru fram eftir degi 13.00 – Regnbogahátíð fjölskyldunnar í Viðey Nokkrar breytingar frá dagskrá fyrri ára Í ár hafa verið gerðar nokkrar breytingar á dagskránni frá fyrri árum , nýir viðburðir koma inn og aðrir detta út .
Einhverjir hafa eflaust rekið augun í það að ekki verður haldin Regnbogamessa að þessu sinni en hún hefur annars verið fastur liður á sunnudeginum .
Þorvaldur Kristinsson , forseti Hinsegin daga , segir ástæðuna einfaldlega þá að þegar nýju húskaparlögin gengu í gildi 27. júní síðastliðinn var haldin Regnbogahátíð í Fríkirkjunni og því þótti skipuleggjendum allt í lagi að sleppa messunni í ár .
Enda hafi alltaf verið lögð áhersla á að halda í fjölbreytnina , svona í anda hátíðarinnar .
Á sunnudeginum verður hins vegar haldin í fyrsta sinn fjölskylduhátíð í Viðey , svokölluð Regnbogahátíð .
Þrátt fyrir hið mikla ævintýri sem gleðigangan er hefur borið á því að börnin fái ekki notið hennar til fulls vegna smæðar sinnar og mannfjöldans og því kviknaði sú hugmynd að halda sérstakan viðburð fyrir börnin .
Leikarar munu skemmta börnunum og farið verður í leiki en einnig verða regnbogaveitingar í Viðeyjarstofu .
