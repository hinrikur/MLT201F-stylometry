Sá yðar sem syndlaus er kasti fyrsta steininum , " segir í Jóhannesarguðspjalli að Jesús Kristur hafi svarað til þegar skorað var á hann að dæma í máli konu sem staðin var að því að drýgja hór .
Lögmál Móses boðaði að slíkar konur skyldu grýttar til dauða .
Dauðarefsing með grýtingu hefur tíðkast í mörgum trúarhópum og menningarsamfélögum í gegnum tíðina .
Slíkar refsingar tíðkuðust meðal Forn-Grikkja og á þær er minnst bæði í Gamla og Nýja Testamentinu og í Talmúð .
Í Kóraninum er hinsvegar hvergi minnst á grýtingu , en engu að síður eru dauðarefsingar með þessum hætti fyrst og fremst tengdar íslam í dag og vekja jafnan mikinn óhug umheimsins .
Börnin berjast fyrir lífi móður sinnar Eitt slíkt dæmi hefur verið í kastljósi vestrænna fjölmiðla síðustu vikur .
Vorið 2006 mátti Sakineh Mohammadi Ashtiani þola 99 svipuhögg fyrir að eiga í ólöglegu ástarsambandi við tvo menn eftir að hún varð ekkja .
Haustið sama ár var mál hennar tekið upp að nýju og hún sökuð um að hafa haldið fram hjá eiginmanni sínum meðan hann lifði .
Fyrir hið meinta hórdómsbrot var hún dæmd til að verða grýtt til dauða .
Hún hefur setið í fangelsi síðan og beðið dauða síns en athygli umheimsins var ekki vakin fyrr en í sumar fyrir þrotlausa baráttu tveggja barna hennar sem segja að móðir þeirra sé höfð fyrir rangri sök og vilja lífi hennar þyrmt .
Sonur hennar Sajad , sem var á sínum tíma , þegar hann var 17 ára gamall , þvingaður til að horfa á Ashtiani hýdda , segir að tilhugsunin um móður þeirra grafna í jörðu og grýtta hafi verið honum og systur hans Farideh martraðarefni árum saman .
Málið hefur orðið hið óþægilegasta fyrir írönsk yfirvöld eftir að börnum Ashtiani tókst , með aðstoð íranska lögfræðingsins Mohammed Mostafaei og þýska mannréttindafrömuðarins Mina Ahadi , að ná athygli vestrænna fjölmiðla , en breska blaðið Guardian sagði fyrst frá því .
Síðan hafa borist misvísandi skilaboð frá yfirvöldum í Íran .
Fyrst var tilkynnt að dauðarefsingunni hefði verið breytt úr grýtingu í hengingu en síðar héldu embættismenn í Íran því fram að Ashtiani væri einnig sek um aðild að morði mannsins síns og skyldi eftir sem áður verða grýtt .
Fjölmiðlum í Íran er bannað að fjalla um málið og lögfræðingur Ashtiani , Mohammed Mostafei er nú eftirlýstur og flúinn frá heimalandinu .
Hann hefur óskað eftir pólitísku hæli í Noregi .
Óvænt " játning " í sjónvarpinu Ashtiani hefur alla tíð neitað því að hafa átt þátt í morði eiginmanns síns .
Það er að segja þangað til síðastliðinn miðvikudag .
Þá kom hún óvænt fram í ríkissjónvarpi Írans og játaði með titrandi röddu bæði framhjáhald og þátttöku í morðinu .
Lögfræðingur hennar segir að hún hafi verið pyntuð og barin í tvo sólarhringa áður en hún las upp játninguna .
Í útsendingunni fordæmdi hún meðal annars vestræna fjölmiðla fyrir að skipta sér af einkalífi hennar .
Hún gagnrýnd einnig lögfræðinginn Mostafaie fyrir að blanda sér í málið .
" Hvers vegna þurfti hann að fara með mál mitt í sjónvarpið ? Hvers vegna hefur hann niðurlægt mig svona , " sagði hún .
Fleiri bíða sömu örlaga Málflutningur hennar í " játningunni " stangast algjörlega á við allar yfirlýsingar hennar hingað til sem og viðtal sem birtist við hana í The Guardian í síðustu viku .
" Þeir ljúga .
Þessi alþjóðlega athygli á máli mínu er svo óþægileg fyrir þá að þeir reyna hvað þeir geta til að dreifa athyglinni og rugla fjölmiðla svo þeir geti drepið mig í laumi , " hafði Guardian eftir Ashtiani .
Stuðningsmenn hennar óttast að nú þegar játning hafi verið þvinguð fram verði dauðadómnum yfir Ashtiani flýtt og honum framfylgt í skjóli nætur .
Annað eins hefur gerst .
Það óvenjulega í máli Ashtiani er ekki grimmdin í dómnum , heldur að hún fékk athygli umheimsins , þökk sé börnum hennar .
Írönsk yfirvöld tilkynna aldrei opinberlega þegar dæmt er til grýtingar .
Það er því undir ættingjum og lögfræðingum komið að upplýsa fjölmiðla um slíka dauðadóma og fæstir taka þá áhættu .
Að minnsta kosti 12 konur og 3 karlar sitja dauðadæmd í Íran og bíða þess að verða grýtt .
Flest munu þau mæta örlögum sínum án þess að nokkur heyri sögu þeirra .
Engin eining um grýtingu í íslam Grýtingar eru ekki rótgróið form dauðarefsingar í menningu Írans heldur voru þær innleiddar eftir byltinguna árið 1979 en á síðustu árum hafa þær raunar verið fremur fátíðar .
Hugmyndafræðin á bak við grýtingu virðist vera sú að um refsingu alls samfélagsins sé að ræða , þar sem einn steinn , byssukúla , reipi eða eitursprauta valdi ekki dauðanum heldur sameiginlegt átak .
Lögfræðingurinn og nóbelsverðlaunahafinn Shirin Ebadi rifjar það upp í pistli , sem hún skrifar um mál Ashtiani og birtist í The Guardian , að þegar hún starfaði sjálf sem dómari í Íran fyrir byltinguna hafi lagabókstafurinn á engan hátt skipt sér af kynlífi tveggja fullorðinna einstaklinga .
Með byltingunni hafi hinsvegar verið innleidd lög sem séu ótrúlega ströng , jafnvel fyrir íslam .
Skv. þeim var kynlíf utan hjónabands gert refsivert með 100 svipuhöggum .
Refsingin fyrir framhjáhald er grýting .
Mun fleiri konur hljóta þann dóm en karlar , þótt fræðilega séð eigi refsingin við um bæði kynin .
Dauðarefsing með grýtingu er afar umdeild meðal múslímskra klerka og ekki ríkir eining um hvort hún samræmist íslam eða ekki .
Fjöldi íslamskra dómara og lögfræðinga hefur gagnrýnt grýtingu harðlega , þar á meðal Ayatollah Yousef Saanei .
Auk Írans hafa verið dæmi um aftökur með grýtingu m.a. í Sómalíu , Afganistan og Súdan .
Síðan sjaríalög voru innleidd í Nígeríu árið 2000 hefur líka fjöldi múslíma verið dæmdur til grýtingar þar en engum dómanna hefur enn verið framfylgt .
Ítarlega skilgreint Dauðadómur með grýtingu er framkvæmdur þannig í Íran að hinn dæmdi er vafinn í hvít klæði og grafinn í jörð .
Karlar eru grafnir upp að mitti en konur upp að hálsi .
Þá er sérstaklega kveðið á um það í lögum að grjótið megi ekki vera svo stórt að það geti framkallað dauða í fyrsta kasti , né svo lítið að áverkar verði of vægir og aftakan dragist á langinn .
