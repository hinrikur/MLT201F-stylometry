STURGES er einn besti vestra- og spennumyndaleikstjóri sögunnar og fæst í The Gunfight At The Ok Corral við sannsögulegt efni , persónur og átök sem eru skráð í sögu Bandaríkjanna .
Kunnastir þeirra sem koma við sögu er Wyatt Earp ( Lancaster ) , hinn óhefðbundni og óttalausi fógeti og síðar marskálkur í Arizona og vopnabróðir hans Doc Holliday ( Douglas ) , drykkfelldur tannlæknir sem varð að hætta þeim starfa " út af hósta " , eins og hann segir , þegar berklarnir voru teknir að hrjá hann alvarlega .
Holliday var einnig alræmdur byssumaður og afburðaskytta , kvennaflagari og fjárhættuspilari .
Myndin fjallar um margkvikmynduð átök sem áttu sér stað í Tombstone á 19. öld , þar sem Earp og bræður hans , ásamt ómissandi hjálp Holliday , leggja að velli eitt illræmdasta gengi Villta vestursins , kennt við Clanton-bræður .
Þetta átti sér stað við réttina OK .
Atburðarásin er blanda af átökum , einvígjum , bardögum og rómantík .
Wyatt var að ganga í það heilaga þegar bardaginn kom í veg fyrir þau áform .
Myndin er með stórstjörnum í aðalhlutverkunum og kunnugleg vestraandlit blasa við úr öllum áttum .
Átökin eru lífleg , tónlistin og titillagið ( sungið af hinum eina sanna Frankie Laine ) , er minnisstætt .
Siðferðið er óvenju raunsætt og myndin ómissandi skemmtun öllum ósviknum vestraunnendum sem öðrum .
* * * * 