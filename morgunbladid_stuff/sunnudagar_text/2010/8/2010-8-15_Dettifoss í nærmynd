Það er aldrei of varlega farið við Dettifoss sem var hrikalegur ásýndum í júlílok , eins og myndirnar bera með sér .
Dettifoss er aflmesti foss Evrópu , 45 metra hár og 100 metra breiður .
Ógnarkraftur leysist úr læðingi þegar fljótið kastast fram af gljúfurbarminum .
Vissara er að fara að öllu með gát .
Um síðustu aldamót lést ísraelsk kona þegar hún féll í Jökulsárgljúfur við Dettifoss og hafnaði á undirlendi við fossinn .
Það mun hafa verið 40 til 50 metra fall .
Björgunarsveitarmenn þurftu sérstakan búnað til að síga ofan í gljúfrið eftir henni .
Að sögn kunnugra á ekki að vera hættulegt að skoða fossinn en " menn eru ansi frakkir sumir " .
Það sést vel á meðfylgjandi mynd þar sem ferðamaður hefur komið sér fyrir á bjargbrún til þess að komast nær fossinum austanmegin .
Ekki má miklu skeika til að fossinn standi undir nafni .
Enn varasamara er að fara að fossinum vestanmegin en þar hafa verið settir kaðlar sem eiga að halda ferðamönnum frá brúninni .
Brögð eru að því að fólk láti það ekki stöðva sig .
Þeim megin skellur gjarnan mikill úði á klettana svo ferðamenn þurfa frá að hverfa og ná ekki myndum .
Í roki er mikill gusugangur .
Og það fer upp að vestan , yfirleitt er þurrt að austan .
Síðan á veturna frýs vatnið , þannig að það er ein gljá og hallandi niður .
Ekki veitir af köðlum því ef menn renna af stað , stoppa þeir ekkert fyrr en niðri í gljúfrinu – eða úti í Öxarfirði .
pebl@mbl.is 