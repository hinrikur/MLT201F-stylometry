7:00 Vaknaði á undan dóttur minni og kærasta .
Náði að gera smá jóga : - ) Það er frábært að byrja daginn á jóga .
Stundum ef ég næ ekki að sofa nógu lengi eða vel , bjargar það mér algjörlega að gera jóga á morgnana .
Það er eins og maður fái auka kraft .
8:00 Ég lauma mér aftur upp í rúm og eftir smá stund vaknar dóttir mín og segir : " Hæ , gott að borða .
" Við fáum okkur gott að borða , hafragraut með haframjólk .
8:45 Við búum í sama húsi og amma mín sem er 85 ára .
Það er fastur liður hjá okkur að kíkja upp til ömmu eftir morgunmat , " heilsa ömmu " eins og dóttir mín segir .
Við förum öll upp , ég , Ella og Víðir .
Víðir fær sé kaffi og spjallar um stjórnmál við ömmu , Ella fer í skoðunarleiðangur um íbúðina sem er ansi spennandi og ég reyni að glugga í blöðin og fylgist með dóttur minni með öðru auganu .
Mér finnst þetta virkilega verðmætur tími .
9:30 Förum niður , klæðum okkur og kíkjum út í garð að leika og líka aðeins niður á róló sem er beint fyrir neðan húsið okkar .
10:30 Ég læðist síðan inn og svara nokkrum tölvupóstum .
Elín og Víðir fara út að hjóla .
Ég undirbý hádegismat og reyni að laga smá til sem gengur yfirleitt ekki vel .
Hef engan tíma til þess .
11:30 Legg af stað í vinnuna í jógastöðina mína Yoga shala .
Alltaf gaman að koma í vinnuna : - ) 12:00 Jógatíminn hefst og það er fullt í tíma .
Virkilega góð stemning .
Allir fara sáttir og sælir út og endurnærðir í vinnuna .
Ég finn blað á skrifborðinu mínu þar sem skrifuð eru skilaboð frá Fanneyju vinkonu minni sem býr á Ítalíu .
Hún hafði komið við á meðan ég var að kenna .
Hún er á landinu og ég hlakka ekkert smá mikið til að hitta hana .
13:00 Legg af stað heim .
Næst er að ná í ömmuna og fara með hana í Kringluna til að kaupa afmælisgjöf fyrir Birtu frænku .
13:20 Leggjum við amma gögg ( er kölluð amma gögg því ég gat ekki sagt Ingibjörg þegar ég var lítil ) af stað .
Við finnum fljótlega gjöfina fyrir Birtu en skoðum okkur líka aðeins um .
Ég litast um hvort ég finni eitthvað fatakyns handa mér en eins og fyrri daginn finn ég ekki neitt .
14:15 Komnar heim .
Ég hringi í Fanneyju og við mælum okkur mót niðri í bæ .
Ella og Víðir koma með og við hendumst út í bíl .
14:50 Vinkona mín bíður eftir okkur niðri í miðbæ með fjölskyldu sinni , systur og lítilli frænku .
Svakalega gaman að hittast .
Við röltum upp Laugaveginn .
Stefnan er tekin á Sandholt til að fá sér góðan ís .
Tíminn líður svo fljótt .
Það er svo mikið um að tala .
Áður en ég veit af er ég alveg að verða of sein í tíma .
Við leggjum af stað til að ná í bílinn og mér er skutlað í vinnuna .
16:30 Mysore-jógatími hefst .
Þetta eru ótrúlega vinsælir tímar hjá okkur .
Tíminn stendur yfir í tvo tíma .
Allir iðka saman , byrjendur og lengra komnir .
Hver og einn gerir sína ashtanga vinyasa-rútínu sem ég hef kennt þeim , á sínum hraða .
Ég geng á milli og hjálpa hverjum og einum .
Þarna verður jógaiðkunin þín svo miklu dýpri og persónulegri .
Ég bæti síðan við æfingum hjá hverjum og einum eftir því hversu líkaminn verður opnari og sterkari .
Mæli eindregið með þessum tímum sem eru mjög hefðbundnir , eins og þeir eru kenndir á Indlandi .
18:30 Jógaflæðitími hefst .
Það eru nokkrir nemendur komnir úr fríi og að utan .
Alltaf gaman að hitta fólk aftur sem hefur verið hjá okkur áður .
Tíminn verður rólegur , djúpur og mjúkur , en dálítill sviti .
19:45 Sníki mér far heim .
19:55 Komin heim .
Mér finnst yndislegt að koma heim og fá knús frá snúllunni minni .
Það er búið að elda og ég fæ mér að borða .
Hátta síðan Elínu , burstum tennur , lesum og syngjum .
21:00 Dóttir mín er sofnuð .
Ég væri alveg til í að sofna líka en þarf að vinna aðeins .
Það er svo mikill undirbúningur fyrir veturinn .
Ný stundaskrá að fara í loftið , nýr erlendur gestakennari á leiðinni , hanna auglýsingar með henni Önnu minni , ný vefsíða að komast í loftið sem hann Guðni snillingur er að hjálpa mér við ...
allt að gerast og ég hef ROSALEGA góða tilfinningu fyrir vetrinum .
11:30 Tími til að koma sér í háttinn .
Loka augunum til að sjá fallega drauma : - ) 