Kaup Magma á hlutum í HS Orku og starfsumhverfi orkugeirans hafa vakið miklar deilur hérlendis .
Björk Guðmundsdóttir hefur verið atkvæðamikil í umræðunni og meðal annars farið fyrir undirskriftasöfnun sem yfir 16 þúsund hafa lagt nafn sitt við .
Hún svaraði spurningum við tölvuna í eldhúsinu heima hjá sér .
Pétur Blöndal pebl@mbl.is Arnar Eggert Thoroddsen arnart@mbl.is Ljóst hefur verið um margra mánaða skeið að til stæði að Magma keypti HS Orku .
Fjármálaráðherra ætlaði að stíga inn í þetta á sínum tíma en ekkert varð af því .
Umhverfisráðherra boðaði tvívegis lagabreytingar sem ekkert varð af .
Bregðast stjórnvöld of seint við og hvers vegna heldurðu að allt hafi farið á annan endann í þjóðfélaginu einmitt núna ? " Þú verður eiginlega að spyrja stjórnvöld að því af hverju var ekki brugðist við fyrr .
Ég get ímyndað mér þó að bankahrunið og skýrslan hafi tekið yfir .
Það var yfrið nóg að leysa þar .
Og svo þegar það mesta var liðið hjá gat þjóðarsálin tekist á við næsta risavandamál .
Þetta eru náttúrlega ótrúlegir tímar .
Mikið af risaákvörðunum sem við þurfum að taka , allar á mjög stuttum tíma .
Og ákvarðanir sem eiga eftir að skipta miklu máli tugi ára fram í tímann ...
en þjóðin er búin að fá algerlega nóg af slæmum samningum .
Og fólk er reitt yfir því að vera ekki bara búið að taka á sig mistök bankanna , missa hús , bíla , lífeyri og fleira .
En að það eigi líka að missa aðgang að orkuauðlindunum sínum .
Og ekki bara það , heldur börnin þess og barnabörn .
Í bréfi sem HS Orku barst var tilkynnt að nefnd um erlendar fjárfestingar hefði komist að þeirri niðurstöðu að kaupin væru heimil .
Nefndin klofnaði reyndar í afstöðu sinni .
Sú ákvörðun var svo tekin 25. maí en tekið var fram að ráðherra hefði tvo mánuði til að gera athugasemd við niðurstöðuna .
Þeir liðu án athugasemda .
Hvað finnst þér um skipun þessarar nýju nefndar sem nú er ætlað að kanna lögmæti kaupa Magma og á að skila af sér 15. ágúst ? Og hvað ef kaupin standast lög , er þá vandamálið úr sögunni ? " Fyrri nefndin hafði ekki næga sérfræðinga .
Þetta eru samningar sem þarf alveg sérkunnáttu fyrir .
Mér líst miklu betur á seinni nefndina .
Vonandi erum við öll að læra á þessu .
Það er ekki til nægur infrastrúktúr á Íslandi til að takast á við svona .
Það þarf að finna hann upp jafnóðum .
Og aðlaga hann íslensku landslagi og vilja þjóðarinnar .
Hvað segir þú um mögulega skaðabótakröfu ef kaupunum verður rift á hendur íslenska ríkinu ? Iðnaðarráðherra hefur lýst því yfir að riftun á kaupunum myndi kosta " óhemju fjármuni " .
" Sama kom upp í REI-málinu en ekkert varð af málaferlum .
Gæti verið að það væri of mikið um vafasamar skúffur og alls kyns kommóður ? Að það sé bara hótun ? En þeir myndu ekki gera það ef færi í hart ? Annars hef ég ekki þá lögfræðilegu sérþekkingu sem þarf til að svara svona spurningu .
Ég treysti á að nýskipaða nefndin taki á þessu .
Þú gafst út yfirlýsingu eftir blaðamannafundinn í Helsinki þar sem þú vildir leiðrétta fréttir um að þú hefðir lýst því yfir að Magma og AGS ynnu saman .
En þú tókst jafnframt fram að Magma hefði komið til landa sem hefðu þurft á hjálp AGS að halda .
" Löndin væru þá á barmi gjaldþrots og Magma keypti aðgang að auðlindum á mjög lágu verði .
" Geturðu nefnt dæmi um þetta ? " Kannski er réttara að tala um Ross Beaty og þau fyrirtæki sem hann er forstjóri fyrir og á meirihluta í eins og Pan American Silver sem rekur miklar silfurnámur í Argentínu , Perú , Bólivíu og Mexíkó .
Það eru veruleg tengsl á milli t.d. Magma og Pan American Silver ; Ross Beaty er stærsti hluthafi í báðum þessum fyrirtækjum , en svo virðist sem nokkrir stærstu hlutahafarnir í Magma séu einnig viðriðnir Pan American Silver , til dæmis er Robert Pirooz stór hluthafi í báðum fyrirtækjunum og titlaður " general counsel og corporate secratry " fyrir Pan American Silver og er skráður stór hluthafi í Magma .
Þessi lönd sem ég nefndi þar sem hann hefur verið með sína starfsemi eru allt lönd þar sem Alþjóðagjaldeyrissjóðurinn hefur verið mjög virkur eftir efnahagsörðugleika .
Fyrirtæki Beaty hefur verið harðlega gagnrýnt m.a. fyrir slæma meðferð á lögum , verkamönnum og náttúrunni .
Og það virðist vera sem arðurinn af þessum miklu málmnámum hafi ekkert skilað sér til heimamanna , það hefur verið mikið fjallað um það hvernig Perúmenn t.d. sömdu svo illa af sér vegna ótta við að fæla frá erlendu fjárfestana að þeir fá sama og ekkert fyrir allan góðmálminn sinn .
Það hefur hvergi komið fram að Beaty hyggist hegða sér öðruvísi í viðskiptum Magma en Pan American ...
en já tengsl Magma við AGS .
Það hefur komið fram í fjölmiðlum hérna að forstjóri Magma á Íslandi hafi verið á ráðstefnu með Mark Flanagan frá AGS þar sem verið var að ræða um framtíð orkuauðlindamála á Íslandi og það hefur líka komið fram að AGS hefur miklar skoðanir á því hvernig orkumálin eigi að þróast hérna og mælir með einkavæðingu og það kom fram í fjölmiðlum að AGS myndi gera athugasemd við það ef stjórnvöld reyndu að kaupa HS Orku .
" Björk vísar í frekari upplýsingar á heimasíðu Magma , nánar tilgreint undir " Management " : www.magmaenergycorp.com / s / management.asp Þú vildir jafnframt taka fram að þú hefði ekki talað um það á fundinum að Magma hefði áhuga á að kaupa fimm orkufyrirtæki til viðbótar á Íslandi , heldur að fyrirtækið hefði sýnt áhuga á fimm stöðum og nefndir : " Hrunamannaafrétt , Öræfi , Reykjahlíð , Voga , Bjarnarflagsvirkjun , Kerlingarfjöll og Krísuvík " .
Hvað hefurðu fyrir þér í því ? " Fólk sem ekki vildi láta nafn síns getið vegna þess það var hrætt um að geta misst vinnuna kom þessum upplýsingum til mín .
Sem er fáránlegt því svona lagað ætti að fara fram fyrir opnum tjöldum .
Þetta er fólk sem vinnur í þessum fyrirtækjum og er búið að vera að díla við Magma .
Þú hefur kannski tekið eftir því að Magma hefur ekki neitað þessu .
Blaðamenn ættu kannski að spyrja þá hvort þeir hefðu reynt að semja um þessa staði ? Og tala opinskátt um það hverjar fyrirætlanir þeirra séu á Íslandi ? Ég hef séð erlent viðtal við Ross Beaty þar sem hann hrífst af Kínverjum fyrir að fara af stað núna og bara kaupa , kaupa , kaupa aðgang að ódýrum orkuauðlindum .
Í öðru viðtali við hann sagði hann : " We would have been farther along had [ the global economic crisis ] not happened , although we may not have had opportunities that we took advantage of .
For example , going into Iceland was strictly something that could only have happened because Iceland had a calamitous financial meltdown in 2008 .
" Fyrir minna en ári lýsti Ross því yfir að Magma hefði ekki áhuga á að kaupa meirihlutann í HS Orku .
Hann sagðist ekki vilja fara á móti orkustefnu landsins í óþökk þjóðarinnar .
Síðan 17. maí 2010 kemur út fréttatilkynning þess efnis að Magma hafi ákveðið að kaupa hlut Geysis Green Energy í fyrirtækinu og myndi þá eiga 98,53% af fyrirtækinu .
Hverju getur maður treyst ? Það að fólk vilji láta skoða þessi kaup áður en þau ganga í gegn er ekki einu sinni með eða á móti einkavæðingu .
Ég hef lesið greinar eftir íslenska hægrimenn sem tala um að þeir hlutir sem hafa verið gerðir í nafni einkavæðingar á Íslandi sverti hugmyndina .
Það þarf að endurskrifa orkulögin .
Núverandi lög duga hvorki til þess að hafa áhrif á eignarhald orkufyrirtækja né heldur til þess að stjórna lengd þeirra um nýtingarrétt .
" Er þetta dæmi um mál sem á að fara í þjóðaratkvæðagreiðslu , að þínum dómi ? Ertu fylgjandi því að beinu lýðræði verði beitt í auknum mæli við ákvarðanir um málefni þjóðarinnar ? " Já .
Þjóðin þarf að móta stefnu .
Hún þarf að ákveða hvað hún vill verða þegar hún verður stór .
Og bera ábyrgð á ákvörðun sinni .
Ekki kenna ráðamönnum um .
Það þarf að samstilla þjóðina í þessu máli .
Þessi innri barátta er að éta okkur upp .
Við treystum ekki stjórnmálamönnum til að taka þessar ákvarðanir fyrir okkur .
" Þú heldur fram þeirri skoðun að komið sé nóg af álverum á Íslandi .
En hafa þau álver , sem fyrir eru á Íslandi , ekki gefið ágæta raun ? Hafa þau ekki í raun aukið fjölbreytni í efnahagslífinu því reksturinn virðist dafna ágætlega á krepputímum , það skapast mörg störf með hverju álveri og starfsfólk virðist vera ánægt ? " Það verður ekki aftur snúið með þau þrjú sem eru komin .
Og er verið og hægt að gera margt jákvætt út frá þeim .
Þetta er spurningin um að hafa ekki of mörg egg í sömu körfunni , ekki satt ! Áður en stóriðjan kom til skjalanna vorum við næstum bara í fiskveiðum .
Nú eru álverin orðin stærri en fiskurinn – er þá ekki nauðsynlegt að huga að fleiri atvinnugreinum ? Ég hef heyrt tölur um fjölgun atvinnutækifæra á Íslandi sl. 40 ár og að á þessum tíma hafi orðið til 80.000 ný störf – og þar af séu um 4.000-5.000 í áliðnaðinum .
Nú veit ég ekki hvort þessar tölur eru nákvæmar , en það er athyglisvert að velta því fyrir sér , ef svo er , hvaðan þessi 75.000 störf komu ? Er það ekki hlutverk ríkisvaldsins að skapa almenn skilyrði fyrir okkur , þannig að hver og einn geti nýtt sinn sköpunarkraft og frumkvæði , fremur en að ákveða hvað okkur á að dreyma um ? Fyrir tveimur árum bauð ég Paul Hawken og aðstoðarmanni hans til Íslands ( þeir eru grænir kapítalistar , á heimsmælikvarða , vinna t.d. með Obama við að gera Hvíta húsið grænt ) .
Við funduðum með iðnaðarráðuneyti , sprotafyrirtækjum , lífeyrissjóðunum , fjármögnunarfyrirtækjum , stjórnmálamönnum og margt fleira .
Eftir að þeir kynntu sér aðstæður stungu þeir upp á því að Íslendingar gætu verið frumkvöðlar í mörgu .
T.d. í að smíða gler fyrir glugga sem hefur sólarorkuflögur í sér .
Þetta gæti orðið að stóru fyrirtæki .
Við höfum álið , við höfum orkuna og við höfum sandinn , ótrúlega mikið af sandi .
Við gætum þróað okkar eigin lausnir og þetta yrði íslenskt vörumerki sem við gætum flutt út .
Þetta býður upp á bæði meira sjálfstæði , arð og sjálfbærni en að byggja bara enn eitt álverið .
Hraðinn bak við stóriðjuna er líka hættulegur fyrir náttúruna .
Jarðvarmavirkjanir eru viðkvæmar .
Það þarf að þróa þær rólega í takt við náttúruöflin .
Hitaveita Suðurnesja var dýrmæt af því að þetta var fyrirtæki sem var búið að byggja upp hægt , þróa sérlausnir eins og t.d. að virkja heitan jarðsjó .
Svo ég vitni í Þorvald Örn Árnason : " Þar varð til afar verðmæt þekking á virkjun jarðhita sem við flytjum nú út til annarra þjóða .
Í 100 mw orkuveri á Reykjanesi er jarðvarminn aðeins nýttur að litlu leyti , megnið af orkunni rennur þar sem sjóðheitur sjór í stokk til sjávar .
Búið er að kaupa viðbótargræjur fyrir nokkra milljarða sem safna ryki og óvíst hvað gert verður því auðlindin er ekki talin þola meira álag til lengdar .
Þetta er annað vinnulag en tíðkaðist þegar Hitaveita Suðurnesja var þjónustustofnun sveitarfélaganna sem byggðu hana upp – þegar frábært starfslið sigraðist á tækniörðugleikum og skóp þekkingu sem nú er útflutningsvara og gæti orðið auðsuppspretta fyrir gróðapunga sem engan þátt áttu í þeirri sköpun .
" Er ekki nauðsynlegt fyrir Íslendinga á þessum tímapunkti að skapa þjóðinni gjaldeyristekjur til þess að standa undir afborgunum af tröllauknum erlendum lánum ? Er ekki ljóst að ef ekki koma inn erlendir fjárfestar eiga lífskjör eftir að skerðast verulega hér á landi á næstu árum ? " Hin tröllauknu erlendu lán eru umdeild , ekki bara hversu háar upphæðir sé um að ræða heldur einnig hvort " við " eigum að borga þau og hvort við getum það .
Þurfum við ekki fyrst að leysa það hvort við viljum taka á okkur skuldir einkafyrirtækja ? Hvaða afleiðingar mun það hafa á næstu kynslóðir ef við munum þurfa að selja öll auðæfin okkar til að þóknast kröfuhöfum – kröfuhöfum sem margir voru þegar búnir að græða vel á viðskiptum hér ? Mér fannst það mjög uppörvandi þegar ég heyrði að Barack Obama hefði fyrir um tveimur vikum breytt lögum í Bandaríkjunum .
Hann sagði að bandaríska þjóðin þyrfti , vegna þessara laga , aldrei framar að borga reikning vegna mistakanna á Wall Street .
Skattgreiðendur þyrftu ekki framar að borga brúsann af mistökum viðskiptalífsins .
Punktur .
Ef stór fjármálastofnun fer á hausinn munu bandarísk lög hindra það að allt hagkerfið dragist ofan í svaðið , fari með í fallinu .
Hann sagði : " Við verðum öllu heldur að vinda ofan af klúðrinu .
Og við munum setja nýjar reglur sem tryggja að ekkert fyrirtæki sé verndað vegna þess að það sé " too big to fail " .
" Ef íslenskir stjórnmálamenn vilja fara að óskum þjóðar sinnar þurfa þeir að finna leiðir til að verja aðgang að orkulindum jafnvel þótt þeir þurfi að breyta lögum .
Við búum í heimi þar sem kommúnismi og kapítalismi hafa runnið sitt skeið á enda og það þarf nýsköpun í stefnu þjóðarinnar sem bjargar okkur í okkar einstæðu aðstæðum .
Þetta kallar á hugrekki .
Er það rétt að við getum ekki sjálf byggt upp atvinnutækifæri hér ? Ég heyrði áhugaverða hugmynd um daginn : Fyrst peningar voru fluttir út í stórum stíl fyrir hrun , m.a. af lífeyrissjóðunum , hvers vegna nota lífeyrissjóðirnir ekki iðgjöldin sem innheimt eru af launafólki til þess að fjárfesta í atvinnuuppbyggingu hér á landi ? " Pétur H. Blöndal þingmaður hefur talað um að annað af tvennu gerist eignist opinberir aðilar hlut Magma Energy í HS Orku .
Annaðhvort stöðvist framkvæmdir í orkugeiranum eða skuldsetning í greininni vaxi sem er ærin fyrir .
Hvernig sérðu fyrir þér framtíð orkunýtingar á Íslandi ? " Mér finnst ekki bara ein lausn við vandanum .
Íslenskir vísindamenn segja að ef við byggjum tvö álver í viðbót séum við líklegast búin að nota alla þá jarðvarmaorku sem við höfum .
Finnst einhverjum , eins og Árna Sigfússyni , ekki frekja að ákveða núna að taka orku frá svona mörgum svæðum í svona langan tíma ? Hvað ef barnabörn hans hafa eitthvað annað í huga ? Við myndum heldur ekki standa við gefin loforð um loftslagsmengun ef við bættum við fleiri álverum .
Ég held að íslensk orkufyrirtæki ættu að vera í almannaeign og að nýtingarrétturinn ætti líka að vera almennings í landinu .
En svo getur einkaframtakið blómstrað allt í kring .
Hvað einkavæðingu varðar vil ég vitna í afar athyglisverða grein Jóns Steinssonar sem birtist nú nýverið .
Hann segir að það sé ekki víst að við getum treyst því að stjórnvöld semji svo vel um sölu auðlindanna við einkaaðila að þjóðin fái úr því sannvirði fyrir auðlindina .
Og hann nefnir þar möguleikann á spillingu og vankunnáttu í samningagerð .
Hann vísar til reynslu okkar af samningum ríkisins við einkaaðila og rifjar upp að Landsvirkjun hafi árum saman selt erlendum álrisum orku á verði sem er 20% undir meðalverði heimsmarkaðarins .
Hann rifjar líka upp samningana um einkavæðingu bankanna og fleiri mikilvægra fyrirtækja í samfélaginu og setur fram þá tilgátu að Sjálfstæðis- og Framsóknarflokkur hafi nánast eyðilagt einkavæðingu sem hagstjórnartæki á Íslandi .
Hljómar frekar sannfærandi og væri áhugavert að ræða það ...
" Þú hefur gagnrýnt að Magma fá einkarétt á nýtingu auðlinda í 65 ár með framlengingarrétti til annarra 65 ára .
Ef einkarétturinn væri í styttri tíma værirðu þá hlynnt samningnum ? Hversu stuttan tíma myndirðu sætta þig við almennt í slíkum samningum ? " Það er náttúrlega ekki bara það sem þarf að breyta .
Heldur verður að líta á samningana frá grunni .
Það er mjög veik samningsstaða ef sveitarfélag sem er á barmi gjaldþrots fær alþjóðlegan risa til að yfirtaka skuldir og fær þannig aðgang að orkuauðlindum í 65 , jafnvel 130 ár .
Og ekki gleyma að það hvernig við bregðumst við núna verður prófsteinn á hvernig allir aðrir samningar um aðgang að orkuauðlindum okkar verða .
Þannig að þó að þetta séu " bara " 10% af orkuauðlindum okkar gæti þetta orðið samningur sem yrði fyrirmynd fyrir hin 90% .
Persónulega finnst mér að orkuauðlindunum sé best borgið í almannaeigu – þannig getum við tryggt skynsamlega nýtingu þeirra og að arðurinn skili sér til fólksins aftur .
" Þá gagnrýnirðu að stærstur hluti sölunnar til Magma sé fjármagnaður með innlendu kúluláni á 1% vöxtum á meðan Beaty láni félaginu verulegar fjárhæðir gegn 8% vöxtum .
En stendur ekki eftir að Magma var tilbúið að greiða hæsta verðið , þar á meðal hærra en íslenskir lífeyrissjóðir , sem kusu að koma ekki að kaupum á HS Orku ? " Þarf þjóðin ekki að ákveða hvort hún vill einkavæða aðgang að orkuauðlindum sínum áður en salan fer fram ? Þurfum við ekki að endurskoða ferlið ? Ég hef bent á ýmis atriði í samninginum við Magma sem aðrir hafa komið fram með , ekki í þeim tilgangi að bæta samninginn , heldur til þess að hvetja til þess að þessi sala verði stöðvuð .
Í rauninni má segja að fyrstu mistökin hafi verið gerð þegar HS Orku var breytt í hlutafélag og það selt , fyrst í bútum til GGE og síðan til Magma .
Við vitum raunverulega ekkert um það hvort Magma hafi boðið best .
Og einhvern veginn er það mjög ólíklegt að þessi samningur sé sá besti í boði .
Það hafa ýmsir , m.a. Már Mixa , bent á að aðrir erlendir fjárfestar hafi ekki fengið svör við fyrirspurnum sínum um fyrirhugaða sölu á HS Orku – sem bendir til þess að þetta ferli hafi ekki verið jafn gagnsætt og menn vilja vera láta .
Minnir það ekki á einkavæðingu bankanna eins og henni er lýst í rannsóknarskýrslu alþingis ? " Þú segir vatnið dýrmætustu auðlind heimsins til framtíðar .
Eru Íslendingar ekki nógu meðvitaðir um það , til dæmis hvað varðar sölu á vatnsréttindum ? " Það eru margir að vinna að rannsóknum á vatninu og möguleikum þess , bæði hér og í nágrannalöndum okkar , og þeir möguleikar eru miklir .
En það virðist vera að einstök sveitarfélög hafi ákvörðunarvald til þess að selja nýtingarrétt auðlinda til langs tíma án þess að ræða við þjóðina .
Til dæmis hafa vatnsréttindi á Snæfellsnesi verið framseld til 95 ára til erlends aðila sem núna sætir rannsókn fyrir fjármálamisferli í Kanada .
Vatnið er ótrúlega mikilvæg auðlind og við þurfum að gæta hennar vel og tryggja að nýtingin sé skynsamleg og að arðurinn hverfi ekki úr landi .
Hvað græðum við á því að erlend fyrirtæki flytji allan gróða af atvinnustarfsemi sinni hér út ? " Heldurðu að það sé verið að " prjóna " niðurstöðu svo notað sé orðalag aðstoðarmanns menntamálaráðherra ? " Ég missti af þessu ...
þótt ég lesi óvenjumikið fréttir núna .
" Styrmir Gunnarsson , fyrrverandi ritstjóri Morgunblaðsins , tók undir gagnrýni þína í pistli í Sunnudagsmogganum 25. júlí og sagði meðal annars : " Þrennt skiptir mestu um líf þjóðarinnar í þessu landi : Að hún haldi sjálfstæði sínu .
Að hún haldi tungu sinni og menningu .
Að hún haldi yfirráðum yfir auðlindum sínum .
Ef við höldum fast við þessi þrjú grundvallaratriði getum við tekizt á við dægurvandamál hverju sinni .
" Ertu sammála þessari greiningu ? " Jú , ég hugsa það .
Menningin kemur frá sambúð okkar við náttúruna og hvert annað .
Og sjálfstæði okkar er ofið saman við frjósemi sambands okkar við landið og auðlindirnar .
" Tengslin við náttúruna virðast vera kjarni hugmyndafræði þinnar .
Kannski er eitt vandamálið að á Íslandi var skorið á þau tengsl á tiltölulega skömmum tíma með fólksflutningum úr sveitum í þéttbýlið .
En mótaði pönkið þig ekki á sínum tíma , sem er skilgetið afkvæmi steinsteypunnar og náttúrurómantíkin víðs fjarri ? " Ég dáðist alltaf mest að þeirri hlið pönksins sem sneri að stjórnvöldum , yfirvaldi og svona " anti-establishment " .
Tónlistin heillaði mig aldrei .
Í þá daga kristallaðist það hjá okkur tónlistarmönnunum í raunveruleikanum þannig að því var ekki tekið sem sjálfgefnu að skrifa bara undir hjá Skífunni og vera þjónn stórs fyrirtækis .
Hópurinn í kringum Grammið aðlagaði DIY pönksins íslenskum aðstæðum .
Nýfundnu sjálfstæði okkar , óvenjumikilli ósnortinni náttúru af Evrópuþjóð að vera og háþroskaðri máltilfinningu .
Mér finnst þetta ennþá eiga við .
Eins og ég hef sagt áður getum við notfært okkur stöðuna okkar og tekið u-beygju út úr úreltum 20. aldar gildum beint inn í framtíðina .
Snúið hindrun i tækifæri .
" Þú kemur úr hópi sem lét sig pólitík lítið varða en það virðist hafa snúist við á undanförnum árum .
Kárahnjúkavirkjun hafði mikið með það að gera , Jónsi var borinn út af fundi borgarstjórnar á þeim tíma , og nú síðast vann Besti flokkurinn sigur í borgarstjórnarkosningunum , en þar á lista eru margir úr þínu vinasamfélagi .
Finnur þú fyrir auknum áhuga á að láta til þín taka á samfélags / pólitíska sviðinu ? " Í mínu tilfelli er þetta hálfgert slys .
Ég sit hér í eldhúsinu að svara þér og er að velta því fyrir mér hvað sé eiginlega orðið að mér .
Ég er náttúrlega að gera þetta fyrst og fremst vegna ástar minnar á náttúrunni .
Svo tel ég mig líka hafa reynslu af því að semja við útlendinga .
Í tónlistarbransanum gerðu fyrst Sykurmolarnir og síðan ég sögulega samninga við dreifingarfyrirtæki .
Þar sem við héldum eignarrétti á tónlistinni okkar og fengum margfaldan prósentuhluta af hagnaði miðað við fyrri tónlistarmenn .
Það er náttúrlega ljóðrænna og listrænna að hafa ekkert vit á samningum og láta bara aðra um þetta en við litum á þetta sem hluta af okkar tilvistarlegu yfirlýsingu .
Við eigum okkur sjálf .
En getum samt unnið með útlendingum .
Og samt haldið áfram að vera íslensk .
Meira að segja þó að við syngjum á ensku .
" Hefur þetta áhrif á tónsmíðar þínar .
Með öðrum orðum , eru þær að verða pólitískari ? " Verkefnið sem ég er að gera núna fjallar að einhverju leyti um mín persónulegu " trúarbrögð " , mína heimspeki .
Þar sem ég fagna samofnu sambandi náttúru og tónlistar og tækni .
Það er hægt að túlka það sem mitt persónulega pólitíska " statement " .
Ekki svona flokkapólitík heldur hvernig ég upplifi mig í samhengi við umheiminn ...
" Er engin hætta á því að pólitíska vafstrið skyggi á listamanninn ? Þetta er búið að vera rosa tímafrekt .
Ég tek hattinn ofan fyrir fólki sem nennir pólitík .
Þetta er svona einhverskonar rökræðu rifrildatíðni sem heilinn á manni spænist upp í .
Ég þrífst ekkert mjög vel í þessari orku .
En þetta er bara svo mikið neyðartilfelli , hvernig við bregðumst við núna mun hafa áhrif á börnin mín , barnabörn .
Þannig að þetta er ekki algerlega óeigingjarnt .
Ég get ekki sest niður og skrifað róleg nema þetta mál leysist .
Ég hef nærst á náttúru Íslands og ef ég ver hana ekki hverfur grunnrótin mín .
Sem ég skrifa með .
" Hversu meðvituð ertu um að frægir einstaklingar geti nýtt sér nafn sitt til að hreyfa mikilvægum málum ? Lítur þú jafnvel til manna eins og Bonos og Johns Lennons í þeim efnum ? " Mér finnst það svona frekar glatað .
Hallærislegt .
Móðgar hégóma minn sem listamanns stundum , alvarlegur ljóðrænuskortur .
En þetta mál má bara ekki fara svona í gegn .
" Er rótin í þessari öflugu starfsemi þinni falin í lögum eins og " Declare Independence " ? " Þegar ég samdi það var ég meira að hugsa það svona sem djók á ofvirka sjálfstæðiskennd Íslendinga .
Og að það væri svona ráðlegging til Færeyinga og Grænlendinga .
Og auðvitað mest djók á sjálfa mig .
En fólki fannst það svona misfyndið .
Kínverjar hlógu ekki hátt .
" Vaknaðir þú einn daginn við það að þú yrðir að fara að gera eitthvað í málunum eða er þetta búin að vera hægfara þróun ? Meira svona hægfara .
Platan mín Volta var að vísu svona meðvituð réttlætisplata , Gabríela vinkona mín var nýbúin að segja mér að í talnafræði væri ég talan 8 .
Sem stendur fyrir styrk og réttlæti .
Mér fannst það náttúrlega alveg bráðfyndið og skemmtilegur vinkill sem ég hafði ekki hugsað út í áður , sérstaklega þegar maður hugsar út í foreldra mína .
Þetta varð svolítið bensín í verkefnið .
" Skortir Íslendinga framtíðarsýn ? Ertu bjartsýn á framtíðina fyrir hönd íslensku þjóðarinnar ? " Hörmungarástand er oft besta tækifærið til að hafa hamskipti .
Við höfum allt sem til þess þarf .
Hættan er náttúrlega að hoppa í skyndilausnir og upp í fang til " mömmu og pabba " , að einhver komi og bjargi okkur .
En raunveruleikinn er að við verðum að taka eitt skref í einu og bjarga okkur sjálf .
Sérhæfa lausnirnar að okkar aðstæðum og læra í leiðinni .
Gera eitthvað séríslenskt .
Sem er í senn mest alþjóðlegt .
Ekki bara kaupa útlenskan pakkadíl .
Ef við viljum hafa raunverulegar samræður og samvinnu við umheiminn í dag 2010 , þá eiga allar þær samræður sér stað í nafni grænna lausna og að vinna með umhverfinu .
Hjónaband hátækni og náttúru .
Stóriðjuorðaforðinn er úreltur .
Hvað koma múmínálfarnir þessu öllu við ? " Þetta var nú meira svona tilviljun að frumsýning myndarinnar kom upp á meðan á þessu máli stóð .
Eða var það ? " Frjósemi og hugmyndir " Málið er að mér finnst bara vanta svo frjósemi og hugmyndir , " segir Björk .
" Það er hægt að gera svo margt annað .
Hér að neðan kemur listi sem er unninn upp úr fyrirtækjahugmyndum sem hafa komið frá sprotafyrirtækjum , nýsköpunar- og atvinnuuppfinningafólki og fjárfestum um allt land .
" Hefst svo upptalningin .
" Það er hægt að selja vatn , t.d í orku- og tedrykki .
Við gætum framleitt litlar færanlegar jarðvarmavirkjanir til útflutnings , heilsuböð , við gætum ræktað matvöru sem krefst mikils vatns , ilmvötn , linsuvökva , snyrtivörur .
Við gætum gefið gróðurhúsum sama afslátt á rafmagni og stóriðjan fær , stefnt að því að allt grænmeti á Íslandi sé íslenskt , hægt er að framleiða barnamat , gæludýramat , frostþurrkuð prótein fyrir matvæla- , lyfja- og efnaiðnað þar sem nóg er af próteinum úr fiskafgöngum og afgöngum frá sláturhúsum .
Þessi framleiðsla þarf mikla orku og gufu í þurrkun .
Binding CO 2 til að framleiða íblöndunarefni fyrir bensín .
Við gætum orðið brautryðjendur í umhverfisvænum vörum eins og endurnýtingu á baggaplasti og öðru plasti til að framleiða vegastikur og aðrar vörur .
Við gætum endurnýtt sorp og búið til bioolíu og biokol .
Svo eru hugbúnaðarlausnir eins og tungumálakennsla á netinu , gagnabankar , hugbúnaður fyrir tónlistar- og kvikmyndaiðnað , sem hjálpa foreldrum að hjálpa börnum að stýra leikja- og netnotkun , hugbúnaður til að hjálpa lögreglunni við að berjast við barnaníðinga , leitarbúnaður fyrir lögreglu , tónlistarsala , ýmiss konar hugbúnaður til að gera skipum , heimilum og farartækjum kleift að nýta orku betur og draga þannig úr orkunotkun , veðurspárforrit , endurhanna rafmagnstöfluna og gera fólki kleift að fylgjast með rafmagnsnotkun , leitarbúnaður fyrir umfjöllun á netinu , fjármálahugbúnaður fyrir einstaklinga , gagnaver , teiknimyndagerð , tölvuleikjagerð , kafbátaframleiðsla , ræktun á bláskel .
Svo eru auðvitað endalausir möguleikar tengdir læknisþjónustu , ferðaþjónustu og kennslu , t.d. nýting gufu og / eða heits vatns og virkjun alls hugvitsins , reynsluþekkingar á vettvangi .
Svo er það íslensk hönnun á barnaleikföngum sem eru framleidd eftir fairtrade-stöðlum í þróunarríkjum , nútímavæðing heilbrigðisþjónustunnar með gagnageymslu í tölvuskýinu , leikjavél sem býr til leiki með því að nýta sér gervigreind , hlusta á netið og tengja saman viðfangsefni og skynjun og tilfinningar , undirvagn fyrir rafmagnsbíl sem getur keyrt á hlið , grænasta gagnageymsla í heimi fyrir stafræn gögn , rafmagnslyftur fyrir ruslabíla sem gera ruslabílinn miklu umhverfisvænni og hljóðlátari , búa til húð til að græða sár úr fiskroði , steinasöfn , Vatnajökulsþjóðgarður , list- og menningarviðburðir úti í náttúrunni , skóli / rannsóknarsetur um loftslagsbreytingar þar sem jöklarnir okkar eru skólabókardæmi um áhrif loftslagsbreytinga , steinateppi í gólf , klæðning t.d. í sundlaugar .
" 