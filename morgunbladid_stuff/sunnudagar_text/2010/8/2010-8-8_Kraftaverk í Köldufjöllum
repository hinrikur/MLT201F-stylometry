Leikstjóri : Frank Darabont .
Aðalhlutverk : Tom Hanks , Michael Clarke Duncan , James Cromwell .
190 mín .
1999 .
Nýr fangi kemur í fangelsið þar sem Paul Edgecombe ( Hanks ) , ræður ríkjum yfir dauðadeildinni , sem er kölluð Græna mílan vegna þess að gólfið frá fangageymslunni að rafmagnsstólnum er lagt eiturgrænum dúk .
Sá nýi er tröllvaxinn svertingi með lundarfar barns og hefur hann verið sakaður um að nauðga og myrða tvær ungar stúlkur .
Áður en langt um líður tekur yfirfangavörðinn að gruna að hann geti verið saklaus .
Græna mílan er falleg saga um vináttu og yfirnáttúrulega hæfileika og hvernig þeir koma að notum við ýtrustu aðstæður .
Darabont vinnur úr því með mestu ágætum án þess að grípa til neinna sérstakra flugeldasýninga .
Hér er flest gert á lágstemmdum nótum og af mikilli og djúpri virðingu fyrir King .
Darabont reynir talsvert á trúgirni áhorfandans en misbýður honum eiginlega aldrei nema í upphafs- og lokakaflanum , er vel hefðu mátt missa sig .
Leikhópurinn er frábær , en senuþjófurinn er Duncan sem leikur svertingjann risavaxna með barnshjartað og lýsir af þeim kærleika sem er kjarni sögunnar .
