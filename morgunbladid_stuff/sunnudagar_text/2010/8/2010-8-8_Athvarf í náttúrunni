Það vekur athygli þegar ferðast er um landið hversu gróskan er mikil .
Er þá bæði átt við mannlíf og náttúru .
Hvarvetna hefur fólk notað hugarflugið og um leið nýtt sér þá sérstöðu sem felst í sögu og umhverfi hvers staðar til að hafa ofan af fyrir ferðafólki , en afla sér á sama tíma lífsviðurværis .
En gróskan er líka mikil í náttúrunni , auðvitað vegna þess að vorið og sumarið hafa verið með eindæmum veðursæl , en einnig vegna þess að beitin er orðin hófleg .
Fyrir vikið má víða sjá birki og víði spretta upp .
Nú er kominn tími til að menn velti því fyrir sér , hvort það eigi ekki að friða ákveðin landsvæði og leyfa landinu að vaxa upp – eins og náttúran sjálf mælir fyrir um .
Menn geta horft til Hornstranda í þeim efnum , en þangað sækja Íslendingar á sumrin til að flýja skarkala þéttbýlisins og upplifa kyrrðina , ósnortna náttúru , stórbrotið landslag og auðugt dýralíf .
Á þeim stað hefur tekist að tengja söguna og náttúruna ferðamennskunni , en halda á sama tíma fast í sérkenni þjóðarinnar , gamlar hefðir og gestrisnina í fámenninu .
Ferðalangar leggja ekki land undir fót til að upplifa það sama og þeir fá heima hjá sér .
Þeir sækjast eftir nýrri upplifun , en hún verður að vera raunveruleg , ekki byggð á sjónleik sem settur er á svið til þess eins að kreista aura út úr þeim .
Þá situr ekkert eftir .
Þegar Íslendingar ferðast um landið , þá eru þeir öðrum þræði að kynnast sjálfum sér , grafast fyrir um rætur sínar og uppruna .
Íslendingar þurfa að eiga sér athvarf , þar sem þeir geta horfið til náttúrunnar , án þess að siðmenningin elti þá .
Það er til dæmis ekki bara óþarft , heldur beinlínis óæskilegt að koma alls staðar upp farsímasambandi .
Staðarhaldarar á Hornbjargsvita sýttu það mjög , þegar þar var skyndilega komið farsímasamband á tjaldstæðinu .
Hver ferðast alla leið að ysta hafi til þess að tala í síma ? Og eftir að hafa ekið hringinn um landið , að Vestfjörðum meðtöldum , þar sem vegirnir hanga utan í fjallshlíðunum , eins og Þorgeir Hávarsson á hvönninni forðum , þá stendur upp úr hversu stór partur af landslaginu vegirnir eru .
Mikilvægt er að skynsamlega sé staðið að lagningu vega , sem hlykkjast um landið þvert og endilangt .
Það verður að gera skýran greinarmun á vegum , sem eru beinlínis nytjavegir , þar sem umferðin þarf að ganga hratt og örugglega fyrir sig , og vegum sem liggja um afskekktari slóðir og er fyrst og fremst ætlað að greiða leiðina að náttúruperlum .
Slíkir vegir liggja oft um afar falleg og ósnortin landsvæði og er það mikið lýti ef þeir eru áberandi í landslaginu .
Það getur raunar verið upplifun í sjálfu sér að keyra gömlu slóðana , sem falla inn í landslagið ; þá ekur maður hægar og kemst einhvern veginn nær náttúrunni .
Gott dæmi um það er til dæmis gamli vegurinn vestan við Dettifoss , sem hlykkjast eins og árfarvegur um landslagið , og er niðurgrafinn þannig að hann sést varla , nema maður sé staddur á honum .
Það fer um mann hrollur þegar maður sér hátt vegstæðið og svarta mölina , sem sker sig úr landslaginu og á að koma í staðinn fyrir gamla vegslóðann .
Það má á milli vera .
Vegirnir mega ekki verða að aðalatriði í landslaginu , nánast eins og framlenging á Miklubrautinni .
Þá verða náttúruperlurnar svipaðir áningarstaðir og vegasjoppur .
Hvað er þá eftir af upplifuninni ? 