Í Kastljósi sjónvarpsins sl. miðvikudagskvöld hafði Jón Þórisson arkitekt orð á því , að ekkert hefði gerzt í kjölfar birtingar skýrslu Rannsóknarnefndar Alþingis í aprílmánuði sl. Í Fréttablaðinu sl. fimmtudag sagði Þorvaldur Gylfason , prófessor : " Ríkisstjórnin sýnir fá merki þess að hún skilji nauðsyn þess eða þori að takast á við óhagkvæmt búskaparlag frá fyrri tíð ...
" Þessi ummæli og það sem heyra má á fólki manna á meðal er til marks um , að þrátt fyrir hrunið og þær upplýsingar um viðskiptahætti og stjórnarhætti fyrri tíðar , sem fram koma í skýrslu Rannsóknarnefndarinnar , hefur ekkert gerzt á tveimur árum til þess að undirbúa og koma á þeim grundvallarbreytingum og umbótum í íslenzku samfélagi , sem hrunið augljóslega kallar á .
Frumkvæðisskyldan er að sjálfsögðu hjá ríkisstjórn og Alþingi og þar er ábyrgð stjórnarflokkanna mest vegna þess , að þeir fara með völdin , en stjórnarandstöðuflokkarnir geta heldur ekki skorazt undan ábyrgð .
Hinn almenni borgari er fyrir löngu búinn að átta sig á , að ekkert hefur gerzt til þess að knýja fram þjóðfélagsumbætur og fátt er í aðsigi .
Það er of snemmt að segja til um hvaða áhrif stjórnlagaþing kann að hafa í þessu sambandi .
Hitt fer ekki á milli mála , að vantrú á að þeir stjórnmálaflokkar , sem starfað hafa lengi , taki hér raunverulega forystu , átti mikinn þátt í kosningasigri Bezta flokksins í Reykjavík .
Auðvitað er of snemmt að meta frammistöðu hans en nú þegar er þó ljóst , að hingað til hefur þetta nýja stjórnmálaafl ekki látið verkin tala .
Dæmi um áhugaleysi um framkvæmd raunverulegra umbóta er sú staðreynd , að enn sem komið er hefur engin rannsóknarnefnd verið skipuð til þess að fjalla um málefni sparisjóðanna , sem ekki koma við sögu í skýrslu Rannsóknarnefndar Alþingis .
Hvernig stendur á því , að Alþingi tók ekki ákvörðun um skipun slíkrar rannsóknarnefndar áður en þingmenn fóru í sumarfrí ? Hvernig stendur á því að engin tillaga kom fram um skipun slíkrar rannsóknarnefndar í þinginu ? Er þingið búið að fá nóg af rannsóknarnefndum ? Engar opinberar umræður hafa farið fram um nauðsyn þess að slík rannsóknarnefnd verði skipuð , sem taki jafnframt til málefna lífeyrissjóðanna og starfshátta þeirra í aðdraganda hrunsins .
Þótt skýrsla rannsóknarnefndarinnar taki á stærstu þáttum hrunsins eru þó veigamiklir þættir málsins óafgreiddir .
Töluverðar upplýsingar hafa komið fram um tengsl stjórnmálaflokka og nokkurra stjórnmálamanna við þær viðskiptasamsteypur , sem voru umsvifamestar á fyrstu árum nýrrar aldar , en þar vantar þó töluvert á .
Eru engin áform um að ljúka rannsókn þeirra mála ? Fréttaflutningur og önnur umfjöllun fjölmiðla hefur komið við sögu í umræðum um hrunið .
Þó er full ástæða til að gerð verði rækileg úttekt á fréttum fjölmiðla síðustu árin fyrir hrun .
Það er auðvelt verk .
Efniviðurinn liggur fyrir í prentuðu máli og tölvutæku formi .
Upplýsingar , sem fram hafa komið síðustu mánuði um fjármögnun fjölmiðla , kalla óhjákvæmilega á að rækileg úttekt verði jafnframt gerð á þeim þætti í starfsemi fjölmiðla .
Hvernig hefur rekstur fjölmiðla verið fjármagnaður á þessari öld ? Ekkert af þessu virðist vera á dagskrá .
Hvers vegna ekki ? Við getum ekki leyft okkur að leka niður í aumingjaskap í þessum efnum .
Hrunið leiddi í ljós alvarlega bresti í samfélagsgerð okkar .
Það er ekki nóg að láta gera skýrslu .
Gerðir þurfa að fylgja orðum .
Grundvallarkrafan í búsáhaldabyltingunni var krafan um aukið lýðræði .
Tæpum tveimur árum síðar hefur ekkert gerzt í því .
Raunar má segja að við ákvörðun um að sækja um aðild Íslands að Evrópusambandinu hafi meirihluti Alþingis gengið gegn þeirri kröfu með því að fallast ekki á tillögu um að þjóðin sjálf greiddi atkvæði um það , hvort við ættum að sækja um aðild .
Alþingi er ekki kosið og ríkisstjórn skipuð bara til þess að takast á við fjárhagsleg viðfangsefni frá degi til dags , þótt ekki skulið gert lítið úr þeim vandamálum , sem núverandi ríkisstjórn hefur átt við að etja á því sviði .
Alþingi er kosið til þess að veita þjóðinni forystu um öll þau mál , sem mestu varða í rekstri og þróun samfélags okkar .
Viðbrögð Alþingis og ríkisstjórnar við skýrslu Rannsóknarnefndar Alþingis eru engin til þessa dags .
Og engar sérstakar vísbendingar um að ríkisstjórnin eða einstakir stjórnmálaflokkar hafi tillögur um slíkt í undirbúningi .
Þetta gengur auðvitað ekki .
Strax og Alþingi kemur saman á ný í haust verður að koma fram tillaga þar um skipun sérstakrar rannsóknarnefndar til þess að fjalla um sparisjóðina og lífeyrissjóðina .
Og jafnframt þarf strax að koma fram tillaga um ýtarlega úttekt á tengslum stjórnmálaflokka og stjórnmálamanna við útrásarsamsteypur og umfjöllun fjölmiðla í aðdraganda hrunsins svo og um fjármögnun þeirra .
Alþingi getur ekki bara ýtt öllum málum , sem varða grundvallarþætti stjórnskipunar , til stjórnlagaþings .
Það á alveg eftir að koma í ljóst , hvort sú aðferð að kjósa sérstakt stjórnlagaþing skilar árangri .
Hver er afstaða Alþingis til beins lýðræðis ? Hver er afstaða Alþingis til þess að opna stjórnsýsluna , þannig að almennir borgarar geti haft aðgang að nánast öllum upplýsingum um málefni , sem varða almannahag ? Í stuttu máli : hver er afstaða Alþingis til þess að byggja upp samfélag beins lýðræðis , opinnar stjórnsýslu og gagnsæis ? Þessum spurningum þarf Alþingi að svara .
Það hefur bráðum haft tvö ár til þess að velta fyrir sér hver svörin eigi að verða .
