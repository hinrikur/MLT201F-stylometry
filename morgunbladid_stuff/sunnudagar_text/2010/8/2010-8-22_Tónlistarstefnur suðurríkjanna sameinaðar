Talandi um austurhluta englaborgarinnar er ekki úr vegi að kíkja á eina frambærilegustu plötu tónlistarmannsins og upptökustjórans Ry Cooder , sem hefur sungið þeim borgarhluta óð endrum og eins á merkum og forvitnilegum ferli .
Árið 1974 sendi gítarleikarinn magnaði frá sér plötuna Paradise and Lunch og var hún hans fjórða hljóðversplata .
Það má segja að hún sé samsuða af öllum helstu tónlistarstefnum suðurríkja Bandaríkjanna .
Á henni eru djass- , deltablús- , kántrí- , trúar- og þjóðlög , sem öll eiga það sameiginlegt að í þeim sækir Cooder í gamla sagnahefð þessa tónlistarlega fjölbreytta landshluta .
Það mætti halda með því að blanda saman öllum þessum tónlistarstefnum að ákveðna heildarmynd væri ekki að heyra á plötunni .
En það sem Cooder gerði svo listilega vel var að blanda saman lögum eftir tónlistarmenn eins og Bobby Womack , Burt Bacharach og Little Milton og láta þau hljóma eins og þeim hafi alltaf verið ætlað að enda saman á plötu .
Virðist ekki skipta máli hvenær lögin voru skrifuð eða hvernig þau hafa verið spiluð áður , gítarleikur Cooders sér til þess að þau flæða vel saman .
Hvort það er Bobby Womack lagið " It ' s All Over Now " eða Hjálpræðisherssámurinn " Jesus on the Mainline " , þessi lög í búningi Cooders virka vel saman .
Platan endar á slagaranum " Ditty Wah Ditty " eftir Blind Blake , þar sem Cooder fékk til liðs við sig djassgoðsögnina Earl " Fatha " Hines .
Lagið er einfalt samspil kassagítars og píanós þar sem Cooder og Hines fara á kostum í skemmtilegri og deltablúsaðri útgáfu af þessum gamla " standard , " sem stendur upp úr sem eitt af lögum plötunnar .
Cooder hefur unnið með mörgu tónlistarfólki sem á rætur sínar að rekja til þjóðlegrar tónlistar og hefur hann sótt innblástur í tónlist frá öllum heimshornum .
Það gerði hann einnig á Paradise and Lunch s em verður ávallt eitt af meistaraverkum þessa mikla gítarsnillings .
Matthías Árni Ingimarsson 