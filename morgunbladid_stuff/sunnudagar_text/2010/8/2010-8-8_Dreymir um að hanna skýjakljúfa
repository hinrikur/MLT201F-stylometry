Arkitektinn og hönnuðurinn Guðlaug Jónsdóttir hefur um árabil búið og starfað í Los Angeles þar sem hún lærði arkitektúr í Sci Arc eða Southern California Institute of Architecture .
Í nóvember síðastliðnum setti Gulla á fót sína eigin arkitektastofu , G + Gulla Jonsdottir Design .
Eitt fyrsta verkefni hennar í sínu eigin fyrirtæki var hönnun á mexíkóska veitingastaðnum Red O en þar starfar einn frægasti kokkur Bandaríkjanna , Rick Bayless .
Hann bjó og ferðaðist um Mexíkó í 12 ár og skrifaði mexíkóskar kokkabækur þegar hann kom til baka .
Hann kann því að elda alvöru mexíkóskan mat og er mjög vinsæll kokkur ytra .
" Ég hafði nú aldrei heyrt um Rick þegar ég byrjaði að hanna staðinn en maturinn er mjög góður , " segir Gulla og hlær .
" Í fyrra fór ég til Cabo í frí með íslenskum vinkonum mínum og hannaði eiginlega staðinn daginn eftir að ég kom til baka þó auðvitað hafi tekið lengri tíma að teikna allt upp og ganga frá .
En staðurinn ber þess merki að ég var enn undir áhrifum frá ströndinni , pálmatrjánum og suðrænni sól þegar ég teiknaði hann fyrst upp .
Hugmyndin er að heimsókn á staðinn sé eins og að fara í frí til Mexíkó og þannig er t.d. pálmatré á staðnum sem stendur upp úr og sker bygginguna eiginlega í miðju .
Það minnir mig mjög á þá sérstöku tilfinningu að vera berfætt á ströndinni undir pálmatré í Mexíkó .
Síðan pantaði ég líka nokkra hluti til að skreyta staðinn með úr verslunum sem ég fann þegar ég bjó sjálf í Mexíkó í tæp tvö ár en þar starfaði ég við að hanna hótel .
Utan á húsinu er síðan stálborði sem á að tákna að staðurinn sé dálítið eins og gjöf frá Mexíkó .
Það er skemmtilegt við þessa hönnun að þegar sólin skín þá skín hún á stálið og endurkastar mynstri inn í bygginguna , " segir Gulla .
Í gegnum tequila-göng Við hönnunina segist Gulla hafa hugsað sér að staðurinn þyrfti að þjóna mismunandi hlutverkum , meðal annars með fjárhag eigandans í huga .
Því er staðurinn hannaður þannig að fólk geti komið þangað seinnipart dags og verið fram á nótt .
Hægt er að byrja á því að fá sér fordrykk á bar með þægilegri rólu við barborðið þar sem fólk getur haft það notalegt og fengið sér einn drykk eins og það væri á ströndinni .
Síðan er hægt að fá sér að borða ýmist inni á veitingastaðnum eða úti á stórri verönd .
Loks geta gestir haldið á tequila-barinn en þangað liggur gangur um tequila-göng , eins konar vegg með gleri þar sem ýmiss konar tequila-flöskum hefur verið komið fyrir .
Á þeim bar geta gestir smakkað ýmiss konar tequila en þar hefur einnig verið komið fyrir arni sem Gulla lét hönnuði í íslenska fyrirtækinu Secret North búa til fyrir sig .
Staðurinn hefur strax hlotið lof og leigðu forsvarsmenn kvikmyndahátíðarinnar í Los Angeles staðinn til að mynda fyrir opnunarhátíð sína .
Þá hefur verið skrifað um Red O meðal annars í Los Angeles Times , Wallpaper og Elle Decor .
" Ég hef hannað hótel og veitingastaði núna í ein níu ár og finnst gaman að taka að mér svona lífsstílstengd verkefni .
Það á voða vel við mig en annars stefni ég á stærri verkefni í framtíðinni sem var líka ástæðan fyrir því að ég stofnaði mitt eigið fyrirtæki .
Mig langar að færa út kvíarnar og snúa mér meira að arkitektúr sem ég lærði á sínum tíma og fást ekki eingöngu við innanhússhönnun sem ég hef mikið starfað við undanfarið .
Helst langar mig að gera stórar byggingar , skýjaklúfa og slíkt .
Það er á framtíðarplaninu en í kreppunni tek ég þannig lagað hverju sem er .
Núna er hótelgeirinn aðeins í pásu en meira um að ég taki að mér veitingastaði og þetta verkefni var ég mjög heppin með því veitingastaðurinn er á frábærum stað í bænum og hefur fengið mikla athygli .
Það var líka stórt og skemmtilegt verkefni að hanna bygginguna jafnt að utan sem innandyra , " segir Gulla .
Svifið inn í borgina Gulla hefur ekki einungis fengist við hönnun bygginga en hún var nýverið í hópi hönnuða sem fengnir voru til að hanna listaverk fyrir opnunarsýningu A + D , nýs arkitektúra- og hönnunarsafns í Los Angeles .
Verkið sem Gulla hannaði er stórt stállistaverk sem hún kallar City of Angels , sem er í raun annað nafn Los Angeles .
" Verkið sýnir alla sem svífa inn í LA frá mörgum áttum en á spjalli mínu við stállistamann , sem aðstoðaði mig við verkið , fannst okkur báðum dálítið að LA væri eins og Aþena 21. aldarinnar þar sem hingað kemur fólk úr öllum áttum og af mismunandi ástæðum .
Þannig þróaðist hugmyndin sem síðan varð úr að setja fram með stórum stálskúlptúr .
Arkitektúr er viss list og mér finnst mjög gaman að listinni í arkitektúr og verð fyrir miklum áhrifum frá náttúrunni , list og tísku .
Því var mjög gaman að gera svona skúlptúr þar sem hugmyndaflugið fær að ráða ferðinni og maður þarf ekki endilega að hringja í verkfræðinginn á 10 mínútna fresti til að vita hvort eitthvað virkar .
Verkið mitt hékk uppi í nokkra mánuði og það var mikill heiður að fá að sýna með þeim listamönnum sem þarna voru en í hópnum voru meðal annars arkitektarnir Richard Meier og Frank Gehry sem báðir eru margverðlaunaðir og þekktir hér ytra auk tveggja fyrrverandi kennara minna úr Sci Arc .
Þegar sýningunni lauk setti ég síðan skúlptúrinn utan um nýju bygginguna mína og mér finnst hann njóta sín vel þar , " segir Gulla sem segist vera komin til að vera í Los Angeles .
" Ég ætlaði alltaf að flytja til New York en er alveg hætt við það í bili enda er ég farin að kunna svo vel við mig í Los Angeles .
Hér er friðsælt og fólk hefur allt til alls , hægt er að fara í fjallgöngu , á skíði og niður á strönd , " segir Gulla .
Rússíbanar og hótel Fyrir rúmum 19 árum hélt Gulla Jónsdóttir til Los Angeles í nám í arkitektúr og útskrifaðist með meistaragráðu frá Southern California Institute of Architecture árið 1994 .
Að loknu námi starfaði hún í fjögur ár hjá hinum heimsþekkta arkitekt Richard Meier , meðal annars að hönnun Getty-safnsins í LA .
Hún lagði einnig sitt af mörkum í hönnun á skemmtigörðunum Tokyo Disney Seas í Japan og Euro Disney í París .
Í garðinum í Tókýó hannaði hún m.a. hótel , veitingastaði og rússíbana .
Gulla hefur einnig hannað byggingar hérlendis , meðal annars veitingastaðinn Gló og Rope Yoga-setrið og Hótel Þingholt .
Ytra hefur Gulla hlotið margs konar viðurkenningar og verðlaun en síðastliðið haust var hún í hópi sex ungra hönnuða sem hlutu verðlaunin Bylgja framtíðarinnar í hönnun hótela og veitingahúsa , eða The Wave of the Future , sem afhent voru á stórri hönnunarsýningu í Miami .
Einnig hefur hún fengið nokkur verðlaun fyrir hótelið og heilsulindina Cabo Azul í Los Cabos , syðst á Kaliforníuskaganum í Mexíkó .
Meðal annars fyrir bestu hótelhönnunina , bestu hönnun heilsulindar , bestu hönnun lýsingar og bestu hönnun aukahluta .
Breytti ímynd mexíkóskar matargerðar Rick Bayless er margverðlaunaður kokkur sem bæði hefur gefið út uppskriftabækur og verið reglulegur gestur á sjónvarpsskjám Bandaríkjamanna .
Bayless þykir frumkvöðull í mexíkóskri matargerð í Bandaríkjunum en hann hefur breytt mjög ímynd fólks af mexíkóskum mat og er þekktur fyrir að elda hann á upprunalegri hátt en gengur og gerist .
Bayless lærði bæði spænsku og sögu Rómönsku-Ameríku í háskóla en hélt að því loknu til Mexíkó þar sem hann settist að ásamt eiginkonu sinni og skrifaði bókina Authentic Mexican : Regional Cooking From The Heart of Mexico , sem nú er orðin klassísk eign í bókaskápum sælkera .
Bayless hefur starfað víða í Chicago og gert einar fimm þáttaraðir af matreiðsluþáttunum Mexico-One Plate at a Time .
