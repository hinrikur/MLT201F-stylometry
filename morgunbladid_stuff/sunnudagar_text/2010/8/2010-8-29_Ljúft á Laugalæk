Sem strákur vestur í Súðavík vandist ég því að fara á sumrin á fætur strax við sólarupprás .
Þegar landburður var af fiski þurfti vinnudagur að hefjast snemma og oft fór ég á fætur klukkan fjögur á nóttunni til að bjarga verðmætum eins og slíkt var kallað .
Sumarnóttinni fylgir alltaf stemning og mér finnst hressandi að fara á fætur fyrir allar aldir og hjálpa stráknum okkar við að bera út Moggann .
Bjarga verðmætum með blaðaútburði í morgunsárið , enda þótt með ólíkum hætti sé en í fiskinum forðum , " segir Egill Heiðar Gíslason íbúi við Laugalæk í Reykjavík .
Hjónin Egill Heiðar og Magnea Gísladóttir , jafnan nefnd Maggý , fluttust á Laugalæk fyrir þrettán árum .
Höfðu þá búið í nokkur ár við Laugateig og þegar kom að því að þau þurftu að stækka við sig húsnæði vildu þau hvergi annarstaðar vera en í Laugarneshverfi .
Þóttust vita að grasið væri ekki grænna hinum megin við lækinn .
Og á Laugalæk fluttu þau 20. febrúar 1997 , á stofndegi Sambands íslenskra samvinnufélaga .
" Í samvinnusögu sem Haukur Ingibergsson kenndi mér á Bifröst gerði ég mér grein fyrir því að þetta væri einn af merkari dögum Íslandssögunnar og því man ég þessa dagsetningu svo vel , " segir Egill Heiðar og kímir .
" Það er stundum sagt að þegar fólk velur sér búsetu sé það gjarnan að leita eftir umhverfi æsku sinnar .
Líklega er eitthvað til í því , " segir Maggý .
" Ég ólst upp í Bústaðahverfinu hér í Reykjavík , þar sem var samkennd milli íbúa .
Krakkarnir léku sér mikið saman og fjölskyldur fylgdust að .
Þegar við Egill byrjuðum að búa vorum við fyrst í fjölbýlishúsi þar sem fólk kannski bauð góðan daginn en átti ekki meiri samskipti .
Slíkt þótti mér miður .
Þegar við svo komum á Laugateig var annað upp á teningnum ; talsverð samskipti milli fólks , götugrill , farið í leiki með krökkunum og fleira .
" Félagsleg tengsl milli fólks myndast með ýmsu móti .
Þau Egill Heiðar og Maggý hafa í tímans rás lagt sig eftir því að fylgja börnunum sínum þremur eftir með ýmsu móti , svo sem í skólanum , íþróttastarfi og öðrum tómstundum .
Segjast hafa kynnst mörgum Laugnesingum einmitt með því móti .
" Fljótlega eftir að við fluttumst hingað í hverfið voru svonefndir Mömmumorgnar að byrja í Laugarneskirkju hjá sr. Jóni Dalbú Hróbjartssyni .
Þar gafst foreldrum barna ágætt tækifæri til að hittast eins og við vorum margar mömmur hér í hverfinu sem kynntumst þarna og höldum enn hópinn í skemmtilegum saumaklúbb eða finnum tilefni til að koma saman og láta gott af okkur leiða , " segir Maggý .
Hún telur raunar öflugt kirkjustarf afar mikils virði fyrir samfélagið og hverfið og undir það tekur Egill sem er formaður sóknarnefndar Laugarneskirkju .
Laugalækur er raðhúsagata , liggur milli Sundlauga- og Laugarnesvegar .
Við götuna eru einnig nýlenduvöruverslun , ísbúð , bakarí , hársnyrtistofa og kvenfataverslun .
Þá eru skólar og íþróttasvæði ekki langt undan og að þessu samanlögðu segir Egill hverfið í raun vera sjálfbært að flestu leyti .
" Við Maggý vinnum bæði í Borgartúni og erum innan við tíu mínútur að labba eða hjóla í vinnu .
Líklega fljótari að fara hjólandi en á bíl .
Þurfi eitthvað lengra að fara er kosturinn sá að Laugalækur og þar með hverfið er miðsvæðis og gætum við í raun ekki verið betur í sveit sett .
" sbs@mbl.is Uppáhaldsstaðir 1 .
" Íþróttaaðstaðan hér í Laugardalnum er í allra fremstu röð og er eitt af því sem gerir búsetu í hverfinu góðan kost , " segir Egill Heiðar .
" Fjölskyldan notar sér sundlaugarnar mikið og sjálfur fer ég gjarnan í sund síðla kvölds .
Finnst raunar fátt notalegra en að ljúka deginum í heita pottinum þar sem kvöldgestirnir koma jafnan með snarpar fréttaskýringar og reifa málefni líðandi stundar .
" 2 .
" Mér finnst gaman að dunda mér í garðinum hér heima við í Laugalæknum .
Mitt eftirlæti í garðinum er ýmiss konar rósir , kirsuberjatré og baunatré , " segir Maggý .
" Þegar maður er svo að fikra sig áfram með ræktun er nauðsynlegt að fá hugmyndir annars staðar frá og þá er kærkomið að hafa Grasargarðinn í Laugardalnum hér í næsta nágrenni .
Það er paradís í miðri borg með frábæru kaffihúsi og ýmsu fleiru skemmtilegu sem er gaman að skoða og sækja heim .
" 