Það er alltaf gaman að vera fyrir austan fyrir mataráhugafólk eins og mig .
En þó sérstaklega á haustin , þegar gæsa- og hreindýraveiðitímabilið er , sveppir og ber í blóma og grænmetisuppskeran í hámarki og að sjálfsögðu hafin sauðfjárslátrun .
Það er gefandi að upplifa kraftinn í heimamönnum , skemmtiatriðin á Ormsteiti sem allnokkuð tengjast mat , t.d. villibráðarsúpukeppni , heilgrillað hreindýr og heimamarkað þar sem framleiðendur selja afurðir sumarsins .
Það var ánægjulegt fyrir okkur hjónin að enda hringferðina okkar á Edduhótelunum á Egilsstöðum .
Þess vegna finnst mér við hæfi að hér á eftir komi nokkrar uppskriftir úr hráefni beint úr náttúrunni sem núna eru á árstíma .
Villibráðarsoð 1 rjúpa , höggvið rjúpuna í 6 til 8 parta , má vera bein eða læri af nokkrum rjúpum , fóarn og innyfli , bein úr 3-4 gæsum og eða lærleggir úr einu hreindýri sagaðir í sundur Olía til steikingar 1 sellerístilkur saxaður 1-2 gulrætur saxaðar 1/2 blaðlaukur saxaður 1 laukur gróft skorinn með hýði nokkrir steinseljustilkar ½ fennel gróft saxað 2 lárviðarlauf 10 hvít piparkorn 4 einiber timjankvistur salvíukvistur 3 l kalt vatn 1/2 flaska rauðvín 1/4 dl rauðvínsedik múskat Aðferð Brúnið beinin varlega í olíunni í góðum potti , bætið grænmetinu útí , látið malla þangað til grænmetið er byrjað að mýkjast .
Hellið vatninu yfir þannig að vel fljóti yfir beinin , bætið kryddinu út í og sjóðið við vægan hita í 2 klst. Reglulega þarf að fleyta froðu ofan af og hugsanlega bæta út í vatni , hellið rauðvíni og ediki útí og sjóðið áfram í 30 mín .
Sigtið þá soðið í gegnum fínt sigti .
Sjóðið síðan áfram þar til soðið hefur minnkað um helming .
Þá er soðið tilbúið til notkunar í sósu eða súpu .
Reyksoðin gæsabringa með bláberjum Fyrir 4 manns 1 gæsabringa 180 til 200 gr 1 tsk sjávarsalt 1 kvistur timjan hvítur pipar 1 til 2 msk reyksuðusag ( í reyksuðubox sem fæst í veiðibúðum ) Aðferð Nuddið salti pipar og timjan í gæsabringuna og reyksjóðið í 10 til 12 mín .
í reyksuðuboxi eða á wok-pönnu .
Athugið : hitið ekki mikið eftir að bringan er komin í boxið .
Takið bringuna úr boxinu og látið standa í 3 til 5 mín .
áður en hún er sneidd .
Bláberja-dressing ½ dl frosin íslensk bláber 1 msk hunang 1 msk rauðvínsedik 2 msk ólífuolía Aðferð Allt maukað saman með töfrasprota eða í morteli .
Skerið gæsina , raðið á blandað salat og dreypið dressingunni yfir .
Andapylsur með engifer og appelsínu Fyrir fjóra 100 gr andakjöt 1 msk rifinn engifer 1 tsk rifinn appelsínubörkur 1 msk appelsínulíkjör 2 blöð salvía smátt söxuð salt og pipar 1 eggjahvíta Aðferð Öllu blandað saman og geymt í kæli yfir nótt áður en deigið er mótað í fjórar pylsur og þær vandlega vafðar inn í plastfilmu og þær geymdar í kæli í 2 til 3 tíma áður en pylsurnar eru soðnar í 5 mín .
í söltu vatni og bornar fram .
Hreindýra-tartar Fyrir 4 120 gr hreindýravöðvi 1 eggjarauða 1 msk saxað timjan 1 msk söxuð steinselja 1 msk saxaður laukur Sjávarsalt Nýmalaður svartur pipar 2 msk þeyttur rjómi 2 ristaðar brauðsneiðar 1 pakki klettasalat Lime safi Ólífuolía Aðferð Saxið kjötið vel með beittum hníf með stóru blaði .
Setjið í skál og blandið öllu varlega saman rjómanum , síðast stingið brauðið út með hringformi og mótið kjötblönduna ofan í rörið og þjappið létt , fjarlægið rörið og skreytið með klettasalati sem búið er að baða í limesafa og ólífuolíu .
