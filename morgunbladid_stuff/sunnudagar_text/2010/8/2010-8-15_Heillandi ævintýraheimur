Galdrakarlinn í Oz , ævintýrakvikmyndin sem gerði Judy Garland að stjörnu var frumsýnd í Grauman ' s-kvikmyndahúsinu í Hollywood fyrir 71 ári .
Þessi síungi öldungur hefur allar götur síðan glatt hjörtu allrar fjölskyldunnar enda tímalaust ævintýri .
Í myndinni syngur Garland lagið " Somewhere Ove the Rainbow " , sem er eitt frægasta lag kvikmyndasögunnar enda hreppti lagið Óskarinn .
Kvikmyndin er byggð á bók eftir L. Frank Baum , frá árinu 1900 en rithöfundurinn lést tuttugu árum áður en myndin var frumsýnd .
Victor Fleming leikstýrir myndinni en hann leikstýrði einnig annarri stórmynd , sem frumsýnd var þetta mikla kvikmyndaár , Á hverfanda hveli .
Í öðrum aðalhlutverkum eru Ray Bolger , Jack Haley og Bert Lahr .
Myndin segir frá Dóróteu Gale , 12 ára stúlku frá Kansas , sem missir meðvitundina þegar skýstrokkur fer yfir landið og feykir henni , húsinu hennar og hundinum Tótó , til ævintýralandsins Oz .
Myndin vakti mikla athygli fyrir litríka furðuveröld , sem er full af leyndardómum og undraverum .
Brellurnar eru frumstæðar miðað við það sem nú gerist en þær eru vel gerðar og hafa að mörgu leyti elst vel .
Draumaheimur Oz er heillandi en Dórótea litla vill samt fara aftur heim til Kansas en til þess þarf hún leyfi Galdrakarlsins mikla .
Á leiðinni hittir hún Fuglahræðuna , Tinmanninn og Ljónið huglausa , sem leita að heila , hjarta og hugrekki .
Hún kemst til baka að lokum en þá reynir frænka hana að sannfæra hana um að þetta hafi allt verið draumur .
Hlutverkið var í það minnsta algjör draumur fyrir Garland en MGM hafði augastað á Shirley Temple í hlutverkið en samningar náðust ekki við 20th Century Fox .
Þrátt fyrir að ævi Garland hafi ekki verið dans á rósum , en hún lést fyrir aldur fram , er alveg ljóst að Garland er einhver dáðasta leik- og söngkona Bandaríkjanna fyrr og síðar og á þetta hlutverk sinn þátt í því .
ingarun@mbl.is 