Þriðja plata Láru Rúnarsdóttur , Surprise , kom út í fyrra og hefur slegið í gegn hjá landanum í ár , ekki síst í sumar enda hefur Lára verið iðin við að spila um land allt við lofsamlegar undirtektir Lára er fædd 4. október 1982 , næstelst fjögurra systkina .
Hún er dóttir Örnu Vignisdóttur hönnuðar og textílkennara og Rúnars Þórissonar , tónlistarmanns og aðstoðarskólastjóra Do , re , mí tónlistarskólans .
Systkini Láru eru þrjú ; eldri er hálfbróðirinn Hilmar Snær Rúnarsson en yngri eru Margrét og Þórir Rafnar .
Lára ólst upp í Vesturbæ Reykjavíkur til sjö ára aldurs og gekk í Melaskóla til að byrja með en þá fluttist fjölskyldan til Lundar í Svíþjóðar þar sem pabbi hennar var í námi .
Dvölin ytra varði í fjögur ár en þegar heim kom fluttist fjölskyldan í Kópavog , þar sem Lára gekk í Kópavogsskóla og síðar Menntaskólann í Kópavogi .
Að loknu stúdentsprófi reyndi Lára fyrir sér í sálfræði í Háskóla Íslands en skipti svo yfir í Kennaraháskólann þaðan sem hún útskrifaðist sem tónmenntakennari .
Lára var aðeins sex ára þegar hún hóf tónlistarnám og var farin að leika á píanó sjö ára gömul .
Síðar nam hún söng við Söngskólann í Reykjavík og Tónlistarskóla Kópavogs .
Hún var 17 ára þegar hún byrjaði að semja eigin tónlist í félagi við föður sinn og fyrsta plata hennar , Standing still , kom út 2003 .
Önnur platan var Þögn sem kom út 2006 og sem fyrr segir kom þriðja platan , Surprise , út í fyrra .
Samhliða því að semja og leika eigin tónlist starfar hún sem rekstrarstjóri hjá Skífunni .
Lára á dótturina Emblu Guðríði með sambýlismanni sínum , Arnari Þór Gíslasyni , en mikið stendur til hjá þeim því þau hyggjast ganga í það heilaga snemma í haust með pomp og prakt .
Það er því óhætt að segja að árið hafi verið og verði með viðburðaríkara móti hjá Láru , enda mikið að gerast , bæði í tónlistinni og einkalífinu .
ben@mbl.is 