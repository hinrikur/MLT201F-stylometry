Ýmsir eru mjög uppteknir af því hvernig tekist er á við mál erlendis og nota það sem mælikvarða á hvort rétt sé að farið hérlendis .
Einkum eru áberandi í þeim hópi menn sem eru uppnæmir fyrir sjálfum sér , menntun sinni og hæfni , sem þeir telja að gefi áliti sínu og skoðunum aukna vigt og skáki sjónarmiðum annarra , jafnvel óháð efni og rökum .
Þeir taka einatt þannig til orða , að í alvöru löndum myndi þetta og hitt framferði landans aldrei verða liðið , iðulega myndi verða hlegið að því og gott ef einhver útlendingur væri ekki þegar farinn að hlæja og ef mönnum er mikið niðri fyrir glittir fljótt í bananalýðveldisstimpilinn og þar fram eftir götunum .
Þeir sjálfir tala sem sagt fyrir útlandið og alvörulandið , en ekki bara fyrir hrokagikkinn sig , og því eiga litlir karlar og heimaalningar að hlusta og bugta sig .
Og málskrafsmenn gapa upp í þetta yfirlætisraus , nikkandi ótt og títt og þykir mikið til koma .
En þeir gapa þó mest , svo teygist á vöðvum , ef um er að ræða " útlending " sem stoppað hefur á landinu í tvo til þrjá daga , og hefur áður skrifað í " stórblað " , jafnvel fleiri en eina grein , eða kennt í þekktum háskóla ásamt 4000 öðrum og étur upp eftir umsjónarmönnum sínum hérlendum " fróðleik " um íslensk dægurmál , eins og það væri afrakstur langvarandi rannsókna og vísindalegrar fræðimennsku .
Sá staðfestir auðvitað allt sem þeir hafa sjálfir haldið fram .
Þá þarf ekki lengur um að binda og mikið nikkað .
Hinni íslensku framgöngu það sinnið verður bersýnilega ekki bjargað , og það hræðilegasta af öllu er að " útlendingarnir " eru vísast þegar byrjaðir að hlæja .
Þessi sérstaka blanda af hroka , heimóttarskap , og minnimáttarkennd er áhugaverð og einatt hægt að hafa gaman af henni .
Lýðræðið í minni pokann En eitt afbrigði af þessum kveinstöfum um að hér sé ekki kunnað til verka eins og hjá stóru strákunum í stóru löndunum er sérdeilis áhugavert .
Víðast í þeim löndum , sem þykir eftirsóknarvert að draga dám af , er lýðræðishefðin og lýðræðiskrafan miklu þróttmeiri og óbifanlegri en hér .
Það þarf ekki að sýta það .
Þær þjóðir hafa einfaldlega miklu lengur farið með stjórn eigin mála og notað aðferðir lýðræðisins við þá stjórn .
Og þá er undantekningarlítið átt við fulltrúalýðræðið .
Hér hefur afbrigðið hins vegar tekið stökkbreytingum með umdeilanlegum árangri .
Það lýsir sér þannig að menn hafa tekið ofurtrú á svo kölluðum faglegum ákvörðunum .
Það hljómar svo sannarlega ekki illa .
Enda hafa fjölmiðlungar og spjallarar , sem eru æði lausir í rásinni , á hvaða rás sem þeir eru vistaðir það og það sinnið , gleypt afbrigðið hrátt og bera það gagnrýnislaust áfram .
En gallinn er bara sá , að sú lausnin er verri en vandamálið sem hún á að leysa .
Látum vera að " fagmennirnir " eru nú sjaldan jafn faglegir og þeir vilja vera láta .
Þarf þá ekki að nefna til sögunnar " faglega " Evrópufræðinga Samfylkingarinnar né heldur " faglega " stjórnmálafræðinga sama flokks , sem sjaldgæft er að detti út úr sinni rullu .
Aðrir " fagmenn " kunna sjálfsagt sitt fag , en misvel þó , en það er aðeins lítill þáttur málsins .
Þess utan lúta þeir sínum lögmálum .
Þeir eru hluti af sinni klíku , sínum flokki ( oftast án flokksskírteinis að sjálfsögðu ) eða hluti af sínum fræðilega hóp , " sínum skóla " .
Ekkert af þessu er ámælisvert og enn þá síður ljótt .
" Fagmenn " eru af þessum heimi og eiga að vera það .
En það á þá einnig að viðurkenna að þeir séu það og ekki vera með látalæti um annað .
Og það á ekki að færa þeim völd , lýðræðisleg völd , sem þeir hafa aldrei fengið umboð til hjá þeim eina aðila sem getur veitt það , landslýðnum sjálfum .
Til viðbótar umboðsleysinu bætist iðulega ábyrgðarleysið .
Vald án umboðs er varhugavert .
Vald án ábyrgðar er varhugaverðara .
Og vald , sem er bæði án umboðs og ábyrgðar er stórvarasamt .
Og það uppfyllir ekki þær lýðræðiskröfur , sem almennt er a.m.k. látið sem menn vilji að sé inntak og mynd af því valdi sem fólkið í landinu hefur framselt til annarra .
Og það er svo gaman af því , að þeir sem vísa til hinna stórvitru útlendinga í alvörulöndunum , sem aldrei mundu haga sér eins og bjálfarnir hér uppi á skerinu , eru einmitt þeir sem hvetja til að færa valdið frá " fulltrúum fólksins " til " fagmannanna " , sem enga ábyrgð bera í sínu umboðsleysi og enginn nær til .
Enginn getur kallað til ábyrgðar .
Enginn spurt spjörunum úr .
Enginn getur beitt sér gegn og fellt úr starfi sínu , í sveitarstjórn , löggjafarþingi eða ríkisstjórn .
Og hvers vegna skyldi það vera ? Það skyldi þó ekki vera vegna þess að hinir sömu gætu aldrei öðlast slík völd þyrftu þeir að leita þeirra hjá réttum aðila , fólkinu í landinu .
En hvað vill útlendingurinn ? Og það eykur skemmtanagildi þessa enn , að svo vill til að engin hinna grónu lýðræðisþjóða er á þessu róli , með einni undantekningu .
Hún felst í því valdaframsali sem fer fram alla daga ársins frá ríkjum ESB , í örsmáum skrefum með agúrkuaðferðum valdasogsmanna , sem enginn hefur kosið ( Sneiðar eru skornar af " agúrkunni " í svo örþunnum sneiðum að sér ekki á , en hún hverfur þó á undraskömmum tíma ) .
Stóru vestrænu þjóðirnar , sem eru fullar af " útlendingum " , vita vel að lýðræðið skilar ekki alltaf þeim árangri sem vonast er eftir .
Og þær vita að gallar þess eru margvíslegir og jafnvel sumir fast að því óþolandi .
En annað skárra fyrirkomulag til að endurspegla vilja fjöldans hefur ekki fundist , þrátt fyrir margvíslegar og oft hræðilega dýrkeyptar tilraunir .
Og sú viðleitni veiklundaðra stjórnmálamanna , sem víkjast undan því að taka þær ákvarðanir , sem þeir hafa ekki aðeins umboð heldur skyldu til að taka og flytja það verkefni til umboðslausra og ábyrgðarlausra " fagmanna " er flótti gungunnar frá lýðræðinu .
Það má vel vera að í framhaldi af pottaglamri og ofbeldi , sem litlu munaði að fámennt lögreglulið landsins réði ekki við , hafi menn misst bæði kjark og dómgreind .
Þeir haldi að það sé til vinsælda fallið að axla ekki sín lýðræðislegu verkefni.Og það má vel vera að svo sé nú um nokkra hríð .
En þeir vinsældakapphlauparar þjóta eftir villigötunum , og því fyrr sem þeir láta sig hverfa af vettvangi því betra .
Viðskiptaráðherranum er ekki sætt Viðskiptaráðherrann átti að vera fulltrúi fagmennskunnar í ríkisstjórninni .
Það er ekkert að því .
Bara gott .
En þó því aðeins að hann uppfylli hin lýðræðislegu skilyrði .
Stundum er bent á að í Bandaríkjunum sitji ekki kjörnir fulltrúar í ráðherrasætum .
En þá er þess að gæta að þeir sitja þar allir sem einn á ábyrgð hins kjörna forseta .
Þingið getur sett forsetann af , en það er ekki auðveld leið þótt það hafi stundum lagt af stað í slíka leiðangra .
Lítill vafi getur verið á að væri íslenski viðskiptaráðherrann í sínu sæti í skjóli og á ábyrgð stjórnmálaflokks , væri sá flokkur löngu búinn að setja hann út .
Ella væri ráðherrann fyrir löngu búinn að svipta flokkinn sinn gjörvöllum kjörþokkanum .
Flokkar líða margt en ekki það .
Viðskiptaráðherrann hefur ekki svikið einn einasta kjósanda .
En hann hefur svikið sjálfan sig , og farið á bak við þingið með glórulausari hætti en menn hafa áður séð .
Prófessor í H.Í .
segir að gallinn á málinu sé sá að Ísland hafi ekki fylgt fordæmi norrænna frænda og sett lög sem banna mönnum að ljúga að þinginu .
Þess vegna sé ekki hægt að taka á ráðherranum .
Það var svo sem ekkert sem benti til þess að prófessorinn væri að gera að gamni sínu , en rétt er að láta hann njóta vafans .
Hvar á málið heima ? Þingnefndin , sem nú er að fjalla um aðkomu Landsdóms getur ekki haldið þeirri umfjöllun áfram án þess að taka mál viðskiptaráðherrans fyrir .
Virðist það mál jafnvel vera mun upplagðara en þau mál önnur sem nefndin hefur verið að fjalla um .
Eina mál Landsdóms Danmerkur , sem bjó við nánast sama lagaumhverfi og íslenski Landsdómurinn , fjallaði um upplýsingar sem ráðherra hafði stungið undir stól .
Þar var sakfellt .
Lýðræðiskrafan stendur Menn eiga að viðurkenna það opinskátt að lýðræðið hefur sína mörgu og þekktu galla .
En það eru svik við fólkið í landinu að láta sífellt stærri hlut af hinu lýðræðislega valdi til aðila , sem hvorki hafa hlotið til þess umboð né bera nokkra raunverulega ábyrgð á athöfnum sínum eða athafnaleysi .
Þótt sá verknaður kunni að falla í kramið hjá hinum sama almenningi í augnablikinu og sé því til stundarvinsælda fallinn , felast í honum jafnmikil svik .
Það eru heldur ekki boðleg rök að halda því fram að þetta verði að gera þar sem stjórnmálamenn hafi misfarið með vald sitt .
Séu menn sannfærðir um slíkt verður að taka á því með þeim úrræðum sem til þess eru brúkleg með nákvæmlega sama hætti hér og gert er í öðrum lýðræðisríkjum .
Það heyrist mjög í hinni almennu umræðu að það séu ekki margir íslenskir stjórnmálamenn í augnablikinu , sem raunverulegur veigur er í .
Sé það svo er það bæði bölvað og fúlt , en það er þá enn meiri þörf á að halda þeim við efnið , sem boðið hafa almenningi þjónustu sína og trúnað og lofað að hlaupast ekki eins og hræddir hérar frá öllu saman .
