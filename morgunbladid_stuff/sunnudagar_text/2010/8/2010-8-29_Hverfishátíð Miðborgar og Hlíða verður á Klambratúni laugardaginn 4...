Hverfishátíð Miðborgar og Hlíða verður á Klambratúni laugardaginn 4. september frá kl. 13-15 , en þann dag verður frá klukkan ellefu um morguninn einnig haldinn í þriðja sinn Skottmarkaður á bílastæðinu við Kjarvalsstaði .
Á skottmarkaði er heimilisbíllinn notaður sem sölubás og getur fólk selt allt milli himins og jarðar úr bílskottum sínum .
Íbúasamtökin héldu slíkan skottmarkað í fyrsta sinn í fyrra við frábærar undirtektir og var stemningin góð , fólk lék uppáhaldstónlistina sína úr bílgræjunum og hengdi snúrur á milli bíla þar sem varningurinn hékk .
Bílskottin voru barmafull af úrvals kompudóti , golfsettum , hannyrðum , hljómplötum , fatnaði , kleinum og alls kyns skemmtilegheitum .
Markaðurinn er öllum opinn , ókeypis er að taka þátt og einungis þarf að skrá bílinn sinn á skottmarkadur@gmail.com til að tryggja sér stæði .
