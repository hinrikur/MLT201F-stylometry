Meðlimir Dansfélagsins Krumma og blaðamaður setjast niður berfættir í æfingasal hópsins rúmri viku fyrir frumsýningu verksins Þá skal ég muna þér kinnhestinn .
Sviðsskrekkur virðist fjarri dönsurunum en það er spjallað , hlegið og grínast með biðina eftir listrænum ágreiningi .
María Ólafsdóttir maria@mbl.is Í Dansfélaginu Krumma eru þær Katrín Gunnarsdóttir , Saga Sigurðardóttir , Sigríður Soffía Níelsdóttir og Snædís Lilja Ingadóttir en sú síðastnefnda er stödd erlendis þegar viðtalið fer fram .
Þær starfa allar sem dansarar og danshöfundar en dansa nú allar saman í fyrsta sinn .
Þær segja samstarfið nýtt og spennnandi en þekktust þó allar fyrir .
Saga og Katrín eru báðar útskrifaðar frá ArtEZ Dansakademie í Hollandi , þó þær hafi ekki verið við nám á sama tíma , og Sigríður Soffía og Snædís útskrifuðust saman af dansbraut Listaháskóla Íslands auk þess sem Sigríður Soffía og Snædís hafa unnið talsvert saman .
Hvernig varð Dansfélagið Krummi til ? KG : Dansfélagið Krummi varð eiginlega til upp úr því að ég gerði dansverk meðan ég var enn í skóla sem hét Valkyrjur og var einmitt unnið út frá svona hetjupælingum og hugmyndum .
Eftir það kitlaði það mig alltaf að halda áfram að vinna með svipaða hugmynd og í fyrra fór ég að velta því fyrir mér hvort ég gæti ekki fengið nokkra dansara til liðs við mig í verkið .
Þá fór ég að pæla í hvaða hetjukonur ég þekkti sem mig langaði að vinna með og fór ...
SS : Á hetjuveiðar ! KG : Já , og hringdi í naglana sem ég þekkti til að gá hvort þeir væru ekki til í samstarf og að senda inn nokkrar umsóknir .
Síðan unnum við saman að því að koma þessu á legg .
SSN : Það var skemmtilegt að á sama tíma höfðum við Snædís verið að vinna í annari umsókn um landnámstímann þannig að við höfðum líka verið að grúska í svipuðum efnum .
Lokahandritið var síðan dregið saman af hópnum og verður afraksturinn sýndur á Reykjavík Dance Festival sem hefst í næstu viku .
Talandi um umsókn , maður semur ekki verk án þess að tryggja sýningu fyrst , eða hvað ? SSN : Þar sem við erum sjálfstætt starfandi er engin ein stofnun sem framleiðir sýninguna .
Við þurfum að sækja um og ráða til okkar allt það fólk sem kemur að sýningunni .
Því fer mikill tími í umsóknarskrif og reddingar , við erum í raun eins og lítið fyrirtæki sem starfar í þrjámánuði að einni uppfærslu .
KG : Það er meira en ár síðan ferlið hófst en það er tímafrekt að sækja um fjármagn og aðstöðu til að vinna sjálfstæða sýningu og koma á framfæri hugmynd .
Það er mikið púsluspil að finna nægilegan tíma , að allir séu lausir og finna peninga þar sem við þurfum víst að borða eins og aðrir .
Þetta þarf allt að spila saman sem verður óhjákvæmilega til þess að ferlið verður svona langt .
SS : Það er líka heillandi við þetta að maður byrjar með einhverja hugmynd sem verður aldrei alveg eins og maður ímyndaði sér í lokin .
Leyfilegt að rokka SS : Við erum ekki með ósvipaðan bakgrunn en þó dálítið hver með sitt bakland og sameiginlegt áhugasvið .
Ef maður setur þrjú , fjögur mengi saman er eitt svona sniðmengi og við erum að vinna í því núna ...
( samlíkingin vekur lukku en 75% hópsins voru í MR og þangað er stærðfræðiáhuginn rakinn ) .
SSN : Svo erum við náttúrlega komnar með verndara Dansfélagsins Krumma sem er Krummi í Mínus .
Þannig að þetta er rokkað dansfélag ? KG : Það er alla vega leyfilegt að rokka á æfingum þó að sýningar Krumma séu ekki endilega miklar rokksýningar .
SS : Töffaraskapur samt ...
SSN : Já , og við erum í svolítið hörðum gír þar sem við erum í svona víkingavestra-pælingum .
Þannig að það er kannski bara meiri kraftur í þessu en rokk .
KG : Annars er þetta með verndarann nú meira grín en alvara , en það er einmitt eitt af því sem er leyfilegt í Dansfélaginu Krumma , það má sprella og við þurfum ekki að taka okkur alltaf 100% alvarlega .
Unnið með klisjur Í sýningunni túlka dansararnir hver sinn kvenskörung Íslendingasagnanna .
Þeir voru innblástur verksins en hvernig hefur hópurinn leikið sér með þær klisjur sem fyrirfinnast um þessa skörunga ? SSN : Við höfum unnið mikið með persónulýsingar á þessum fjórum konum , Hallgerði , Helgu fögru , Agli Skallagrímsdóttur og Bergþóru .
Ef maður skoðar þessar sögur er karlmönnunum lýst á kannski fjórum blaðsíðum en konunum í einni eða tveimur línum eins og " Bergþóra var drengur góður " .
Því gáfum við okkur frelsi til að halda áfram með lýsingarnar , ákveða hvert framhaldið yrði og jafnvel að breyta aðeins örlögum kvennanna .
Við höfum t.d. komist að þeirri niðurstöðu að í okkar heimi er Egill í raun kvenmaður .
Kvenhetjum er líka lýst sem mjög fallegum og glæstum í fornsögunum en staðreyndin er sú að þær bjuggu í torfkofum og fleygðu sér kannski í hver einu sinni í mánuði .
Það má spyrja sig í hverju glæsileiki felst .
SS : Við vinnum bæði með þessar týpur sem klisjur og með þær lýsingar sem hægt er að grafa upp úr sögunum sjálfum en líka þessa stemningu sem umlykur þær allar og þessa sameiginlegu klisju um kvenhetjuna og kvenskörunginn á landnámsöld .
KG : Við fengum svolítið þá tilfinningu að þær væru allar staddar í einhverri hálf-hallærislegri dramatískri bíómynd með öllum þessum dauða og sorglegu örlögum þar sem þær missa menn og drepa þræla hægri , vinstri .
SSN : Já , þetta er einmitt dálítið eins kúrekamynd þar sem annar hver maður er drepinn eða höggvinn og allir virðast afar sáttir við það .
KG : Efnið fer líka svolítið að stýra manni þannig að við fengum líka innblástur úr íslenskum þjóðsögum og því að búa til landslag með líkamanum .
SSN : Við höfum líka mikið talað um hvernig það yrði ef þessar fjórar konur myndu hittast í sama herbergi .
Hverjar yrðu vinkonur og hvernig sambönd myndu myndast .
KG : Það hefur mikið verið skrifað um þessar sögur og persónur og allir hafa sínar skoðanir á þeim .
En við erum meira að nota þessar persónur til að búa til okkar heim og atburðarás á sviði frekar en að gera hárrétta grein fyrir hlutverki þessara kvenna .
Fólk á líka að geta farið á sýninguna og séð konur á fullu en sem listamenn erum við allar drífandi og nautsterkir flytjendur og við þessa sýningu hefur testósterónmagnið í hópnum farið stigvaxandi með hverri vikunni og það er gaman að fá að vera dálítið harður .
SS : Já , það er ágætt ! Fyrir utan þægindasviðið Þær sammælast um að verkið sé dansverk en þær hafa áður farið nokkuð langt frá hinu hefðbundna dansformi .
KG : Það er aftur á móti forvitnilegt fyrir okkur að sjá viðbrögð áhorfenda sem hafi séð sýningar okkar af ólíkum toga .
Það getur vel verið að áhorfendum finnist þetta vera sviðslist eða dansleikhús þar sem við höfum áður farið svo langt frá upprunanum og erum ekki komnar alla leið til baka í ballettpilsin en þó hálfa leið .
Við reynum að mörgu leyti að gera þetta af einlægni , leyfa líkamanum að tala og gefa honum frið til þess .
Það er svolítið ný heimsókn á gamlan stað .
SSN : Talandi um einlægni þá er líka gaman að skoða hvað maður getur gert danslega út frá víkingavestra .
Halda sig innan síns þægindasviðs og gera ekki eitthvað sem maður veit að er flott heldur að vinna algjörlega með þetta þema .
Svo er bara spurning hvernig fólki líst á .
KG : En við komumst bara að því þegar á hólminn er komið og stöndum fullkomlega með þessu .
Ég held að ein ástæðan fyrir því að samvinnan hafi gengið svona vel sé að þetta er ákveðið frelsi fyrir okkur allar , að fá að nördast í stúdíóinu og hugsa ekki of mikið um viðbrögð fólks .
SS : Okkur fannst líka heillandi að setja þessa sagnahefð sem allir þekkja í samband við líkamann og notast sem minnst við textana og orðin .
En hvað með tískustrauma í dansheiminum , þurfa dansarar ekki sífellt að keppast við að koma með eitthvað nýtt ? SSN : Það eru alveg tískutrend í dansheiminum en ég held að það sé enginn að gera víkingavestra nema við .
KG : Það er stundum eins og allir fái sömu hugmyndina á sama tíma en maður sér tískustraumana , sérstaklega þegar maður sér muninn á dansheiminum hér og erlendis .
Íslenskir áhorfendur hafa kannski ekki séð verk sem hefur verið í sýningu í fjölda ára í Evrópu .
Þetta gengur svolítið í hringi eins og tískan .
SSN : Við sem erum dansarar þekkjum meira til en það er áskorun að koma hinum almenna áhorfanda á óvart .
Maður getur tekið eitthvað sem hefur gengið vel úti og endurgert það en þá held ég að maður sé ekki alveg heiðarlegur við sjálfan sig sem listamann .
SS : Það er líka kannski ekki endilega spurningin um að koma með eitthvað nýtt og vera frumlegur heldur frekar að þefa og skynja hvað væri frábært að fólk sæi akkúrat núna .
Okkur finnst t.d. löngu kominn tími á kvenskörunga í stað útrásarvíkinga og að vera aftur trúr dansinum sem maður hefur saknað dálítið .
Hvað verður síðan um Krummann eftir þessa sýningu ? SSN : Við vonum að Krumminn fái byr og fljúgi .
KG : Veit ekki hvert hann flýgur næst samt en hann lendir einhvers staðar .
En ætli Krummi sé ekki kominn til að vera eitthvað áfram ...
SS : Ef einhver gefur honum að éta ! Og þar með lýkur viðtalinu á skellihlátri meðlima Dansfélagsins Krumma .
Þá skal ég muna þér kinnhestinn Dansverkið Þá skal ég muna þér kinnhestinn er sett upp af Dansfélaginu Krumma sem í eru dansararnir og danshöfundarnir Katrín Gunnarsdóttir , Saga Sigurðardóttir , Sigríður Soffía Níelsdóttir og Snædís Lilja Ingadóttir .
Um leikmynd sér Ingibjörg Sigurjónsdóttir , búninga Nína Óskarsdóttir og tónlist / hljóðmynd Ólafur Josephsson ( Stafrænn Hákon ) auk þess sem fleiri hafa komið að verkinu og hjálpað til .
Verkið hlaut styrki úr Hlaðvarpanum , menningarsjóði kvenna sem styrkir konur og menningarstarfsemi þeirra , Prologus , leikritunarsjóði Þjóðleikhússins , og Evrópu unga fólksins .
Verkið verður sýnt á Reykjavík Dance Festival sem hefst í næstu viku , en sýningar verða þann 2. og 3. september í Norðurpólnum .
