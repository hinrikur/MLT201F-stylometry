Bandaríkjamanninn Carlton Douglas Ridenhour kannast líklega fáir við undir hans raunverulega nafni .
Fleiri kveikja hins vegar á perunni þegar listamannsnafn hans , Chuck D , ber á góma .
Hann er unnendum rapptónlistar að góðu kunnur sem einn forsprakka hljómsveitarinnar Public Enemy sem spratt fram á sjónarsviðið á níunda áratugnum með lögum eins og " Don ' t believe the hype " og " Fight the Power " .
Lög sveitarinnar , sem gefin voru út af plötufyrirtæki ofurútsetjarans Ricks Rubins , voru þekkt fyrir að vera hápólitísk og fjölluðu mörg hver á gagnrýninn hátt um samskipti kynþáttanna í Bandaríkjunum enda ólst Chuck sjálfur upp á blómatíma " Svörtu pardusanna " og " Nation of Islam " .
Chuck D ber ásamt félögum sínum í Public Enemy ábyrgð á að skapa hinn svokallaða nýmetal sem átti eftir að kvelja hlustir tónlistarunnenda á tíunda áratugnum .
Árið 1991 nálgaðist þrassmetalhljómsveitin Anthrax þá félaga um að endurgera lagið " Bring the noise " sem þeir almannaóvinir höfðu gefið út á plötunni " It takes a Nation of Millions to Hold us Back " þremur árum fyrr .
Í laginu sameinuðu sveitirnar tvær krafta sína og ólíkar tónlistarstefnur og útkoman var eitt fyrsta rappmetallag sögunnar .
Í kjölfar útkomu lagsins á Anthrax-plötunni " Attack of the Killer B ' s " fóru sveitirnar tvær á tónleikaferðalag saman og enduðu þær yfirleitt hverja tónleika á að taka lagið saman .
Sjálfur sagði Chuck að þessir tónleikar hafi verið einhverjir þeir hörðustu sem þeir hefðu upplifað en þegar sveitirnar tvær sameinuðust á sviði til að taka Bring the noise hafi það verið " eins og sprengjuflísar " .
Vegur Public Enemy hefur ekki verið mikill í seinni tíð þó að sveitin sé enn starfandi .
Síðasta plata hennar , " How You Sell Soul to a Soulless People Who Sold Their Soul ? " kom út árið 2007 við takmarkaðar undirtektir .
Árið 1999 stofnaði Chuck D vefinn Rapstation.com sem hann ætlaði sem nokkurs konar heimahöfn fyrir rappheiminn .
Þar starfrækti hann eigin sjónvarps- og útvarpsstöð og bauð upp á ókeypis niðurhal á hiphoplögum en hann hefur verið málsvari þess að deila tónlist á netinu .
Rapparinn knái , sem er grænmetisæta og iðkar íslam , er mikill áhugamaður um stjórnmál eins og textar Public Enemy báru gjarnan vitni um .
Í viðtölum hefur hann sagt að hlutskipti svartra í Bandaríkjunum sé engu betra nú en þegar hljómsveitin hóf ferilinn og að stjórn Baracks Obama sé ágæt þó hann efist um hverju hún geti í raun komið í verk .
Þá er hann gagnrýninn á rappgeirann sem hann segir gegnsýrðan af markaðshyggju og karlrembur , sem sé ástæða þess hve fólki sé illa við bransann .
Í lok apríl á þessu ári skrifaði hann grein ásamt eiginkonu sinni , sem er prófessor í afrísk-amerískum fræðum , í The Huffington Post þar sem hann kallaði eftir að lista- , íþrótta- og fræðimenn sniðgengju Arizona-ríki vegna harkalegrar innflytjendalöggjafar sem nýlega var staðfest þar .
Samkvæmt henni er það glæpur að geta ekki framvísað búsetuleyfi og lögregla fær rúmar heimildir til þess að stöðva hvern sem hana grunar um að vera ólöglega í landinu .
" [ Frumvarpið ] er rasískt , misvísandi og stendur fyrir einhverja rætnustu pólitík gegn innflytjendum sem þetta land hefur nokkru sinni orðið vitni að .
" 