Fyrir hundrað árum bjuggu í Prússlandi 40 milljónir manna á tæplega 350 þús. ferkílómetra landsvæði .
Prússar voru samt aldrei sérstök þjóð ; þeir áttu ekki sérstakt tungumál , eða sérstaka menningu , engar sérstakar matarhefðir , enga sameiginlega sögu , engin landamæri frá náttúrunnar hendi og varla nokkurn tíma skýr pólitísk landamæri .
Hjálmar Sveinsson Undanfarin ár hafa öðru hverju birst fréttir af því að í Berlín sé verið að byggja aftur upp hið gamla Prússland .
Það er svolítið til í því .
Þar munar mestu að til stendur að endurbyggja hina gríðarstóru prússnesku konungshöll , á sama stað og hún stóð , við breiðgötuna frægu Unter den Linden .
Þýska ríkisstjórnin hefur reyndar frestað byggingunni um þrjú ár .
Í þessari höll fæddist Friðrik sem kallaður var hinn mikli eftir frækinn sigur á sameinuðum herjum Austurríksmanna , Rússa og Frakka í sjö ára stríðinu sem stóð frá 1756 til 1763 .
Endurbygging svokallaðrar Schinkel-akademíu og tveggja safnhúsa á safnaeyjunni frægu – allt lýtur þetta að því að endurheimta prússneskan menningararf .
Um leið verður Unter den Linden einhver glæsilegasta breiðgata Evrópu , rétt eins og hún var á 18. og 19. öld þegar Berlín var höfuðborg Prússlands .
Ný miðja , gömul miðja Ákvörðunin að gera Berlín að höfuðborg sameinaðs Þýskalands var táknræn fyrir miklar breytingar í Þýsklandi og raunar Evrópu allri .
Hún hafði í för með sér að höfuðborgin fluttist frá hinni katólsku Bonn til höfuðvígis mótmælenda í Þýskalandi .
En umfram allt þýddi hún að þyngdarpunkturinn í Evrópu færðist til austurs .
Það eru ekki nema 60 kílómetrar frá Berlín til núverandi landamæra Póllands .
Áður fyrr lágu allar leiðir frá norðri til suðurs : London , París , Róm .
En nú hefur opnast nýr ás sem liggur frá vestri til austurs , frá Amsterdam í gegnum Hamborg til Varsjár .
Þessir ásar , norður / suður – austur / vestur , skerast í Berlín , nánar tiltekið á aðallestarstöðinni nýju , Hauptbahnhof , einni stærstu og glæsilegustu lestarstöð Evrópu .
Berlín er aftur orðin miðpunktur pólitísks valds , menningar , vísinda og lista – rétt eins og hún var árið 1832 þegar Tómas Sæmundsson kom í eins konar pílagrímsferð til borgarinnar .
Tómas var 25 ára gamall og hafði lokið embættisprófi í Kaupmannahöfn .
Hann langaði að vísa Íslendingum " til réttari þekkingar á veröldinni " .
Í Ferðabókinni , sem Tómas skrifaði fáeinum misserum síðar en var ekki gefin út fyrr en löngu eftir ótímabært andlát hans , stendur þetta um höfuðborgina í Prússlandi : " Fáir munu þeir staðir er hafa meira til að vera höfuðborg en Berlín ; hefur hún mikla yfirburði , ei einasta yfir alla aðra bæi ríkisins , heldur og flesta staði á jarðarhnetti .
Skortir þar ekkert sem þénað getur til menntunareflingar fyrir hvörn mann , hvaða stands sem er , og ganga héðan í ríflegum mæli allskonar nytsamar íþróttir , snilld og vísindi , sem þjóðin hefir fremstum náð , til allra landsins takmarka og til margra fjærliggjandi landa .
Það yrði tafningasamt að geta um öll söfn þau og þær stiftanir í borg þessari , sem innbúar hennar og að miklu leyti innbúar alls Prússlands eiga ásamt ástund sinni og námfýsi upp að unna að þeir að menntun taka flestum öðrum þjóðum fram .
" Tómas hrífst einna mest af náttúrugripasafninu á efri hluta háskólabyggingarinnar við Unter den Linden .
Og hann getur ekki stillt sig um að benda á að ekki er til neitt slíkt safn Íslandi .
Þetta var skrifað 1835 , en til að taka upp þráðinn frá Tómasi skal áréttað að árið 2010 er enn ekki til neitt slíkt safn á Íslandi .
Þegar Tómas kom til Berlínar var nýlátinn í kólerufaraldri heimspekingurinn Georg Wilhelm Friedrich Hegel sem kennt hafði við Berlínarháskólann .
En Tómas sótti tíma hjá Friedrich Schleiermacher sem er oft kallaður faðir nútímaguðfræði .
Þýskaland , skrifar Tómas , er á vorum dögum heimspekinnar og guðfræðinnar föðurland .
Og meðal þýsku ríkjanna , bætir hann við , er Prússland fremst .
Í Prússlandi er skólaskylda , börnin byrja að ganga í skóla á fimmta eða sjötta ári og ljúka henni þegar þau eru fær að fermast .
Tómas segir að innbyrðiskennsla tíðkist hvergi á Prússlandi og á þar við staðreyndastagl og utanbókarlærdóm .
Slík kennsla , skrifar Tómas , hentar lítt til að grundvalla hjá börnum umhugsan , en það er þó mest um vert , bætir hann við , innbyrðislærdómurinn er allur bundinn við minnið og gleymist fljótt eftir að skóla lýkur .
Um háskólann í Berlín skrifar Tómas , að hann sé fremstur af öllum háskólum í Prússlandi og máske hinn fremsti í heimi .
Það er áreiðanlega alveg rétt sem Tómas skrifar .
Prússneska skólakerfið var á fyrri hluta 19. aldar innblásið annars vegar af hugsjón upplýsingastefnunnar um að hver einstaklingur eigi að vera þess umkominn og hafa hugrekki til að nota sitt eigið hyggjuvit eins og Prússinn Immanúel Kant hafði orðað það austur í Königsberg 1784 .
En þarna var líka jafnréttis- og frelsishugsjón frönsku stjórnarbyltingarinnar að verki , sem er reyndar skilgetið afkvæmi upplýsingarstefnunnar .
Hvað er Prússland ? Nafn sitt dregur Prússland af Borussi eða Prussi , baltneskri þjóð sem var skyld Litháum .
Þeir bjuggu í Suður-Litháen , Königsbergsvæðinu og Norðaustur-Póllandi .
Á 13. öld lögðu þýskir krossferðariddarar þetta svæði undir sig , eftir að hafa herjað á heiðingja í Jerúsalem .
Það varð hluti af landi pólskra konunga og síðar sérstakt lén í Póllandi sem Hohenzollern-ættin frá Brandenburg réð yfir .
Konungsríkið Prússland var stofnað í borginni Köningsberg ( nú Kaliningrad ) þegar Friðrik III. , kjörfursti af Hohnzollern-ættinni , krýndi sjálfan sig sem Friðrik I. , konung af Prússlandi , árið 1701 .
Það tók umheiminn talsverðan tíma að venjast tilhugsuninni um sérstakt prússneskt konungsríki .
Fyrstir til að viðurkenna það voru Ágúst II. , konungur af Saxlandi og Póllandi , og þýski keisarinn og svo Danmörk , England , Rússland og Niðurlönd .
Svíum og Frökkum stóð hins vegar stuggur af þessu ríki og páfinn í Róm mótmælti .
En smám saman vöndust Evrópubúar því að tala um Prússa og Prússland .
Þarna í blábyrjun var þetta konungsríki sett saman úr þremur eyjum .
Svæðið í kringum Königsberg austast , í landkrika milli Litháens og Póllands , kallaðist Austur-Prússland .
Vestast var smáborgin Kleve í Rínarhéruðum við hollensku landamærin .
En fyrir miðju Brandenburghérað með höfuðstaðnum Berlín .
Samanlagt flatarmál þessara svæða var örlítið meira en flatarmál Íslands , eða 114.000 ferkílómetrar .
Íbúar konungsríkisins voru 1,6 milljónir .
Prússnesku konungarnir voru allir af Hohenzollern-ættinni og hétu allir Friedrich og Wilhelm .
Þeir stunduðu útþenslustefnu enda stækkaði prússneska konugsríkið þrefalt á þeim tæplega 220 árum sem það stóð .
Þar munaði mikið um það framtak Friðriks mikla að hirða Slesíu af Austurríkismönnum um miðja 18. öld .
Prússar og Rússar skiptu svo Póllandi með sér undir lok aldarinnar með þeim árangri að Pólland var þurrkað út af landakortinu í 130 ár .
Prússneska konungsríkið beið mikinn ósigur 1806 þegar Napóleon lagði Prússland undir sig .
Prússar þurftu þá að afsala sér yfirráðum yfir helmingi af löndum ríkisins ; stórum hluta af Póllandi og Rínahéruðunum í vestri og Vestfalíu .
En eftir að hafa sigrað her Napóleons í þjóðastyrjöldinni við Leipzig í október 1813 og eftir Vínarfundinn 1815 , þar sem spilin voru stokkuð og löndum Evrópu deilt á meðal stórveldanna , fengu Prússar aftur lönd sín vestur við Rín og í Póllandi .
Þegar Tómas Sæmundsson kom til Berlínar bjuggu tæpar tíu milljónir í Prússlandi og landið orðið 300.000 ferkílómetrar .
Árið 1910 bjuggu í Prússlandi 40 milljónir manna á tæplega 350 þús. ferkílómetra landsvæði .
Þá náði Prússland , nánast samfellt , frá Rínarhéruðum í vestri til Litháens í austri .
Frá Eystrasalti í norðri til Tékklands í suðri .
Prússar voru samt aldrei sérstök þjóð ; þeir áttu ekki sérstakt tungumál eða sérstaka menningu , engar sérstakar matarhefðir , enga sameiginlega sögu , engin landamæri frá náttúrunnar hendi og varla nokkurn tíma skýr pólitísk landamæri .
Það sýnir að hægt er að búa til þjóðríkishugmyndir úr nánast engu .
Þýska sérleiðin Þegar þýsku ríkin voru sameinuð 1871 varð prússneski konungurinn þýskur keisari , Vilhjálmur I. , og prússneski forsætisráðherrann , Otto von Bismarck , varð kanslari hinna sameinuðu þýsku ríkja .
Sonarsonur Vilhjálms I. var Vilhjálmur II. , sá sem hleypti af stað ófriðnum mikla 1914 .
Ýmsir sagnfræðingar telja að heimsstyrjöldin seinni og sú fyrri séu í raun sama styrjöldin , bara með 20 ára hléi .
Prússinn Vilhjálmur II. hlýtur að teljast einhver mesta óheillakráka Evrópusögunnar .
Margt þykir benda til þess að hann hafi ekki verið heill á geðsmunum .
Prússneska konugsríkið var lagt niður 1918 og skömmu síðar var stofnað hið frjálsa lýðveldi Prússland ( Freistaat Preussen ) sem var um margt frjálslynt og og framsækið ríki .
Þegar nasistar komust til valda lögðu þeir það í raun niður en prússneska ríkið var þó til formlega þangað til í janúar 1945 .
Þá gáfu fulltrúar herstjórnar bandamanna í Berlín út lög sem mæltu fyrir um að prússneska ríkið yrði lagt niður .
Í greinargerð sem fylgdi lögunum segir að Prússland hafi frá upphafi verið vagga hernaðarhyggju og afturhaldssemi í þýsklandi .
Til að varðveita frið og öryggi meðal þjóða , og til að hjálpa til við að byggja upp lýðræðislegt stjórnarfar í Þýskalandi , hafi verið ákveðið að prússneska ríkið með stjórn sinni og öllum stofnunum yrði lagt niður .
Winston Churchill sagði í ræðu á breska þinginu 1942 að Prússland væri kjarni Þýskalands og þar lægi meinsemd landsins .
Þýskir sagnfræðingar sem aðhylltust jafnaðarstefnu og marxisma héldu þessu fram strax á millistríðsárunum : Að útþenslustefna nasismans í Þýsklandi væri rökrétt framhald á þýska keisararveldinu , þar sem forystumenn Prússa réðu einu og öllu .
Talað er um þýsku sérleiðina , eða Sonderweg , í þessu sambandi .
Sú leið leiddi Þjóðverja burt frá nútímavæðingu og lýðræðisþróun í Bretlandi , Frakklandi og Skandinavíu .
Ástæðan er sögð vera sú að ráðandi stétt í Prússlandi hafi engan skilning haft á hagsmunabaráttu þjóðfélagsstéttanna og kalli borgarastéttarinnar í nútímaþjóðfélagi eftir lýðræði og þingræði .
Auk þess hafi ríkt upphafin , rómantísk hugmynd um mikilvægi þýskrar menningar sem allir þyrftu að sýna hollustu .
Afraksturinn varð útblásin en einangruð sjálfsmynd og íhaldssöm þjóðernisstefna í Þýskalandi .
Kenningin um þýsku sérleiðina hefur verið dregin í efa síðustu áratugina .
Þegar nánar er að gáð reynist nútímavæðing vestrænna þjóðfélaga miklu flóknari og mótsagnakenndari en áður var talið .
Sagnfræðingar benda meðal annars á að heimsvaldastefna þýska keisaradæmisins undir stjórn Prússa á seinni hluta 19. aldar sé í engu frábrugðin heimsvaldastefnu annarra stórvelda á þessum tíma ; til að mynda Breta .
Það er satt og rétt að hernaðarhyggjan í Prússlandi var mjög sterk og stundum fáránleg .
Við sjáum það á ljósmyndum og kvikmyndum frá fyrstu tveimur áratugum 20. aldar af rembingslegum prússneskum hershöfðingjum og liðsforingjum í glansandi leðurstígvélum og með broddhjálma skreytta fjaðraskúfum á hátíðisdögum hersins og ríkisins .
Ofuráhersla Prússanna á aga , hlýðni , stundvísi ; allir hergöngumarsarnir og gæsagangurinn frægi sem nasistar tóku upp en Prússar innleiddu rétt eins og járnkrossinn sem prússneski herinn nældi í hetjur sínar ; allt þetta á sinn stóra þátt í því að saga Prússlands endaði í martröð blindrar þjóðernishyggju og hernaðardýrkunar .
Fyrir fjórum árum kom út bók eftir Cambridge-sagnfræðinginn Christofer Clark sem heitir IRON KINGDOM the Rise and Downfall of Prussia ; margverðlaunaður og magnaður doðrant .
Clark dregur hvergi í efa að Prússar hafi átt drjúgan þátt í því að koma Hitler til valda .
Prússnesku hershöfðingjarnir von Papen og Hindenburg lögðu svo sannarlega sitt af mörkunum og prússneskir iðnjöfrar settu sitt þunga lóð á vogarskálar nasismans .
En það eru engar heimildir fyrir því að prússneskrar hersveitir eða lögreglusveitir hafi skarað fram úr í grimmdarverkum nasistanna , eins og búast mátti við .
Raunar var það svo að allir helstu foringjar nasistaflokksins komu sunnan að , frá hinum katólska hluta Þýskalands og Austuríki en ekki frá Prússlandi .
Aftur á móti voru margir Prússar meðal hershöfðingjanna sem ætluðu að gera uppreisn gegn Hitler og koma honum fyrir kattarnef 20. júlí 1944 .
Í sem skemmstu máli heldur Clark því fram að saga Prússlands sé svo merkileg og mikilvæg að ekki megi skoða hana eingöngu út frá Hitler .
Prússland var evrópskt ríki löngu áður en það varð hluti af þýska ríkinu .
Þýskaland , skrifar Christopher Clark , var ekki fullkomnun Prússlands – þvert á móti , Þýskaland fól í sér endalok Prússlands .
Höfundur er að gera sex þætti fyrir Ríkisútvarpið um Prússland .
Þeir eru á dagskrá klukkan 13 á Rás eitt á laugardögum nú í lok júlí og í ágúst .
