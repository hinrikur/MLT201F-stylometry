Næstkomandi laugardag verður menningarhúsið Hof vígt á Akureyri .
Meðal viðburða í vígsluhátíð hússins er að Sinfóníuhljómsveit Norðurlands mun leika á hátíðartónleikum sem haldnir verða daginn eftir .
Tilkoma hússins á eftir að hafa mikil áhrif á menningarlíf norðanlands og þá ekki síst mikil áhrif á starfsemi sinfóníuhljómsveitarinnar sem starfað hefur undir þessu nafni frá 1993 .
Sinfóníuhljómsveit Norðurlands á rætur í Tónlistarskólanum á Akureyri sem verið hefur stærsti tónlistarskóli landsins utan Reykjavíkur frá áttunda áratugnum og gegnt margvíslegu og mikilvægu hlutverki í menningarlífi norðan lands að sögn Guðmundar Óla Gunnarssonar , stjórnanda Sinfóníuhljómsveitar Norðurlands og fyrrverandi skólastjóra tónlistarskólans .
" Samfélagshlutverk Tónlistarskólans á Akureyri hefur verið mun meira en að kenna á hljóðfæri og hann hefur skipt mun meira máli en sambærilegir skólar í Reykjavík , hann hefur verið miðstöðin í tónlistarlífi á Akureyri og á að vera það " segir Guðmundur Óli , en hann var einmitt ráðinn sem skólastjóri Tónlistarskólans á Akureyri um það leyti sem hann lauk námi í hljómsveitastjórnun í Finnlandi fyrir tæpum tveimur áratugum .
Innan Tónlistarskólans hefur verið lögð áhersla á hljómsveitarspil og ýmsar hljómsveitir nemenda starfandi innan skólans að sögn Guðmundar Óla .
" Kennarar spila iðulega með þeim hljómsveitum til að hjálpa til , en síðan snerist dæmið við og fór kennarana fór að langa til að spila á eigin forsendum , ekki bara til að hjálpa krökkunum .
Þá leituðu þeir til krakkanna um hjálp og úr varð Kammerhljómsveit Akureyrar .
" Spilað fyrir ekki neitt Fyrstu árin spiluðu menn fyrir ekki neitt og borguðu jafnvel með sér að sögn Guðmundar Óla .
1993 var svo gerður samningur við ríki og bæ um föst fjárframlög og kammerhljómsveitin varð að sinfóníuhljómsveit .
" Sumum fannst það stórt upp í sig tekið að kalla þetta sinfóníuhljómsveit og eins að kenna hana við Norðurland , en sagan hefur sýnt okkur að réttast hefði verið að kenna hana við landsbyggðina alla .
Metnaðurinn er enda sá að vera hljómsveit landsbyggðarinnar allrar , bæði með því að hún er mönnuð af hljóðfæraleikurum sem eru af landsbyggðinni og þannig styrkir hún það tónlistarstarf sem unnið er víða um land og svo viljum við líka helst spila sem víðast um landið .
" Hljóðfæraleikarar í sveitinni eru að mestu leyti starfandi hljóðfæraleikarar , aðallega tónlistarmenn sem hafa í sig og á með kennslu á Akureyri og í nærsveitum .
Síðar eru í hljómsveitinni hljóðfæraleikarar annars staðar að af landinu , fólk frá Suðurlandi , Vesturlandi og Austurlandi sem starfar reglulega með hljómsveitinni og svo loks tónlistarnemendur sem eru langt komnir í sínu námi , en Guðmundur Óli segir að uppeldishlutverkið sé mjög mikilvægt og að tónlistarnemendur fyrir norðan hafi fengið fleiri tækifæri til að þjálfast í hljómsveitarspilamennsku en gengur og gerist og það skili sér vel þegar þau haldi í nám erlendis .
Til viðbótar við þessar þrjár meginstoðir hljómsveitarinnar koma síðan hljóðfæraleikarar sem spila iðulega með hljómsveitinni án þess þó að vera í hinum fasta kjarna hennar , enda þarf hljómsveitin að sækja fólk til að styrkja ákveðna hljóðfærahópa þegar verkefnin krefjast þess , að langmestu leyti fyrrverandi kennara eða nemendur við tónlistarskólann .
Sinfóníuhljómsveit Norðurlands er ekki með mikla yfirbyggingu , á skrifstofu hennar , sem fær aðsetur í Hofi , er aðeins einn maður og Guðmundur Óli er í hlutastarfi .
Hann segir því að rekstrarlega verði engar stórbreytingar á starfsemi hljómsveitarinnar , enda séu hljóðfæraleikarar ekki fastráðnir , heldur ráðnir í tiltekin verkefni .
Aðstaðan mun breyta hljómsveitinni " Stóra byltingin við Hof er sú að í fyrsta sinn mun hljómsveitin spila í húsi sem hannað er fyrir tónlistarflutning .
Við höfum spilað í húsum sem eru vel hönnuð en alls ekki hönnuð fyrir flutning á sinfónískri tónlist .
Við höfum spilað í kirkjum og íþróttahúsum sem eru vel hönnuð fyrir þá starfsemi sem þar fer fram en henta yfirleitt ekki til tónlistarflutnings .
Sem dæmi má nefna að því betri sem hljóðhönnun er í íþróttahúsi því verr hentar það til tónleikahalds .
Aðstaðan í húsinu hvað þetta varðar á eftir að breyta hljómsveitinni .
Við heyrum loks hvað við erum að gera á sviðinu , " segir hann og kímir , " og munum því spila betur og hljómurinn verður fallegri , þéttari og dýpri og fólk á eftir að upplifa hljómsveitina á nýjan hátt .
Ekki skiptir svo minna máli að við getum skipulagt starfsemi hljómsveitarinnar fram í tímann og getum því boðið upp á áskriftarkort í fyrsta sinn .
" Dagskrá vetrarins liggur fyrir og Guðmundur Óli segir að í henni megi sjá ákveðna stefnubreytingu hjá hljómsveitinni sem ráðist af því að ný aðstaða gefur nýja möguleika .
Auk sinfónískra tónleika vetrarins verða þannig haldnir rokk- og popptónleikar í samstarfi við fólk í öðrum tónlistarstefnum .
Þar á meðal eru aðventutónleikar þar sem þau koma fram saman á tónleikum í fyrsta sinn systkinin Páll Óskar og Diddú , Hjaltalín leikur með kammersveit sinfóníuhljómsveitarinnar og svo munu Dúndurfréttir flytja The Wall með hljómsveitinni .
" Með því viljum við gefa tóninn fyrir það að hljómsveitin spili tónlist fyrir alla og opnum vonandi augu fólks fyrir því að þessi hljómsveit er eign íbúanna og forréttindi fyrir íbúa á Norðurlandi að eiga þess kost á að sjá alvöru tónleika með raunverulegri sinfóníuhljómsveit .
" Lukkunnar pamfíll Guðmundur Óli er alinn upp á mölinni , í Reykjavík , og eftir tónlistarnám hér heima hélt hann til Hollands að læra hljómsveitarstjórn og síðan í frekara nám í Finnlandi .
1992 var hann svo svo ráðinn sem skólastjóri Tónlistarskólans á Akureyri og um leið sem stjórnandi Kammerhljómsveitar Akureyrar sem þá var .
" Og svo er ég þar enn , " segir hann en fyrir ellefu árum fluttist hann reyndar í Svarfaðardal .
" Ég ólst upp í Reykjavík og fluttist svo til Amsterdam og bjó þar í nokkur ár .
Fljótlega eftir komuna til Hollands uppgötvaði ég svo dálítið sem kom mér mjög á óvart og það var hve ég saknaði náttúrunnar .
Ég var ekki svo mikið að þvælast úti í náttúrunni hér heima , en þegar ég kom út saknaði ég fjallanna og óbyggðanna .
Í Hollandi er allt svo pakkað að ekkert er hægt að fara án þess þar væri allt troðfullt af fólki .
Ég áttaði mig semsagt á því að eitt það flottasta sem Ísland hefur upp á að bjóða er náttúran og víðáttan , allt þetta lífsrými .
Maður nær ekki lengra en það að geta sameinað það að starfa við það sem maður hefur menntað sig til og langar að starfa við og geta síðan verið úti í náttúrunni , " segir Guðmundur Óli og er ekki á því að vetrarríki hafi haft áhrif hvað varðar starf hans .
" Ég sinni tónlistinni og hrossabúskap eins mikið úti í sveit og hægt er og get alið börnin mín upp í litlu samfélagi sem þau hafa yfirsýn yfir – ég sagði það einhvern tímann í viðtali að ég væri lukkunnar pamfíll og það hefur ekki breyst .
" Kammerhljómsveit Akureyrar Kammerhljómsveit Akureyrar var stofnuð 1986 af kennurum við Tónlistarskóla Akureyrar .
Tveimur árum síðar var svo stofnað sérstakt félag um starf hennar , Áhugamannafélag um rekstur Kammerhljómsveitar Akureyrar .
Á þeim sjö árum sem hljómsveitin starfaði lék hún á þrjátíu tónleikum á Akureyri , í Varmahlíð í Skagafirði , Ýdölum í Aðaldal og á Blönduósi .
Þegar Sinfóníuhljómsveit Norðurlands var svo stofnuð 1993 rann áhugamannafélagið um rekstur hennar saman við Tónlistarfélag Akureyrar undir nafni þess síðarnefnda , sem varð þá rekstrarfélag hljómsveitarinnar .
Tónlistarfélagið var stofnað 1943 með það að markmiði að standa að tónleikahaldi , stofna tónlistarskóla og styrkja hljómsveitarstarf .
Félagið var helsta driffjöður , rekstrar- og stofnaðili Tónlistarskólans á Akureyri er hann hóf starfsemi sína árið 1946 .
Fyrstu tónleikar Sinfóníuhljómsveitar Norðurlands voru haldnir sunnudaginn 24. október 1993 .
Á efnisskránni á þessum fyrstu tónleikum voru forleikurinn að Töfraflautunni og flautukonsert nr. 1 í G dúr eftir Mozart og fyrsta sinfónía Beethovens .
Kammerkór Norðurlands Guðmundur Óli Gunnarsson stýrir ekki bara Sinfóníuhljómsveit Norðurlands heldur er hann líka stjórnandi Kammerkórs Norðurlands sem skipaður er ríflega tveim tugum manna frá Sauðárkróki í vestri til Kópaskers í austri .
Þrátt fyrir miklar vegalengdir hittast kórfélagar þrisvar til fimm sinnum á vetri , einn til þrjá daga í senn , og reyna að syngja sem víðast á Norðurlandi .
Kórinn var stofnaður haustið 1998 og nær einvörðungu skipaður fagfólki ; tónlistarkennurum , organistum eða lærðum söngvurum .
Kórfélagar þurfa margir að keyra um langan veg á æfingar og má nefna að þrír þeirra eru búsettir á Kópaskeri og aka því hátt í 400 kílómetra hverja æfingahelgi .
Guðmundur Óli segir reyndar að vegalengdir séu allt öðruvísi úti á landi en í Reykjavík ; það þekki allir sem flutt hafa út á land eða búið þar að það er alltaf styttra til Reykjavíkur en frá Reykjavík og svo er það ekki svo mikið mál að keyra einhverjar vegalengdir úti á landi – það er svo miklu skemmtilegra en að aka til að mynda úr Grafarvogi vestur í bæ , svo dæmi sé tekið .
Menningarhúsið Hof Tilurð Menningarhússins Hofs á Akureyri má rekja til þess að að árið 1999 var ákveðið að reist yrði slíkt menningarhús í hverjum landsfjórðungi .
Skrifað var undir samninga um byggingu hússins árið 2003 og hönnun þess annaðist arkitektastofan Arkþing .
Fyrsta skóflustungan var tekin 15. júlí árið 2006 .
Húsið hefur nokkuð breyst frá upphaflegri áætlun , kjallari var til að mynda settur undir allt húsið , m.a. vegna jarðsigs , og einnig voru veitingaaðstaða , verslunarrými og forsalur stækkuð og aðstaða fyrir tónlistarskólann , auk heldur sem ýmsar aðrar úrbætur voru gerðar á hönnunartímanum .
Alls fór brúttóstærð hússins úr 3.500 fermetrum í 7.413 fermetra .
Tónlistarskólinn á Akureyri , Akureyrarstofa , Leikfélag Akureyrar og Sinfóníuhljómsveit Norðurlands hafa aðsetur í húsinu .
Aðalsalur hússins hefur fengið heitið Hamraborg og tekur 500 manns í sæti .
Í fjölnotasalnum Hömrum eru sæti fyrir 200 manns og í Naustinu , sem er rými fyrir framan Hamraborg , er hægt að halda ráðstefnur , veislur og sýningar fyrir allt að 450 manns .
Í miðju húsinu er svonefnt Hamragil og þar er hægt að halda móttökur , veislur og sýningar fyrir 500 manns standandi .
Eins má sameina Hamragil , Naustið , Hamra og veitingarými hússins og halda ríflega 1.000 manna móttöku .
Opnunarhátíð Hofs verður 27. til 29. ágúst nk. en sjálf vígslan fer fram 28. ágúst .
Á hátíðartónleikum Sinfóníuhljómsveitar Norðurlands í Hofi 29. ágúst verður flutt verkið Hymnos , sem Hafliði Hallgrímsson samdi fyrir hljómsveitina af þessu tilefni , Píanókonsert op .
16 eftir Edward Grieg með Víking Heiðar Ólafsson sem einleikara og tónleikunum lýkur síðan á sinfóníu nr. 9 eftir Antonin Dvorák .
