Það er eins og bergrisi æði um hafflötinn ábúðarmikill , þakinn hátt í hundrað þúsund súlum á bakinu .
Bergrisinn er í Eldey , einu stærsta súlubæli í heiminum .
Það er eins og hann lyfti hausnum efst á eyjunni og kíki á flugvélina sem flýgur yfir hann .
Þar má sjá vinstri vangann , auga , nef og munn ef hugmyndaflugið fær að komast að .
Skyldi hann muna eftir mér ? Eldey er móbergseyja , hrjóstrugur klettur um 13 mílur frá landi og um 76 metra hár .
Það getur verið svolítið varasamt að fljúga við Eldey .
Það má ekki fljúga of lágt vegna þess að súlan er mest á flugi í svipaðri hæð og eyjan sjálf og neðar .
Súlan víkur ekki fyrir annarri umferð .
Því vorum við aðeins hærra til að vera öruggir um að fá ekki þennan risafugl á okkur .
Eldey var klifin fyrst af Eldeyjar-Hjalta og tveimur Vestmannaeyingum rétt fyrir aldamótin 1900 .
Eldey var nytjuð á árum áður aðallega af Vestmannaeyingum og mönnum úr Höfnum .
Síðasti leiðangur í Eldey til súluveiða var farinn rétt fyrir 1930 og lentu menn í vandræðum með að komast úr eynni þar sem það brimaði snögglega .
Gripið var til þess ráðs að hella olíu og lýsi í sjóinn til að róa brimið og bjarga mönnunum af uppgöngusteðjanum á eynni .
Síðan hafa tveir leiðangrar klifrað upp í eyjuna , sá síðasti árið 1982 , og báðir á vegum Árna Johnsen og vina hans úr Vestmannaeyjum .
Á síðustu árum hafa menn farið í Eldey á þyrlum þegar enginn fugl er í eynni , meðal annars til að setja upp vefmyndavél .
Það var svolítið kvíðvænleg sigling frá Höfnum út í Eldey árið 1982 .
Mér bauðst að fara með og klífa þennan 76 metra háa þverhnípta hamar sem slútti fram yfir sig síðustu tíu metrana .
Ég hafði bara stundað fjallgöngur á þeim tíma og aldrei klifið hamravegg .
Árni Johnsen sem þá var blaðamaður á Morgunblaðinu tók mig eiginlega að sér , unglinginn í sumarvinnu , eins og svo marga aðra sumarstarfsmenn á þeim tíma , með léttlyndi og áræði að vopni inn í framtíðina .
Þá voru góðir tímar og það var eins og það væri eilíft sólskin í huga mínum , vandræði voru ekki til .
Þau komu síðar á lífsleiðinni , oftast að óþörfu ; við búum þau flest til sjálf .
Það er eins og sólin hafi sest á Íslandi um stund .
Þarf fólk ekki að fá að vera til og njóta lífsins , er það ekki það sem lífið snýst um ? Það er óþarfi að flækja hlutina um of og gera þá erfiðari en nauðsynlegt er .
Árni sagði : " Það er ekkert mál að klífa Eldey .
Þetta er beljuvegur , en við förum samt varlega .
" Eyjan reis úr hafi fyrir ofan okkur , þvílíkur beljuvegur .
Ég hafði rekið beljur í sveitinni en aldrei lóðrétt upp í loftið .
Ég sagði ekki orð og lét engan sjá að ég væri skíthræddur við að klífa eyjuna .
Ég varð að fara upp .
Ég þurfti að vinna fyrir síðustu afborgun af íbúðinni sem við hjónin höfðum keypt okkur .
Við áttum ekki alveg fyrir henni .
Lífið var að byrja og ég var búinn að fá vilyrði fyrir því að selja myndirnar fyrirfram úr ferðinni .
Dansandi álstigi Það voru hröð og fumlaus handtök Vestmannaeyinganna við að komast á steðjann með allan búnaðinn .
Súlli á Saltabergi , Hlöðver Johnsen bjargveiðimaður , sem hafði kennt flestum þessara Eyjapeyja að spranga og klífa kletta , fóru með bæn áður en haldið var í bergið .
Það var róandi að hafa Súlla með , hann var öryggið uppmálað .
Í þessari ferð var Eldey klifin í fyrsta sinn af konu , Halldóru Filippusdóttur flugfreyju .
Það var svolítið sérstakt að horfa á þessar klifurmýs frá Vestmannaeyjum .
Þetta var ekkert mál fyrir þessa menn , þeir fóru upp og niður þverhníptan hamarinn og festu nagla til þess að halda í og til stuðnings á leiðinni upp bergvegginn .
Leiðangursmönnum hafði verið bannað að nota naglabyssu til að festa naglana í bergið og það varð að taka þá úr berginu á leiðinni niður .
Ekki er nú öll vitleysan eins , en mikil er hún stundum og eiginlega allt of oft .
Rökin fyrir því að það mætti ekki nota naglabyssu , sem hefði auðveldað klifrið , flýtt fyrir uppgöngu og aukið öryggi okkar , voru þau að við myndum fæla fuglinn úr eyjunni og hann kæmi aldrei aftur .
Hávaðinn í súlubælinu var svo mikill að súlan hefði sennilega ekkert heyrt þó skotið hefði verið úr fallbyssu við hausinn á henni .
Eins hefði verið mikið öryggi að hafa naglana fasta í berginu fyrir sjómenn í neyð þyrftu þeir að komast á neðstu syllur eyjarinnar úr sjávarháska .
Uppgangan í eyjuna var erfið .
Súlli sagði mér að fara í ullarsokka yfir strigaskóna , það væri ekki eins sleipt .
Syllurnar voru stundum nokkrir sentimetrar sem gengið var á í þverhníptu berginu .
Það mátti ekkert út af bregða .
Biðin á syllunum var stundum löng á meðan menn festu nagla í bergið .
Ég horfði á selina leika sér í öldurótinu fyrir neðan og öfundaði þá af því að vera ekki í þessari miklu hæð .
Ég hugsaði til baka til að dreifa huganum , þegar ég var sex ára gamall stökk ég fram af þriggja hæða húsi með eldhússvuntuna hennar mömmu bundna á bakið sem fallhlíf .
Ég sveif aðeins en ekki langt .
Höggið var mikið , ég man það enn , samt fótbrotnaði ég ekki .
Það er í eina skiptið sem ég hef verið rassskelltur á ævinni fyrir óþekkt .
Það var annað en frændur mínir á Djúpavogi , sem voru rassskelltir reglulega eftir þörfum .
Þeir voru svo óþekkir .
Núna vildi ég alveg hafa eitthvað sem ég gæti svifið á til jarðar , þannig leið mér bíðandi á syllunum eftir því að komast upp og vonandi niður aftur .
Þegar upp var komið blasti við heimur hrjóstrugs landslags og gargandi fugla .
Það var stórkostlegt .
Menn gengu í verkin , merktu fugla og skáru unga lausa úr hreiðrunum .
Það var mörgum fuglinum bjargað þennan dag .
Flaug út af veginum Að fara niður eyna fannst mér ekkert mál .
Ég var laus við lofthræðsluna .
Farið var fram af brúninni á álstiga sem dansaði í vindinum – og það var eiginlega verst .
Páll Steingrímsson , kvikmyndagerðarmaður og vinur minn , var í tíu manna hópi manna sem klifu Eldey þennan dag og var ég honum samferða í bíl heim um nóttina .
Í svörtu myrkrinu á Keflavíkurveginum stökk allt í einu rolla út á veginn í veg fyrir bílinn , það skipti engum togum , Palli beygði frá til að keyra ekki á rolluna og flaug út af veginum .
Það var skrítið að sjá nánast allt líf sitt í huganum í loftköstunum þegar maður hélt að nú væri þetta allt búið .
Við lentum á hjólunum eftir að hafa flogið á milli tveggja hraunnibba og sluppum heilir á húfi .
Palli sagði í myrkrinu um leið og bíllinn stoppaði : " Það væri fáránlegt og eiginlega ekki hægt að drepast í bílslysi eftir að hafa lifað það af að klífa Eldey .
" Myndirnar sem ég tók í Eldey þennan dag voru eins og stóri laxinn sem slapp frá veiðimanninum , mjög flottar að mér fannst .
En sá aðili sem ætlaði að nota myndirnar í bók týndi þeim og ég hef aldrei séð þær síðan .
Þar fór afborgunin af íbúðinni fyrir lítið .
Ég varð að bjarga mér öðruvísi , vann myrkranna á milli í margar vikur .
Þannig var virðingin fyrir ljósmyndum á Íslandi á þessum árum og er enn , nema hjá örfáum aðilum sem skilja mikilvægi þess að eiga sögu atburða á Íslandi á myndum .
Kannski förum við aftur og tökum nýjar myndir , kannski ekki .
Rollan gæti verið á gangi aftur yfir veginn á leiðinni til baka .
Það er ekki víst að við slyppum eins vel og síðast við það að fljúga út í hraun .
