Spaugstofan hefur verið á skjám landsmanna síðastliðin 24 ár .
Margir myndu segja að þetta væri komið gott og tími til kominn að þessi fasti liður á RÚV yrði tekinn út fyrir eitthvað nýtt og ferskt .
Ég er ekki sammála því , ég veit ekki betur en að þessir kröftugu orkuboltar hafi alltaf verið með puttann á púlsinum og alltaf tóku þeir fyrir nýtt efni hverrar líðandi stundar í hverjum einasta þætti .
Hvað gerist þegar þeir verða teknir af dagskrá ? Hver ætlar að gagnrýna samfélagið okkar með jafn frumlegum hætti og þeir ? Vissulega gæti ég svo sem stillt á útvarp Sögu og hlustað á þunglynd gamalmenni kvarta yfir áferð klósettpappírsins sem Bónus selur eða álíka áhugaverða gagnrýni um hvað mætti laga á Íslandi í dag .
Spaugstofan hafði mikil áhrif á íslenskt samfélag .
Þeir notuðu grín til að deila á ýmislegt sem hrjáði samfélagið sem er auðvitað tilvalið til þess að fá fólk til þess að hlusta því þegar fólk horfir á eitthvað kómískt er það opnara og móttækilegra heldur en ef það horfir á alvarlega umræðu í Kastljósi eða Silfur Egils .
Mjög oft opnuðu þeir augu manns fyrir ýmiss konar atburðum sem fóru framhjá manni í fjölmiðlum .
Þeir bentu okkur oft á alls konar uppátæki stjórnmálamanna , blésu þá svo upp í nýjan og hlægilegan búning sem endurspeglaði í raun ádeilu á atvikið eða manneskjuna sjálfa .
Núna er einmitt tíminn þar sem hvað mest er að gerast í íslensku samfélagi , bankahrun , spilling , eldgos , Jónína Ben og Gunnar í Krossinum ! Núna er tíminn þar sem það ætti að vera hvað mest að gera hjá þeim Spaugstofukörlum .
Svo er ákveðið að taka þá af dagskrá ? Er ekki í lagi ? Hvað með það þó að þeir séu dýrir í framleiðslu ? RÚV er með nógu mikið af skítaefni sem enginn horfir á sem þeir geta bara hent út í staðinn .
Í alvöru .
Eða er ég kannski bara ein um það að hafa engan áhuga á að vita mörk dagsins eða skemmta mér yfir bíómynd með talandi hundi á laugardagskvöldi ? Ég er ung og ég geri mér fulla grein fyrir því sem uppistandari að minn húmor nær ekki alltaf til hinna eldri kynslóða svo sem eins og ömmu minnar eða mömmu minnar .
Nú virðist sem heimurinn snúist einungis um að það sé séð til þess að unga fólkinu sé skemmt .
Gott og vel , ekki leiðinlegt fyrir mig sem unga manneskju , hins vegar heldur leiðinlegt fyrir konu eins og ömmu mína sem er orðin áttræð blessunin .
Hún elskar Spaugstofuna , enda fylgist hún með öllum fréttum og veit nákvæmlega hvað er að gerast í dag í heiminum , á Íslandi .
Á hvað á hún að horfa á núna og hlæja að ? Steindanum okkar ? Ég er ekki viss um að hún myndi endast heilan þátt .
Spaugstofuhúmorinn var ávallt að mínu mati stílaður meira inn á eldri kynslóðina , sem er gott vegna þess ekki eru þeir margir íslensku grínþættirnir sem stíla inn á þennan stóra markaðshóp .
Svo skal ekki gleyma að Spaugstofan var langvinsælasti sjónvarpsþáttur Íslandssögunnar .
