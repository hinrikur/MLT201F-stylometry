Það virðist vera vinsælt sport Evrópusambandsþjóða um þessar mundir að standa í stríði við okkur Íslendinga .
Þær hafa sífellt í hótunum við okkur .
Nú er krafizt löndunarbanns í evrópskum höfnum á Íslendinga og Færeyinga vegna makrílveiða .
Á undanförnum mánuðum og misserum hefur okkur verið hótað því að allar dyr umheimsins lokist á okkur ef þjóðin greiði ekki annarra manna skuldir .
Á seinni hluta 20. aldar voru brezk herskip þrisvar sinnum send til Íslands til þess að fiskiskip Breta gætu haldið áfram að fara ránshendi um fiskimið okkar .
Og í eitt skipti reyndu Bretar að kúga okkur með löndunarbanni á íslenzkar sjávarafurðir aðeins örfáum árum eftir að íslenzkir sjómenn höfðu lagt líf sitt í hættu við að sigla með fisk til Bretlands á árum heimsstyrjaldarinnar síðari .
Af hverju ætli þessar þjóðir hafi svona mikla þörf fyrir að kúga okkur ? Hvorki við , Skotar eða Evrópusambandið ráðum göngum makrílsins .
Við eða þeir ráðum heldur ekki þeim breytingum í náttúrunni , sem beinir makrílnum inn í íslenzka fiskveiðilögsögu .
Við erum í fullum rétti að veiða makríl innan fiskveiðilögsögu okkar .
Og með sama hætti verðum við að sætta okkur við það , hætti hann að ganga inn í okkar lögsögu .
En íbúar Bretlandseyja telja sig greinilega í sterkari stöðu í makríldeilunni nú en í þorskastríðunum fyrr á árum .
Hvers vegna ? Það kemur fram í ummælum Struan Stevenson , varaformanns sjávarútvegsnefndar Evrópuþingsins , sem segir að Íslendingar séu mjög stoltir af sigrum sínum í þorskastríðunum að því er fram kom í fimmtudagsblaði Morgunblaðsins en bætti svo við : " En þeim verður ekki kápan úr því klæðinu .
Það er vegna þess , að þeir eiga ekki aðeins í höggi við Breta að þessu sinni , heldur allt Evrópusambandið og grannríki þess , Noreg .
" Þá vitum við það .
Skotar eru vígreifir vegna þess , að nú hafi þeir og aðrir íbúar Bretlandseyja allt Evrópusambandið með sér .
Það hlýtur að vera undarleg staða fyrir íslenzka embættismenn , sem eiga að gæta hagsmuna Íslendinga í makríldeilunni að vera á sama tíma að hamast við að koma Íslandi inn í Evrópusambandið .
En efast nokkur um , að þeir láti íslenzka hagsmuni njóta forgangs ? Á sama tíma og brezkir fjölmiðlar segja Breta búa sig undir makrílstríð á hendur Íslendingum með gamalkunnum aðferðum eru fjármálamenn Breta og Hollendinga enn að reyna að knýja íslenzku ríkisstjórnina til undanhalds í Icesave-málinu .
Nýjustu fréttir af þeim vettvangi eru að þeir haldi fast við grundvallarkröfur sínar en séu kannski tilbúnir til að setja þær í eitthvað snyrtilegri búning , sem eftir sem áður mundi kosta íslenzka skattgreiðendur mörg hundruð milljarða króna .
En nú hefur vígstaðan breytzt frá því að Steingrímur J. Sigfússon og Jóhanna Sigurðardóttir skrifuðu tvisvar sinnum undir samninga við Breta og Hollendinga á þeim grundvelli að íslenzkir skattgreiðendur bæru ábyrgð á skuldum , sem þeim eru óviðkomandi .
Nú hefur framkvæmdastjórn ESB lýst því yfir , að engin ríkisábyrgð sé á innistæðutryggingakerfinu skv. EES-samningnum og það sem meira er : Steingrímur J. Sigfússon sjálfur sagði í viðtali við Morgunblaðið í fyrradag , fimmtudag , að " það hafi aldrei nokkur maður haldið því fram að ríkið beri ábyrgð á Tryggingasjóði innistæðueigenda og fjárfesta " .
Þar með getur ekki verið að Steingrímur sjái ástæðu til að leita að sínu frumkvæði eftir fundi með Bretum og Hollendingum út af kröfum , sem eru íslenzka ríkinu og íslenzkum skattgreiðendum óviðkomandi að mati bæði hans sjálfs og framkvæmdastjórnar ESB .
En af hverju hafa nágranna- og vinaþjóðir okkar , sem við höfum kallað svo , í Evrópu , svona mikla tilhneigingu til að kúga okkur , hvort sem um er að ræða þorsk , makríl eða Icesave ? Það er erfitt að skilja það eða festa hendur á því hvers vegna svo er en liðin saga í samskiptum okkar við þessar þjóðir segir sitt og veruleikinn , sem við stöndum frammi fyrir nú segir sína sögu .
Það á að kúga okkur , hvað sem það kostar bæði vegna Icesave og makrílsins .
Ætli ástæðan sé ekki helzt sú , að flestar þessara þjóða eru ekki enn búnar að venja sig af því að kúga smáþjóðir ef þær mögulega geta ? Við eigum ekki annan kost en að herða varnir okkar .
Það er það , sem þjóðir gera , þegar á þær er ráðizt .
Það er auðvitað óhugsandi að halda áfram viðræðum við Breta og Hollendinga á þeim grundvelli , sem rætt hefur verið fram að þessu .
Vilji þeir tala við okkur hljóta þau samtöl að byrja á þeim upphafsreit , að íslenzka þjóðin beri ekki ábyrgð á Icesave-reikningum gamla Landsbankans í Bretlandi og Hollandi .
Svarið við hótunum um nýtt stríð á hafinu , að þessu sinni makrílstríð , hlýtur að vera að sækja sjóinn fast og veiða þann makríl , sem við teljum okkur eiga fullan rétt á að veiða skv. alþjóðlegum samningum , lögum og reglum .
Evrópusambandsþjóðir geta ekkert kennt okkur í umgengni við fiskistofna .
Það höfum við sýnt í verki að við kunnum betur en nágrannaþjóðir okkar við Atlantshaf og að við berum meiri virðingu fyrir auðlindum hafsins en þær gera .
Siðferðileg staða okkar er sterk , hvort sem er í Icesave-málum eða makrílveiðum .
Lagaleg staða okkar er líka sterk á hvorumtveggja vígstöðvum .
Og þótt við séum fá og smá getum við sigrað að lokum svo lengi , sem við stöndum saman .
Sú samstaða þarf að vera skýr .
Hér mega engir Trójuhestar vera á ferð eða fimmtu herdeildir að verki .
