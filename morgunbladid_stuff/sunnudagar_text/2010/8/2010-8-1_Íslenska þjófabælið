Árið 1991 kom út mikill doðrantur í Bandaríkjunum , Den of Thieves ( Þjófabælið ) eftir bandaríska blaðamanninn James B. Stewart , blaðamann The Wall Street Journal , en hann hafði fengið Pulitzer-verðlaunin fyrir skrif sín í blaðið um hrun bandaríska hlutabréfamarkaðarins og innherjasvikahneykslið á Wall Street á níunda áratugnum .
Ég man að ég las þessa tæplega 600 blaðsíðna bók á sínum tíma og fannst mikið til hennar koma og ekki síst var ég yfir mig hrifin af því hvernig Stewart hafði komið sér upp mjög svo merkilegu tengsla- og heimildaneti .
En ég las bókina nánast eins og ég væri að lesa skáldsögu , svo ótrúleg voru plottin , eindreginn brotavilji og ásetningur aðalsöguhetjanna , að frásögnin varð ærið reyfarakennd ..
Ég tók mig til um daginn og las Den of Thieves aftur , en nú með allt öðru hugarfari – hugarfari blaðamannsins sem hefur horft á allt breytast frá því bankahrunið varð fyrir tæpum tveimur árum síðan .
Svei mér þá , ég held að það væri hægt að færa góð rök fyrir því að helstu banka- og verðbréfaskúrkar okkar Íslendinga hafi nýtt sér Den of Thieves sem einskonar handbók , svo margt er líkt með helstu söguhetjunum úr Wall Street svikahneykslinu á níunda áratugnum og þeim skúrkum sem rændu íslensku bankana innan frá .
Fjórmenningaklíka , sem hélt því þó ótrúlega vel leyndu að um klíku var að ræða , hagnaðist gífurlega á Wall Street á níunda áratugnum með ólöglegum viðskiptaháttum , eins og þeim að nýta í eigin þágu innherjaupplýsingar sem öðrum stóðu ekki til boða , markaðsmisnotkun , þar sem leynt var beitt áhrifum til þess að hækka verð á ákveðnum hlutabréfum með viðskiptum og þeir sem stóðu fyrir svikráðunum náðu svo yfirleitt að selja þegar hlutabréfin voru í hæsta gildi .
Hljómar kannski kunnuglega ? ! Níundi áratugurinn á Wall Street hefur gjarnan gengið undir nafninu áratugur græðginnar .
Það er ljóst að margt er líkt með skyldum og græðgisvæðingin sem réð för hjá skúrkunum Michale Milken , Ivan Boesky , Martin Siegel og Dennis Levine er fullkomlega sambærileg við þá græðgi sem réð för hjá stórum eigendum og stjórnendum íslensku bankanna .
Sama máli gegnir um hið fullkomna virðingarleysi gagnvart lögum og reglu .
Sömuleiðis virðingarleysi gagnvart því að allir ættu að hafa sama aðgang að upplýsingum .
Virðingarleysi gagnvart því að hinn frjálsi markaður þyrfti að lúta ákveðnum lögmálum , sem giltu fyrir alla , ekki bara suma .
Síðari hluti bókarinnar fjallar einkum um rannsóknir bandaríska verðbréfaeftirlitsins og skrifstofu ríkissaksóknarans í New York , sem var þá stýrt af Rudolph Giuliani , sem síðar varð borgarstjóri New York og þá tók við stjórn rannsóknarinnar Benino Romano .
Það er fróðleg lesning og merkilegt að sjá á hvaða hátt bandarískir eftirlitsaðilar töldu að betra væri að ná fram einhverju réttlæti en engu .
Það var gert með því að semja við helstu skúrkana á þann veg að þeir viðurkenndu sekt í ákveðnum fjölda brota og fallið var frá ákærum vegna annarra brota , gegn því að sakborningar ljóstruðu upp um samverkamenn sína .
Vitanlega olli þetta miklum deilum í Bandaríkjunum og margir , einkum almenningur , töldu , að skúrkarnir hefðu sloppið allt of vel með því að vera dæmdir til sektargreiðslna og vægrar fangelsisvistar .
Sá sem fékk þyngstu refsinguna var Michael Milken .
Hann var dæmdur til þess að greiða 1,1 milljarð bandaríkjadala í sektir og skaðabætur og í tíu ára fangelsi .
Hann afplánaði að vísu aðeins tæp tvö þeirra ára og var látinn laus vegna samvinnu við saksóknara í vitnisburði gegn fyrrverandi viðskiptafélaga og vegna góðrar hegðunar .
Sennilega hafa bandarísk stjórnvöld miklu meira svigrúm til þess að semja við hvítflibbaglæpamenn en þau íslensku , en engu að síður finnst mér það vera forvitnileg spurning hvort sérstakur saksóknari og aðrir sem reyna nú að leiða allan sannleikann í ljós um íslenska þjófabælið munu reyna með einhverjum hætti að semja við helstu skúrkana undir þeim formerkjum að betra sé eitthvert réttlæti en ekkert .
