Þegar vín og Frakkland er nefnt í sömu andrá er héraðið Languedoc líklega ekki það fyrsta sem kemur upp í huga flestra .
Engu að síður er hvergi í Frakklandi framleitt meira af víni en í Languedoc , það lætur nærri að um þriðjungur vínframleiðslu Frakka komi frá þessu héraði sem teygir sig meðfram suðvesturströnd landsins og fram að héraðinu Provence .
Languedoc eða Languedoc-Rousillon , sem er hin landfræðilega skilgreining , er meira að segja elsta víngerðarsvæði Frakklands og þar að auki stærsta víngerðarsvæði heimsins .
En það er svo sem ekki með öllu óþekkt að það svæði sem framleiði mest í magni sé ekki það þekktasta út á við .
Á Ítalíu eru það Sikiley og Púglía sem eru í þessari stöðu ásamt Veneto og á Spáni La Mancha .
Rétt eins og þessi svæði er Languedoc svæði sem hefur lengst af verið afskrifað af mörgum sem svæði þar sem framleitt er mikið af víni en jafnframt karaktersnauðu víni .
Eins og þau öll hefur Languedoc verið að ganga í gegnum endurnýjun lífdaga á síðastliðnum áratug .
Því hefur verið spáð um nokkurt skeið að eitthvert beittasta vopn Frakka í baráttunni á heimsmarkaðnum gegn Nýjaheimsvínunum geti einmitt verið ræktunarsvæðin í suðri .
Þarna þarf ekki að hafa miklar áhyggjur af árstíðarsveiflum .
Languedoc er heitasta hérað Frakklands og það er nokkuð öruggt að árið í ár verði ekki mikið verra en árið í fyrra .
Sömuleiðis er þetta svæði þar sem menn eru óbundnari af reglum og fyrirmælum AOC-kerfisins , það er Appelation Controlée-regluverksins sem segir til um hvaða þrúgur megi rækta í einstökum víngerðarhéruðum og hvernig vín beri að gera .
Þekktustu svæði Frakklands hafa lítið svigrúm .
Þegar kemur að vínum frá Bordeaux , Alsace , Rhone og Champagne , svo þekktustu dæmin séu nefnd , eru væntingar neytenda algjörlega niðurnjörvaðar .
Þú ræktar ekki Chardonnay í Alsace eða Cabernet Sauvignon í Rhone .
Ekki nóg með að þú mættir ekki kalla vínið Alsace eða Rhone og yrðir að fara með það alveg niður í flokkinn vin de table .
Að auki væri væntanlega ógerningur að telja nokkurn á að kaupa vínið .
Þetta er bara eitthvað sem maður gerir ekki , algjört faux pas .
Í suðrinu eru vissulega til AOC-ræktunarsvæði sem eru allrar athygli verð .
Það má nefna svæði Corbiéres , Faugéres , Fitou , Minervois og hið risavaxna Coteaux de Languedoc .
Að auki má nefna margvísleg undirsvæði Coteaux de Languedoc sem oft eru þau forvitnilegustu en hafa ekki náð fullum AOC-réttindum eins og Pic St-Loup og Picpoul de Pinet .
Það er að flestra mati einungis tímaspursmál hvenær þessu svæði verður skipt upp í fleiri AOC-svæði .
Það var hins vegar fyrst og fremst Vin de Pays-löggjöfin fyrir um aldarfjórðungi sem gaf víngerðarmönnum í Languedoc það svigrúm sem þeir þurftu .
Í stað þess að fylgja ströngum AOC-reglum gátu þeir sótt inn á sama neytendamarkað og Nýi heimurinn og boðið upp á rauð Cabernet Sauvignon og hvít Chardonnay í alþjóðlegum stíl .
Hvergi annars staðar í Frakklandi hafa aðstæður til að nýta sér þetta frelsi verið betri .
Það vantar ekki plássið , nafn héraðsins setur engar skorður og loftslagið er algjörlega fullkomið .
Að mörgu leyti er því Languedoc eitthvert mest spennandi víngerðarsvæði Frakka þessa dagana .
Þarna er að finna heillandi blöndu af hefðum og óheftri sköpunargleði sem dregur til sín fjárfestingu er síðan leiðir til enn betri vína .
Í stílnum eru Languedoc-vínin oft ekki ósvipuð þeim frá suðurhluta Rhone-dalsins enda loftslagið áþekkt og þrúgurnar þær sömu .
Languedoc er fyrst og fremst rauðvínshérað og þær þrúgur sem nú er lögð mest áhersla á eru Syrah , Grenache og Mourvédre .
Það má þó einnig finna spennandi hvítvín í Languedoc .
Auðvitað vantar ekki vín í alþjóðlegum stíl úr þrúgum á borð við Chardonnay en héraðið á einnig sínar eigin þrúgur og má þar nefna Picpoul .
Eina svæðið sem framleiðir einungis þurr hvítvín er Picpoul de Pinet en einnig má finna hvítvín úr t.d. Grenache Blanc í einhverjum mæli í Coteaux de Languedoc .
Flest hvítvín svæðisins eru hins vegar ekki þurr .
Þegar rætt er um Languedoc má ekki gleyma styrktu sætvínunum sem svo mjög einkenna þetta svæði líkt og þeir sem það hafa heimsótt verða áþreifanlega varir við .
Mörg þeirra eru gerð úr Muscat-þrúgunni líkt og hin þekktu Muscat de Frontignan og Rivesaltes sem oftar en ekki eru frekar notuð sem fordrykkir en vín með eftirréttum þótt sæt séu .
Það sama á við um sætvínin Banyuls , sem ræktuð eru við hlíðar Pyrenea-fjalla alveg við landamæri , en þau styðjast hins vegar fyrst og fremst við þrúguna Grenache .
Stíll sætvína Languedoc er yfirleitt sagður vera vin doux naturel sem í beinni þýðingu myndi útleggjast " náttúrlega sæt vín " .
Aðferðin sem er notuð við gerð þeirra er áþekk þeirri sem notuð er við gerð púrtvína .
Þrúgusafinn er látinn gerjast og verða að víni en víngerjunin er stöðvuð með því að bæta við eimuðu áfengi áður en allur sykurinn hefur náð að gerjast .
Vínin búa því yfir töluverðri sætu .
Næst : Bordeaux 