Seint á 19. öld voru Bandaríkin orðin efnahagslegt stórveldi .
Menntamenn og efnafólk þar í landi , sem kynnst hafði menningarlífinu í Evrópu , leið þá fyrir það sem kallað var menningarleg fátækt landsins .
Þar voru engin merkileg listasöfn eða tónleikasalir , þar sem hægt væri að njóta æðri lista og lyfta andanum um leið til hæstu hæða .
Bandarískir auðkýfingar tóku þá smám saman að safna meistaraverkum eftir evrópska málara og myndhöggvara fyrri alda og greiddu iðulega metfé fyrir .
Um leið styrktist myndlistarmarkaðurinn og það fjölgaði í röðum listmunasala , þegar merkileg myndverk voru tekin niður á veggjum herragarða víða um England og sett upp í glæsihýsum auðjöfranna í New York eða í nýstofnuðum listasöfnum á borð við The Metropolitan Museum .
Sumir safnaranna vildu leyfa almenningi að njóta dýrgripanna með sér .
Metsala á myndlistarmarkaði Þegar bók Cynthiu Saltzman , Old Masters , New World , með undirtitilinn America ' s Raid on Europe ' s Great Pictures , kom út fyrir tveimur árum , náði hún sannkallaði metsölu ef miðað er við bækur sem fjalla um menningu og listir .
Það kemur lesanda verksins þó alls ekkert á óvart , enda er um hrífandi lesningu að ræða .
Saltzman auðnast að skrifa um málverk , safnara og milligöngumenn eins og um hörku spennusögu sé að ræða .
Enda er efnið æsispennandi .
Hér er rakið hvernig mörg helstu meistaramerk listasögunnar voru í raun uppgötvuð og hafin á stall , og Bandaríkin voru um leið að verða að því menningarlega stórveldi sem þau hafa síðan verið .
Vildu bara það besta Helstu persónur og leikarar bókarinnar hafa orðið ódauðleg í listasögunni vegna þátttöku sinnar í þessum flutningi gömlu verkanna til Bandaríkjanna .
Fyrstu mikilvirku kaupendurnir , sem áttu það sameiginlegt með hinum aðalpersónum bókarinnar að sækjast einungis eftir bestu verkum viðkomandi listamanna , voru þau Henry Gurdon Marquand og Isabella Stewart Gardner .
Járnbrautabaróninn Marquand gaf safn sitt Metropolitan-safninu , þar sem mörg verkanna eru meðal helstu gersemanna , meðal annars verk eftir Vermeer , Rembrandt og van Dyck .
Gardner hafði ástríðufullan áhuga á ítalskri list og byggði heilt safn í Boston yfir listmunina sem hún sankaði að sér .
Meðal merkustu kaupa hennar , sem fjallað er um í bókinni , er þegar hún eignaðist Evrópu eftir endureisnarmálarann Titian , en verkið sem fyrrum var í eigu Spánarkonungs hafði þá um áratuga skeið hangið í höll hertoga nokkurs á Englandi .
Hún keypti einnig Hljómleika eftir Vermeer , Dauða Lúkretíu eftir Botticelli , Portrett af manni eftir Tintoretto og sjálfsmynd af Rembrandt ungum .
Listfræðingurinn Bernard Berenson og listmunasalinn Otto Gutekunst koma mikið við sögu í þeim viðskiptum öllum , og myndi sá fyrrnefndi vart teljast hreinskiptinn í þeim þrátt fyrir að hafa orðið víðfrægur á þessum tíma sem sérfræðingur í myndlist fyrri alda .
Minnismerki um safnarana Meðal annarra merkra safnara sem Saltzman greinir frá , eru Havemeyer-hjónin en þau ánöfnuðu Metropolitan-safninu um 2000 málverkum og öðrum gripum eftir sinn dag .
Þar á meðal voru átta málverk eftir Rembrandt , tvö eftir El Greco , 15 eftir Goya og fjöldi verka eftir impressjónistana , en þau voru fyrst til að safna verkum þeirra í Bandaríkjunum .
Mikilverkustu þátttakendurnir í kapphlaupinu um dýrustu listaverkin voru þó bankamaðurinn J. Pierpont Morgan – sem kom sér upp auk málverkasafnsins einhverju merkasta handritasafni sem um getur og er það til sýnis í safninu sem kennt er við hann í New York – og iðnjöfurinn Henry Clay Frick .
Frick tekur hvað mest rými í bók Saltzmans en það kemur ekki á óvart , hann var plássfrekur maður .
Glæsihýsið sem var heimili hans og er nú safnið sem kallast The Frick Collection , nær yfir heila " blokk " við Fimmtu breiðgötu í New York .
Þar gefur að líta snilldarverkin sem hann keypti , eftir Vermeer , Rembrandt , Bellini , Holbein og marga aðra , og hanga verkin eins og hann kaus að fólk upplifði þau .
Það er alltaf ævintýri að skoða þessi verk í safni Fricks , og ég hlakka mikið til að sjá þau aftur eftir að hafa fræðst í þessari merku og vel unnu bók um gömlu meistarana og nýja heiminn , um bakgrunn söfnunar hans og hinna merku safnaranna .
