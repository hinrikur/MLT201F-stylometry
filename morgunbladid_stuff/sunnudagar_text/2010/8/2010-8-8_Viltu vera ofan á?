Byrjum á byrjuninni .
Það er dragg en ekki drag , eins og Georg Erlingsson Merrit , framkvæmdastjóri Draggkeppni Íslands , ítrekar við mig .
Keppnin 2010 var haldin síðastliðinn miðvikudag í Íslensku óperunni þar sem 3 drottningar og 4 kóngar sjarmeruðu til sigurs .
Það var ofurgellan Tæra Bænks sem var kynnir að þessu sinni en þema keppninnar var hinn tvíræði frasi stallsystur hennar , " Wanna be on top ? " Keppendur vildu sennilega bæði vera á toppnum og ofan á því öllu var til tjaldað og á sviðinu þetta kvöld braust fram allur tilfinningaskalinn : hlátur , grátur og gnístran tanna .
Kóngar kvöldsins voru tvíeykið Freðinn og Tvistgeir sem unnu dómnefndina á sitt band með karlmanns-ást sinni en þeim veittu harða samkeppni geðsjúklingurinn Donnie Marron , sem þótti kynþokkafyllsti kóngurinn , og ræstitæknirinn Stanislav Smirnoff .
Drottningarnar voru hver annarri glæsilegri en það var Mary Fairy , nýkomin úr Ölpunum , sem var krýnd á endanum .
Franska dívan Louise DiPaoli Mikael þótti kynþokkafyllst kvenna en dularfulla fljóðið Tila Star fór tómhent heim .
Fröken Star þekkir mótlætið vel frá uppvaxtarárum sínum í Berlín en dyggir stuðningsmenn hennar létu skoðanir sínar á dómnefndinni bersýnilega í ljós úr áhorfendaskaranum .
Og það sannaðist sem alþekkt er : Það er ekkert dragg án drama .
