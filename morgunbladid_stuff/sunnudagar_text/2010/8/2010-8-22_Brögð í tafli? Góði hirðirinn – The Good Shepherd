Laugardagur 21. ág. , kl. 22.10 .
Leikstjóri er Robert De Niro .
Aðalleikarar : Matt Damon , Angelina Jolie , William Hurt , John Turturro , Michael Gambon , Robert De Niro , Billy Crudup , Alec Baldwin .
Bandaríkin 2006 .
160 mín .
Tekið fyrir viðkvæmt mál úr Svínaflóastríðinu .
Útsendari CIA ( Damon ) , sem stjórnaði mislukkaðri innrásinni á sínum tíma , er fenginn til að stjórna rannsókn sem beinist að því hvort upplýsingum hafi hugsanlega verið lekið til óvinarins .
Framvindan er brotin upp og krydduð með innsýn í viðburðaríkan feril Damons fyrir átökin á Kúbu .
Umtalsverðir leikstjórnarhæfileikar De Niros koma skýrast í ljós í sláandi trúverðugri endursköpun liðins tíma og umhverfis .
Ekki síst í endurgerð andrúmsloftsins í byggingu sem kölluð var Grafhýsið – The Tomb : leynilegu hæli hópsins á Deer Island og sveitasetri þar sem foringjarnir slaka á .
Forvitnilegur og skynsamlega samansettur leikhópur stendur fyrir sínu .
Athyglisvert að sjá umskiptin til hins verra hjá Wilson , sem er í styrkum höndum Damons , og Jolie er traust og vinnur vel úr eina kvenhlutverkinu , gefur því lit og líf í stað þess að láta kaffæra sig innan um naglana .
Handrit Erics Roth ( Munich ) , er greinargott og yfirvegað og ljóst að De Niro á að gera meira af því að láta að sér kveða bak við tökuvélarnar .
* * * ½ 