Grunnhugmyndin að safninu Canadian Museum for Human Rights er sú að þar verði öll sérsvið mannréttinda sett saman undir einn hatt og litið á þau sem eina heild .
Auk þess verður litið á það hvar sviðin skarast en í sumum trúarbrögðum eru trúfrelsi og jafnrétti til að mynda náskyld .
Ætlað er að slík fræðsla opni enn betur leiðir til að vernda mannréttindi og stuðli að því að mannfólkið allt verði jafningjar .
Hafa lært af mistökum " Kanada hentar vel fyrir slíkt safn þar sem mannréttindamál eru þar nú í brennidepli .
Við erum sannarlega ekki fullkomin og erum meðvituð um það en við höfum tekið framförum í mannréttindamálum , lært af mistökum okkar og erum enn að læra .
Líkt og á Íslandi standa kanadísk stjórnvöld vörð um réttindi samkynhneigðra en á sama tíma eigum við sorglega sögu um það hvernig landnemar komu fram við frumbyggja Kanada .
Þótt þetta sé kanadísk saga ber líka að hafa í huga að hið sama hefur gerst í mörgum löndum þar sem átök hafa orðið á milli frumbyggja og landnema .
Með safninu verður meðal annars til staður þar sem frumbyggjarnir fá rödd og geta komið sögum sínum á framfæri .
Hvað varðar frönskumælandi samfélag í landinu verður ætíð ríkjandi einhver spenna á milli franskar og enskrar menningar og tungumáls í Kanada .
Slík spenna þarf þó ekki að vera af neikvæðum toga en í dag er ástandið rólegt og einkennist af virðingu , sérstaklega borið saman við fortíðina .
Tungumálaréttindi eru einmitt eitt af þeim meginatriðum sem tekin verða fyrir á safninu .
Þar verða allar upplýsingar á frönsku og ensku auk þess sem rætt verður um mikilvægi þess að viðhalda eigin tungumáli , " segir Patrick O ' Reilly , framkvæmdastjóri safnsins .
Sögur Íslendinga í Kanada Safnið er hannað á mjög nútímalegan hátt þar sem gestir munu ekki þurfa að læðast hljóðlátir innan um safngripina heldur fá að njóta stafrænnar tækni og margmiðlunar þar sem komið verður á framfæri gagnvirkum umræðum og skoðanaskiptum .
Með slíkri tækni er hægt að koma mun fleiri sögum á framfæri frá fólki víðs vegar um heiminn .
Þar á meðal frá Íslendingum enda settist stærsti hópur brottfluttra Íslendinga sem flutt hefur frá landinu að í Manitoba á sínum tíma .
" Canadian Museum of Human Rights er mjög nútímaleg skilgreining á safni og segja sumir að frekar sé um að ræða vísindamiðstöð en hlutum er jú safnað á söfn og við söfnum saman sögum og reynslu fólks .
Þá er okkur í mun að brjóta niður hugmyndafræðina um hina .
Flest brot á mannréttindum verða þegar einhver sér aðra manneskju sem annan , hann er hommi ekki ég , hún er kona ekki ég og þar fram eftir götunum .
Að sjá fólk með slíkum hætti leyfir manni að vanrækja réttindi þeirra og því ber okkur öllum skylda til að standa vörð um þau .
Eitt öfgakenndasta dæmið um afleiðingar slíks hugsunarháttar er helförin en dæmi má líka finna á leikvellinum þar sem krakkar eru lagðir í einelti og hinir hjálpa ekki af af því að hann eða hún er öðruvísi .
Þetta er lærð hegðun sem við viljum horfast í augu við og veita fólki tækifæri á að breyta .
Til að takast á við þetta verða leikarar innan um gesti safnsins sem munu ögra fólki og segja ; ég er algjörlega ósammála þessu , hvað finnst þér ? Þetta mun hrinda af stað samræðum og heimsókn á safnið verður því ólík þeirri upplifun sem fólk á að venjast .
Á köflum er tekist á við óþægileg málefni en þetta verður líka spennandi og með stafrænni tækni er hægt að koma aftur og aftur og sjá eitthvað nýtt , " segir Patrick og bætir við að þótt sögurnar sem heyrast munu á safninu verði alþjóðlegar sé ekki annað hægt en að nálgast þær út frá kanadísku sjónarhorni .
Með tilliti til þess hafi forsvarsmenn sérstakan áhuga á því að skoða hvernig Kanada hafi haft áhrif á eða orðið fyrir áhrifum af heimsatburðum Hugrekkið mikilvægast " Mikilvægast þykir okkur þó að líta á það sem er að gerast og framtíðina frekar en fortíðina .
Við munum einbeita okkur að því að fá ungt fólk til að tala um það sem er að gerast í heiminum í dag og hvernig megi gera hlutina betri á morgun .
Til að gera þeim þetta kleift látum við ungu fólki í hendur verkfærabox með þeim verkfærum sem nauðsynleg eru til að skipta sköpum .
Til þess þarftu ekki að vera Nelson Mandela heldur getum við öll haft áhrif ef við gerum það rétta á réttum tíma .
En við verðum að hafa hugrekkið til þess og með fræðslu viljum við hjálpa ungu fólki að sjá hvernig það getur lagt hönd á plóg .
Við lifum á friðsælum tímum , sérstaklega í hinum vestræna heimi og ungt fólk hefur ef til vill ekki jafn mikið að berjast yfir og það hafði áður .
Á ferðum mínum og í spjalli við fólk er þó rödd unga fólksins háværust .
Þannig að við sjáum kannski ungt fólk ekki mótmæla jafn mikið og það gerði t.d. gegn Víetnamstríðinu en hugsunarháttur þess virðist þó ekki hafa breyst og einkennist enn þá af stuðningi við málefni og aðgerðarstefnu .
Munurinn er sá að í dag fer megnið af þessu starfi fram í gegnum netið og er þar af leiðandi ekki jafn sýnilegt .
Við vonum að þarna muni safnið hafa mikilvægt hlutverk og hefðum til að mynda ekkert á móti því að ungt fólk færi í kröfugöngu fyrir mannréttindum fyrir utan safnið , " segir Patrick .
Hugmyndafræði brotin niður Safnið mun standa á svæði í miðbæ Winnipeg sem kallast The Forks en þar mætast árnar Red River og Assiniboine-áin .
Það var á þessum stað sem Íslendingar og fleiri landnemar stigu fyrst á land í Kanada en staðurinn hefur líka mikla þýðingu fyrir frumbyggja landsins þar sem þarna var samkomustaður þeirra .
" Ég kýs að hugsa sem svo að hugarfar Íslendinga og Kanadabúa sé svipað og þá sérstaklega hvað varðar mannréttindi .
Eins og ég sagði eru bæði löndin vel á veg kominn og láta í sér heyra um mannréttindamál á alþjóðlegum vettvangi .
Íslensk stjórnvöld í samstarfi við Atla Ásmundsson , aðalræðismann í Kanada , buðu okkur að koma til Íslands og kanna grundvöll fyrir samstarfi .
Við vorum himinlifandi yfir því enda hef ég farið til ótal landa og rætt um safnið frá ferðamanna- og markaðshlið en þetta er í fyrsta sinn sem ég á í samræðum við stjórnvöld og finnst mikilvægt að Ísland sé fyrst , " segir Patrick .
Nútímaleg bygging hýsir safnið Alls tóku 64 arkitektar þátt í alþjóðlegri keppni um hönnun safnhússins en það var bandaríski arkitektinn Antoine Predock sem bar þar sigur úr býtum .
Hönnun hússins er afar nútímaleg og þótti hæfa vel til að fanga þann innblástur sem safninu er ætlað að veita fólki .
Alls tekur um 39 mánuði að byggja húsið og setja sýninguna upp .
Framkvæmdir hófust í apríl árið 2009 og lýkur árið 2012 en safnið verður opnað almenningi í apríl 2013 .
Upp á síðkastið hefur Patrick kynnt safnið fyrir ferðaþjónustuaðilum ýmisa landa en mun eiga viðræður bæði við stjórnvöld , forsvarsmenn háskóla og fleiri hér á landi .
Safnið hefur sjálfsforræði , það er að segja : það er styrkt af stjórnvöldum en forsvarsmenn þess hafa forráð yfir því hvernig þeir haga fjármagni .
Öll stig ríkjasambands Kanada hafa lagt sitt af mörkum til safnsins en framlag einkaaðila nemur einnig gríðarháum upphæðum .
Safnið verður fyrsta safn Kanada af þessum toga fyrir utan höfuðborgina og segir Patrick mikilvægt að stjórnvöld hafi samþykkt slíka framkvæmd því að ólíkt Íslandi er Kanada gríðarlega stórt að flatarmáli .
Safnið verður einnig rannsóknarmiðstöð og segist Patrick hlakka til þess að hafa fræðimenn þar við rannsóknir , jafnvel frá háskólum hér á Íslandi .
Þá verða í boði skólastyrkir fyrir unglinga frá öllu Kanada sem læra um mannréttindamál í heimabæ sínum áður en þeir koma á safnið og skuldbinda sig til að leggja sitt af mörkum þegar heim kemur .
Allra helst vill Patrick að þetta verkefni teygi sig til fleiri landa , til að mynda til Íslands .
