Í þrjá áratugi hefur Inga Bjarnason starfað sem leikstjóri .
Nýjasta verkefnið er leikstjórn á verki eftir Hlín Agnarsdóttur um Hallveigu Ormsdóttur , uppáhaldsfrillu og síðar seinni konu Snorra Sturlusonar , sem sýnt er í Reykholti .
Síðustu tvö ár hefur Inga kennt leiklist í Varmárskóla , en var nýlega sagt upp starfi vegna samdráttar .
" Þegar skólanum mínum var gert að spara var leiklistarkennslan lögð niður og börnin og ég urðum svo vonsvikin að við beygðum af og sumir fóru að skæla , " segir Inga .
" Ég kenndi börnum á aldrinum frá tíu ára til fimmtán ára .
Það er hægt að kenna börnum svo margt í gegnum leiklist og börn sem eru ekki sterk á bókina geta oft notið sín vel í list- og verkgreinakennslu .
Það er ákaflega vond stefna að skera niður í listkennslu .
Það er svo skammsýnt .
Forn-Grikkir sögðu að listin væri spítali sálarinnar .
Við megum ekki gera sálinni það að kæfa sköpunargleðina .
Á þessum erfiðu tímum megum við ekki glata sjálfum okkur .
Menntun og listsköpun efla sjálfsvirðingu þjóðarinnar .
Ef listin er heilbrigð þá getur hún haft heilandi áhrif á bæði börn og fullorna .
Þeir vissu hvað þeir sungu Forn-Grikkir .
" Hvað tekur nú við ? " Nú ætla ég í samvinnu við vinkonu mína Valgerði Ólafsdóttur þróunarsálfræðing að stofna leiksmiðju fyrir börn .
Okkur hefur lengi langað til að vinna saman .
Við höfum svipaða lífsskoðun og afstöðu til barna .
Velferðarsjóður barna ætlar að veita okkur styrk í verkefnið .
Ég hef alltaf unnið út frá þeirri hugmyndafræði að samvinna , agi , einbeiting , gott skap og hugmyndaflug skili okkur betri heimi , hvort heldur við erum börn eða fullorðin .
Ef barnið fær tækifæri til að vinna í samræmi við þessa hugmyndafræði þá er hægt að leysa úr læðingi mikinn sköpunarkraft sem við búum jú öll yfir .
Við Valgerður erum núna að þróa hugmyndir okkar og ætlum að láta reyna á það að vinna saman með börnum og nota sálfræðina og leiklist til að skapa eitthvað gott og fallegt .
" Hef ekki getað lifað af listinni Hvernig hefur þér gengið að lifa af listinni í þessi þrjátíu og fimm ár ? " Náttúrlega engan veginn .
Ég er búin að setja upp tvö verk þetta ár sem ég hef meira og minna gert frítt eða langt fyrir neðan alla taxta .
En þetta hafa listamenn þurft að gera alla tíð .
Ég hef aldrei getað lifað af listinni nema þegar ég hef verið á listamannalaunum .
Ég er samt búin að hanga í þessu starfi í þrjátíu og fimm ár og það er vegna þess að ég get ekki lifað án leiklistarinnar .
" Kom ekkert annað til greina en að fara þessa braut ? " Nei , það kom aldrei neitt annað til greina .
Ástæðan held ég að sé sú að þegar ég var barn og unglingur þá átti ég því láni að fagna að ein besta vinkona mín var Sigríður Halldórsdóttir , dóttir Halldórs Laxness .
Ég kom oft inn á það heimili og þar sá ég til dæmis í fyrsta skipti nútímamálverk eftir Svavar Guðnason og Kristján Davíðson .
Mér fannst þetta menningarlega andrúmsloft svo heillandi .
Einhverra hluta vegna hef ég alltaf verið listrænt þenkjandi .
Ætli ég hafi ekki verið átta ára þegar ég heyrði Föðurinn eftir Strindberg í útvarpinu og ég hef aldrei náð mér eftir það .
Pabbi minn var mikill vinur Lárusar Pálssonar þannig að ég fór snemma í leikhús og fékk að sjá fullorðinsleiksýningar .
Ég kann ekki að tala um neitt annað en listir .
Það er eins og sjómaður sem talar um fiskveiðar og sjóinn .
Allt mitt líf hefur snúist um listir .
Allir vinir mínir , allir elskhugar mínir og allir mínir elskulegu eiginmenn hafa verið viðriðnir listir á einn eða annan hátt .
" Hvað heldurðu að hafi þroskað þig mest sem listamann og leikstjóra ? " Það er erfitt að vera dómari í eigin málum .
Ég giftist ung enskum leikstjóra og leikara , Nigel Watson .
Við unnum saman úti í Bretlandi og Evrópu í sjö ár og lékum aðallega verk eftir Shakespeare .
Líklega hefur það lagt línurnar .
Á ferlinum hef ég stofnað sjö leikhópa í þremur löndum og hef alltaf verið meira og minna á mínum eigin vegum .
Ég hef alltaf verið heilluð af klassíkinni og hef lært mest á því að setja upp grísku harmleikina og Shakespeare .
Ég hef líka lært mikið af leikurum sem kunna sitt fag .
Mest lærði ég af Bríeti Héðinsdóttur og Erlingi Gíslasyni sem ég leikstýrði í stórum og miklum hlutverkum .
Þau kenndu mér svo margt , enda bæði snillingar .
" Eins og hvað ? " Þau kenndu mér agann , virðinguna og lítillætið .
Listir hafa verið kenndar frá meistara til lærlings , fyrir daga listaskólanna .
Ég tel mig vera lærling þeirra .
Og svo mannsins míns úti í Bretlandi sem er geysilega öflugur leikari og gáfaður listamaður .
" Þú sagðir við mig í síma þegar ég hringdi í þig : Sumir fara í háskóla , ég gifti mig .
" Ég endaði reyndar á því að fara í háskóla .
Listaháskólann þar sem ég fékk kennararéttindi .
En það gerðist tiltölulega seint á ævinni .
Þegar ég var sextán ára bjó ég með Magnúsi Tómassyni myndlistarmanni og af honum lærði ég ansi margt um myndlistina .
Ég eignaðist son minn , Hrapp , með honum , og ég er honum ævinlega þakklát fyrir það .
Þessa dagana gengst ég upp í því að vera amma , mér finnst það skemmtilegasta hlutverk sem ég hef tekið mér fyrir hendur .
Eftir Magnús kom Nigel , enski leikarinn og leikstjórinn sem kenndi mér mest um leiklistina .
Svo kom ástin í lífi mínu , Leifur Þórarinsson tónskáld sem var sautján árum eldri en ég .
Við vorum saman í átján ár þar til hann lést sextíu og fjögurra ára .
Hann var góður leikhúsmúsíkant , við unnum oft saman og ég lærði mikið af honum .
Svo á gamals aldri giftist ég Þór Rögnvaldssyni leikritaskáldi og heimspekingi en við bjuggum bara saman í sex mánuði , þannig að það hjónaband var dálítið ómark .
Það fallega í þessu öllu saman er að allir mennirnir í lífi mínu eru vinir mínir .
Fólki finnst voðalega undarlegt að Nigel , enski maðurinn minn , sem ég skildi við fyrir þrjátíu árum , skuli koma hingað til landsins einu sinni á ári , stundum tvisvar , og sofa á gólfinu í stofunni minni .
Í fyrrasumar fórum við í ferðalag um landið , ég , hann og Þór .
Ég hef alltaf borið gæfu til að gera ástmenn mína að vinum mínum .
Ég er kannski betri vinur en ástkona .
" Þú giftist þrisvar .
Heldurðu að það sé til ein stór ást ? " Platon talar um að maður sé alltaf að leita að hinum helmingnum af sjálfum sér .
Ég fann þann helming , og það var Leifur Þórarinsson tónskáld .
Ég held að af því þetta fór svo vel með alla hina , þá hafi þau sambönd ekki verið nein ást , bara vinátta .
En stóra ástin er Leifur .
Eftir að hann dó finnst mér alltaf að pínulítill hluti af mér sé dáinn .
Við vorum ekki alltaf sómahjón en við elskuðumst .
" Það hlýtur að hafa verið skelfilegt að missa hann .
" Ég missti fótanna í nokkur ár , varð ógurlega veik , bæði andlega og líkamlega .
Þótt ég væri fullorðin kona með mikla lífsreynslu leið mér eins og sex ára barni sem hefði verið skilið eftir .
Þá kom hersingin , hinir mennirnir .
Fyrsti maðurinn sem kom til mín með blóm þegar Leifur dó , var Magnús Tómasson , sem kom með tólf hvítar rósir .
Eins á ég Þór mikið að þakka að ég komst út úr þessari þráhyggjukenndu sorg sem beygði mig , næstum , algjörlega .
Ég hlýt að vera eins og kötturinn , ég hef svo mörg líf .
" Karl og kerling í okkur öllum Heldurðu að ástin eigi eftir að birtast aftur ? " Nei .
Ég átti kærasta frá því ég var fjórtán ára þangað til ég var fimmtíu og fimm ára .
Ég hafði alltaf tilfinningalegt bakland frá karlmönnum .
Nú er komið nýtt tímabil .
Ég held að ég leggi það hvorki á mig né einhvern annan að stofna til nýs sambands .
Ég er líka búin að læra að vera ein .
Það kunni ég ekki áður af því ég var aldrei ein .
Ég finn það æ oftar þegar ég kem heim að ég er fegin að vera ein .
Ég get verið eins leiðinleg hér heima og ég vil , ein með sjálfri mér .
Það er ágætt .
" Þú ert ekkert erfið í sambúð , er það ? " Við vorum öll erfið , ég og þessir menn mínir .
Enginn átti neitt inni hjá hinum .
Þess vegna gátum við endað sem vinir .
Við vorum öll jafn sek. Öll vorum við listamenn .
Það er ekkert þægilegt að vera listamaður .
Maður er alltaf að vinna með tilfinningarnar og ber þær oft utan á sér .
Ég er mjög tilfinningarík .
Þegar ég er að leikstýra og eitthvað gott gerist þá fæ ég gæsahúð .
" Heldurðu að kynin séu ólík ? " Það sést strax á börnum að kynin eru ólík .
En ég held að það sé karl og kerling í okkur öllum , mismikið þó .
Ég held líka að listamenn hafi oft meiri tengsl við karlinn og konuna í sjálfum sér en annað fólk .
Halldór Laxness gat skrifað um Sölku Völku , stúlkuna sem er á gelgjuskeiði , vegna þess að hann hafði aðgang að báðum kynjum í gegnum sína skynjun á lífið .
Í sambúð okkar Leifs vissum við eiginlega ekki hvort okkar var karl og hvort var kerling .
Kannski gekk það svona vel þess vegna .
Leifur var heima að semja , elda og baka .
Ég kom heim og las Morgunblaðið og skammaðist yfir því að það væri alltaf spagettí í matinn .
" Vissi ekkert um góðærið Þú valdir þér leikstjórastarfið sem lífsstarf .
Hefurðu aldrei hugsað um atvinnuöryggið ? " Það er eiginlega orðið um seinan .
Ég er búin að dröslast í þessu í þrjátíu og fimm ár og öryggið hefur verið lítið sem ekkert .
Listamenn eru svo mikil börn , allavega ég .
Stundum langar mig til að vera skynsöm en ég er ekki skynsöm .
Ég þakkaði mínum sæla í vor þegar mér var sagt upp að ég kann að taka atvinnumissi og get lifað með honum , meðan svo margir missa alveg fótanna þegar þeir lenda í þeirri stöðu .
Ég lifi í þeirri trú og því trausti að þegar einar dyr lokast þá opnist einhverjar aðrar .
Af hverju ætti það ekki að gerast núna eins og öll þessi þrjátíu og fimm ár ? " Þú finnur tækifæri í kreppunni .
Hvernig finnst þér íslenskt þjóðfélag vera á krepputímum ? " Ég er svo utan við mig að ég vissi ekkert um þetta góðæri .
Mér finnst skelfilegt að þetta þjóðfélag skuli hafa verið svona gjörspillt .
Alla ævi hef ég viljað sjá það góða í fólki og ég er svo barnslega einföld að halda að allir vilji vel .
Líf sem snýst um að eignast sífellt meira er ömurlegt .
Ekki vildi ég eiga tvö hús , búgarð , sumarbústað , skíðaskála og þyrlu .
Þá myndi maður ekki gera neitt annað en að snúast í kringum þær eignir .
Það myndi ræna mig allri hugarró .
Það sem skiptir mig mestu máli í lífinu er að vera glöð og finnast gaman og geta látið gott af mér leiða .
" Á hvað trúirðu ? " Ætli ég trúi ekki á Guð .
En ég trúi því að Guð birtist fólki á mismunandi hátt og ég heyri í mínum Guð í tónlist Bachs , Mozarts og Beethovens .
Og mér finnst að list sem er ekki mannbætandi sé einskis verð .
Þetta er mín lífsskoðun .
" 