Ef boðskapurinn um spýtustrákinn Gosa yrði að áhrínsorðum í tilviki Jóns Ásgeirs Jóhannessonar , að nef hans lengdist í hvert sinn sem hann segði ósatt , þá ætti nefið á hinum fallna útrásarvíkingi fullt erindi í Heimsmetabók Guinness .
Af ókunnum ástæðum birti morgunútvarp Rásar 2 drottningarviðtal við Jón Ásgeir nú á fimmtudagsmorgun , þar sem svo mikið er víst , að sannleikurinn var ekki leiðarljós þessa viðmælanda RÚV .
Ekkert nýtt kom fram í þessu viðtali Sveins Helgasonar við Jón Ásgeir .
Stytta hefði mátt viðtalið í þessar upphrópanir : Ó ! Ó ! Æ ! Æ ! Aumingja ég ! Allir eru vondir við mig ! Sveinn spurði hvort eignalistinn sem hann skilaði til dómara í Bretlandi , sem sýndi eignir upp á rúmlega 200 milljónir króna , gæti talist trúverðugur .
Maðurinn sem bar í eiðsvörnum vitnisburði fyrir sama dómara að hann hefði undanfarin ár eytt á milli 55 og 66 milljónum króna á mánuði í persónulega neyslu svaraði bara að hann hefði lagt allt undir og svo hefði farið sem fór .
Þetta var nota bene sama morgun og Viðskiptablaðið birti úttekt um hverjir væru helstu auðmenn Íslands í dag og byggðu blaðamennirnir úttekt sína á auðlegðarsköttum í álagningarskrá skattsins .
Þar skipar umræddur Jón Ásgeir fjórða sæti listans og er áætlað að hann eigi 653 milljónir króna í eignum á Íslandi , umfram skuldir .
Hvernig stemma þessar upplýsingar við eiðsvarinn vitnisburð Jóns Ásgeirs ? Svo skautað sé hratt yfir neflengingarorðræðu Jóns Ásgeirs , áður en ég kem að því sem ég tel vera eina lykilatriðið í viðtalinu , þá sagðist hann ekki tjá sig um málefni Gaums ! Hann sagði að Hagar kæmu sér ekki við ! Hann sagði að hann stjórnaði engu hjá 365 miðlum ! Hann sagðist ekki hafa haft Lárus Welding í vasanum og hann hefði ekki stjórnað Glitni ! Fyndið ? ! Hvað finnst ykur , lesendur góðir ? Sveinn spurði : " Jón Ásgeir .
Svo ég spyrji bara hreint út .
Áttu peninga í skattaskjólum , Jómfrúaeyjum , Tortola eða skúffufyrirtækjum sem eru falin einhvers staðar ? " Og maðurinn sem átti eitt sinn lystisnekkjuna Thee Viking sem skráð var á Tortola og sagði Agli Helgasyni í Silfrinu haustið 2008 að hann hefði aldrei heyrt minnst á eyjuna Tortola svaraði : " Nei .
Ég myndi geta gefið skattayfirvöldum umboð til að leita alls staðar í heiminum að fjármunum í mínu nafni .
" " Í MÍNU NAFNI " tel ég að sé lykilatriði og rifja upp það sem ég fjallaði um í pistli fyrir viku , bókina Den of Thieves ( Þjófabælið ) .
Dennis Levine , einn úr fjórmenningaglæpaklíkunni á Wall Street sem bókin fjallaði um , sá nú auðveldlega við þessu " Í mínu nafni " .
Hann flaug einfaldlega til Bahamaeyja , stofnaði þar í svissneskum banka reikning í nafni Mr. Diamond ( Herra Demantur ) og selflutti reiðufé á milli , því aldrei mátti vera hægt að rekja slóð peninganna til hans .
Hann flutti svo gríðarlega fjármuni reglulega til baka til New York , sem hann flutti í 100 dollara seðlum frá eyjunum .
Og hvað gerði hann við hið illa fengna fé ? Jú , hann keypti sér toppíbúð á Manhattan ; hann keypti sér lúxusbíla og hann barst mikið á .
En hann misreiknaði sig á því hver var rannsóknargeta og viljinn til eftirfylgni hjá bandaríska verðbréfaeftirlitinu og bandaríska saksóknaranum .
Það var til mynd af Mr. Diamond í Bank Leu og það var einfaldlega hægt að fá starfsmenn bankans til þess að bera saman myndina sem til var í bankanum við myndir af Dennis Levine og staðfesta að um einn og sama manninn væri að ræða .
Það skyldi þó ekki vera að það hafi ekki bara verið bruðl , íburður , sólundun , snobb og sýndarmennska sem þeir Jóhannesson og Levine áttu sameiginlegt , heldur einnig aðferðin til þess að fela slóð peninganna ? Spyr sú sem ekki veit .
En hitt veit ég , að ég held að skattayfirvöld og rannsakendur hér á landi ættu að taka Jón Ásgeir á orðinu , þiggja tilboð hans um umboð og vaða inn í skattaskjólin , hvar sem er í heiminum , vopnuð ljósmyndum af kappanum og kanna hvort þessi hluti frásagnar hans af eigin fjármálum átti við álíka mikil rök að styðjast og restin af viðtalinu rýra .
