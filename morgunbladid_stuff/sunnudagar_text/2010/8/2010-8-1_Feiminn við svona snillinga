Ég verð að játa með nokkurri skömm að ég hef verið óskaplega latur við að lesa bækur undanfarið og er með bókamiða í frekar mörgum skruddum .
Ég eyði óþarflega miklum tíma í að lesa þvaður á veraldarvefnum í stað þess að fletta fagurbókmenntum .
Meðan konan kláraði hverja bókina á fætur annarri í sumarfríinu staulaðist ég í gegnum Ofvitann og komst bara í gegnum hálfa bók , kláraði loks í vikunni .
Kannski var ég lengi með hana vegna þess að ofvitinn lætur mér stundum líða eins og dálitlum örvita , maður verður feiminn við svona snillinga .
Samt þykir mér hann afskaplega skemmtilegur og yndislega ófyrirleitinn .
Ýmislegt sem Þórbergur skrifaði um millilandafrumvarpið er eflaust hægt að heimfæra á viss deilumál vorra tíma .
Það eru ekki nema tvö ár síðan ég las Bréf til Láru , ég er eitthvað svo seinþroska .
Ég held að Þórbergur hefði verið miskunnarlaus bloggari .
Nýlega las ég bókina Bad Science eftir breska lækninn Ben Goldacre .
Goldacre skrifar pistla í Guardian þar sem hann tætir í sig allskonar húmbúkk og skottulækningar .
Í þessari bók fjallar hann meðal annars um smáskammtafræði , vafasama næringarráðgjöf , lyfleysuáhrif , lyf og lyfjafyrirtæki , vísindaumfjallanir fjölmiðla , bólusetningahræðslu , tölfræði og ýmislegt fleira .
Bók sem allir ættu að lesa , sérstaklega fjölmiðlafólk .
Það er stundum ótrúlegt að fylgjast með því hvað hindurvitni fá gagnrýnislausa umfjöllun hér á landi .
Bókin Bad Science fær fólk vonandi til að líta þessi mál öðrum augum .
Fyrir nokkru las ég smásagnasafnið Milli trjánna eftir Gyrði Elíasson .
Ég kann vel við smásöguformið , bókamiðarnir valda ekki jafn miklu samviskubiti , það er allt í lagi að taka sér hlé frá lestri .
Margar sögurnar í bókinni eru afskaplega góðar og Gyrðir nær reglulega að koma lesandanum í opna skjöldu , jafnvel í dálítið uppnám .
Ég prófaði að lesa nokkrar sögur upphátt fyrir dætur mínar og var alltaf frekar stressaður við lesturinn , vissi ekki hverju Gyrðir myndi taka upp á og var hræddur um að í næstu málsgrein kæmi eitthvað sem ég þyrfti að ritskoða fyrir svefninn .
Þetta slapp samt , ég hitti á sögur sem enduðu þokkalega og stelpurnar vildu heyra meira .
Betri ummæli getur bók varla fengið .
Ein bók sem ég glugga reglulega í þessa dagana er á stafrænu formi og fjallar um forritun fyrir Android-snjallsíma .
Professional Android 2 Application Development vekur eflaust ekki áhuga margra sem þetta lesa en umfjöllunarefnið heillar mig þar sem ég eignaðist nýlega snjallsíma .
Þessi bók ku vera sú besta um efnið .
Ég er búinn að læra að skrifa " halló heimur " , þannig dýfa forritarar tánni í laugina þegar þeir kynnast nýju umhverfi .
Það styttist í að ég skrifi nothæf forrit fyrir Android-síma .
