Það var undarleg tilfinning að ganga inn að Seljavallalaug í liðinni viku .
Stórskorið landslagið varð enn mikilúðlegra í svartri öskunni og grárri þokunni sem grúfði yfir .
Minnugir orða Eyfellingsins Páls Andréssonar , sem sagði dalinn nú eins og " dauðs manns gröf " , hvarflaði ekki að ferðalöngunum , að hægt væri að baða sig við þessar aðstæður , svo sundfötin voru skilin eftir í bílunum .
En þegar komið var að sundlauginni , voru þrír að lauga sig og ekki bar á öðru en að það yljaði þeim á sál og líkama .
Greinilegt er að hreinsunarstarfið hefur skilað nokkrum árangri , þó að öskutunga teygði sig ofan í tært vatnið .
Seljavallalaugin er friðuð útisundlaug , sem stendur fremst í Laugárgili .
Hún er í eigu Ungmennafélagsins Eyfellings og var byggð árið 1923 að frumkvæði Björns J. Andréssonar , eins og fram kemur á skilti á laugarhúsinu .
Þó að bannárin séu liðin , þá er strangt áfengisbann í lauginni .
Þar stendur ennfremur : " Laugin er elsta uppistandandi sundlaug landsins og sú fyrsta þar sem kennt var skyldunám í sundi .
25 m löng og var um árabil lengsta sundlaug landsins .
" Ótrúlegt er til þess að hugsa að Laugárgilið sé alla jafna gróðursæll staður , hlýlegur og fagur á sumrin , þegar farið er troðninginn í öskunni meðfram hlíðinni og horft yfir þennan svarta dal .
En þó má sjá gróður á stangli teygja sig upp úr öskunni .
Og fólk er farið að baða sig .
pebl@mbl.is 