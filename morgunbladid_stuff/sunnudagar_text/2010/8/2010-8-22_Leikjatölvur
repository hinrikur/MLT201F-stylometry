Löngu áður en leikjatölvurnar sem við þekkjum í dag komu á markað , höfðu gömlu góðu spilasalsleikirnir étið upp frítíma ungmenna og fullorðinna áhugamanna .
Leikir eins og Pac-Man , Space Invaders og Asteroids réðu lögum og lofum og voru meðal fyrstu leikjanna sem gerðir voru fyrir nýja kynslóð leikjatölva sem lítið fór fyrir og hægt var að tengja í sjónvarpið heima .
Fyrsta leikjatölvan af þeirri gerð hét Magnavox Odyssey og var smíðuð af Ralph nokkrum Baer árið 1972 .
Á árunum sem á eftir komu voru nokkrar leikjavélar settar á markað en úrval leikjanna var afar takmarkað og tölvurnar náðu ekki almennri útbreiðslu fyrr en 1980 þegar fyrirtækið Atari setti á markað heimaútgáfu af Space Invaders .
Það var síðan árið 1985 sem Nintendo kynnti Nintendo Entertainment System til sögunnar í Bandaríkjunum og þá varð ekki aftur snúið .
Með fyrstu vélunum fylgdu leikirnir Super Mario Brothers , sem sjálfir áttu uppruna sinn að rekja til stóru leikjakassanna , og Duck Hunt .
Til að spila síðarnefnda leikinn þurfti sérstaka byssu sem einnig var nýlunda og fékkst í appelsínugulum lit hér heima .
Helsti keppinautur Nintendo til langs tíma var fyrirtækið Sega sem árið 1990 setti á markað leikjatölvuna Mega Drive og skaut þar með Nintendo ref fyrir rass en Mega Drive-leikirnir komu á geisladiskum sem gerðu framleiðendum kleift að gera leikina stærri og flottari .
Hvorugt fyrirtækið var þó fyrst til að setja á markað svokallaðar fimmtu kynslóðar leikjatölvur , en með útgáfu þeirra voru tekin risastór skref í átt að betri grafík , myndgæðum og litum .
Vinsælustu tölvur þessarar kynslóðar voru Saturn sem kom frá Sega , Nintendo 64 og PlayStation sem kom Sony á kortið á leikjatölvumarkaðnum .
Nýju tölvurnar buðu upp á áður óþekkta möguleika og grafíkin hafði aldrei verið betri .
Nintendo þrjóskaðist þó við að gefa leikina út á geisladiskum og sögðu þá vera alltof viðkvæma fyrir rispum og hnjaski .
Þetta breyttist þegar næsta kynslóð leikjatölva kom út í kringum 2000 , þá setti Nintendo GameCube á markaðinn og leikirnir komu á 8 sm geisladiskum .
Nokkru fyrr hafði síðasta tölva Sega , Dreamcast , komið á markað , Sony gaf út PlayStation 2 og Microsoft-risinn var mættur til leiks með Xbox .
Himinn og haf skilja þær leikjatölvur að sem fyrst komu á markað og þær tölvur sem nú fást úti í búð .
Áður en leikjavélarnar náðu almennri útbreiðslu var vinsælasti leikurinn Pong , en þar voru tvö strik sitt hvorum megin á skjánum færð upp og niður til að skoppa á milli bolta sem var aðeins hvítur díll .
Í nýjustu afurð Nintendo , Wii , er hægt að spila golf á Spáni og láta tölvuna ná í veðurupplýsingar fyrir golfvöllinn á netið þannig að aðstæður verði sem raunverulegastar .
Og með nýjasta skynjarabúnaðinum er eins gott að hafa sveifluna á hreinu .
holmfridur@mbl.is 