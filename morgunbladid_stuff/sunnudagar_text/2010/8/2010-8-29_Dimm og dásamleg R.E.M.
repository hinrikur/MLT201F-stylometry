Þessi plata R.E.M. , sem kom út 1985 og er þeirra þriðja , hefur ávallt verið uppáhaldsplatan mín með þessari stórmerku gæðasveit .
Ég er R.E.M.-aðdáandi og hef meira að segja myndast við að kaupa plötur þeirra á vínylnum góða ( mmmm ...
) .
Alltént , platan var endurútgefin fyrir stuttu og meðfylgjandi var diskur með heilum fjórtán aukalögum , prufuupptökur af lögum plötunnar sem gerðar voru í heimabæ sveitarinnar , Athens , Georgíu .
Sveitin fór síðan út til London og tók plötuna upp í miklu þunglyndi og áfengissulli .
Innan um prufuupptökurnar er t.d. " Bandwagon " , sem endaði á uppsóps- og b-hliðaplötunni Dead Letter Office , " Throw Those Trolls Away " ( sem síðar varð að laginu " When I Was Young , sem síðar varð að laginu " I Believe " ) og " Hyena " sem átti eftir að enda á plötunni Life ' s Rich Pageant , líkt og " I Believe " , ári síðar .
Fables ...
er mögnuð plata , frá fyrsta lagi til hins síðasta og það er einhver drungaleg ára yfir henni og angurværð sem dregur mann að henni .
Platan byrjar með hinu skuggalega " Feeling Gravity ' s Pull " , hægstreymt og þunglamalegt lag sem ber með sér strengi og ískrandi og afstrakt gítarspil frá Peter Buck .
Dreymin , næstum fálát rödd Stipe hangir síðan yfir .
Tilkomumikið upphaf .
Næstu lög eru svo hið kassagítarlegna " Map and Legends " , snilldarlegt í einfaldleika sínum og strax á eftir hið meistaralega " Driver 8 " .
Þeirri hlið er lokað með " Old Man Kensey " , þungbúinni smíð um kynlegan kvist í suðurríkjunum , en það svæði myndar nokkurs konar hryggjarstykki plötunnar textalega séð .
Hlið 2 ( já , vínyll manstu ) hefst svo á miklum stílbrjót , lagi sem ég hef aldrei þolað , " Can ' t Get There from Here " .
Flippað og fjörugt og er bara engan veginn að ganga upp .
En eftir það er ekki feilnóta slegin og platan rís hæst með hinu ótrúlega " Good Advices " sem borar sig miskunnarlaust í hjartað .
Svo fallegt , Brokeback Mountain í lagalíki , eins og platan í heild sinni reyndar er .
arnart@mbl.is 