Það sem þú gerðir , þú bauðst rosamörg um , svo fylltirðu upp með starfsmönnum , skilurðu ? Þú keyptir allt miðað við ákveðinn fjölda , svo býðurðu öllum og þú veist að svona líkleg nýting er ákveðin prósenta og svo ertu búinn að , svo býðurðu ákveðnum lykilstarfmönnum þú vilt að starfsmenn séu að mingla við kúnnana , er , til þess að tryggja , mynda tengsl við þá , það er þá hugsunin , og menn kynnist inn í bankann , það er hugsunin , og síðan þegar eru einhver laus sæti þá bara fylltirðu með fleiri starfsmönnum .
" ( Úr rannsóknarskýrslu ) Það er alkunna að þjóðir koma sér upp aðli , jafnvel mörgum gerðum í einu .
Við Íslendingar erum þar engin undantekning ; við höfum , eftir því sem tímarnir hafa liðið og samfélagið tekið breytingum , fundið okkur ýmsar gerðir aðals .
Síðasta tegundin var sú versta , fjármálaaðallinn , sem nú hefur vonandi kvatt .
Það er eitt einkenni aðalsfólks víða um heim að það tileinkar sér málfar sem verður nokkurs konar merkimiði þess ; alþýðan mátti síðan mæla á óæðri tungu .
Það vildi og fylgja aðlinum að þróa með sér ákveðna fyrirlitningu á þeim sem undir hann þjónaði , siðum þeirra , hugmyndum og ekki síst tungutaki þeirra .
Það má hafa í huga að franska byltingin gekk ekki eingöngu út á það að velta úreltu kerfi aðalsins úr sessi , tungumáli hans var og úthýst sem valdatæki ónýtrar stéttar .
Ég hef verið að glugga í rannsóknarskýrsluna margumtöluðu , sorglegasta rit íslenskt frá öndverðu og ætti að vera skyldulesning allra Íslendinga .
Þar er lýst hnignun þjóðar , sem lendir á villigötum , og loks falli hennar .
Einn höfunda skýrslunnar lét þess getið að ýmislegt , sem þar kæmi fram , væri svo hryggilegt að það megnaði að kalla fram tár .
Það voru orð að sönnu .
Það sem vakti meðal annars athygli mína , og margra félaga minna raunar , var tungutak hins íslenska fjármálaaðals og margra áhangenda hans sem birtist í skýrslutökunni .
Það sem við blasir er átakanleg orðfæð auk þess sem myndun setninga og málsgreina er sem hjá litlum börnum sem eru að byrja að tala .
Slettur margar og óþarfar eru og áberandi auk undarlegara hugtaka sem fáir skilja en virðast hafa verið notuð einmitt vegna þess .
Þetta fólk er ekki heimskt , hefur margt háskólanám að baki og langa reynslu af samskiptum við annað fólk .
Hvað veldur því þá að málfar þess stendur á þeim brauðfótum sem raun ber vitni ? Flestir kannast við það úr æsku sinni að hafa unnið sér eitthvað til óhelgi og þurft að standa fyrir máli sínu gegnt brúnasíðum föður og harmi lostinni móður .
Þá gat okkur skrikað tungufóturinn meðan við vorum að semja haldgóðar sögur ( ekki alltaf trúlegar ) til að bjarga skinninu .
Ekki er ólíklegt að svo hafi nú farið hjá þeim sem nú þurftu að gera þjóð sinni reikningsskil .
Varla hefur þeim öllum liðið vel frekar en börnunum .
Svo má líka velta því fyrir sér hvort þetta fólk hefur haft nokkurn áhuga á tungumáli þjóðar sinnar .
Það hafði í raun sagt skilið við hana og örlög hennar , lifði öðru lífi , þáði önnur laun , barst svo á að engin dæmi eru slíks á Íslandi .
Heimsfrægur hroki þess og rembingur auk lífsstíls , sem minnir mest á hegðan ólæsra kókaínbaróna í Suður-Ameríku , átti lítið skylt við lífsbaráttu alþýðunnar á Fróni .
Íslensk tunga , fegurð hennar og viðgangur , hefur áreiðanlega ekki verið meðal helstu áhugamála hinnar tignu stéttar .
Ekki efa ég að brátt mun enn rísa nýr aðall á Íslandi .
Þá ríður á að hann sé vandanum vaxinn , geti t.d. orðið til fyrirmyndar öðru fólki , ekki síst því sem er að vaxa úr grasi .
Fjármálaaðall okkar var það ekki .
Öllu heldur víti til að varast .
Það er deginum ljósara að hinn nýfallni aðall þarf nú að meta líf sitt og lífsskoðanir að nýju , verða nýtt og betra fólk , hluti af samfélagi fólksins , ekki yfir neinn hafinn .
Hann þarf sem sé að endurfæðast fyrst fyrri fæðingin tókst svo hrapallega .
Og hann þarf að læra móðurmálið ! 