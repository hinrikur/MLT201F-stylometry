Flest eigum við minningar tengdar fyrsta skóladeginum .
Sjálf gleymi ég aldrei hvernig blóðið fraus mér í æðum þegar mamma játaði skömmustuleg haustið 1975 að hafa gleymt að skrá mig í sex ára bekk .
Andartak hélt ég að ég fengi ekki að fara í skóla – ég sem var læs og allt – en óttinn reyndist ástæðulaus .
Mér var tekið opnum örmum þegar skólabjöllunni var hringt í Álftamýrarskóla nokkrum dögum síðar .
Í skrifræði nútímans er líklega lítil hætta á að margir sex ára krakkar upplifi slíkt en sennilega eiga þeir sameiginlegt að vera spenntir og kannski með smáhnút í maganum .
Alveg eins og þeir sem hér deila fyrstu skólaminningunum með lesendum SunnudagsMoggans .
Bergþóra Njála Guðmundsdóttir ben@mbl.is Flest eigum við minningar tengdar fyrsta skóladeginum .
Sjálf gleymi ég aldrei hvernig blóðið fraus mér í æðum þegar mamma játaði skömmustuleg haustið 1975 að hafa gleymt að skrá mig í sex ára bekk .
Andartak hélt ég að ég fengi ekki að fara í skóla – ég sem var læs og allt – en óttinn reyndist ástæðulaus .
Mér var tekið opnum örmum þegar skólabjöllunni var hringt í Álftamýrarskóla nokkrum dögum síðar .
Í skrifræði nútímans er líklega lítil hætta á að margir sex ára krakkar upplifi slíkt en sennilega eiga þeir sameiginlegt að vera spenntir og kannski með smáhnút í maganum .
Alveg eins og þeir sem hér deila fyrstu skólaminningunum með lesendum SunnudagsMoggans .
Bergþóra Njála Guðmundsdóttir ben@mbl.is Loksins með í veröld unga fólksins Í september árið 1970 lá leið Kristínar Helgu Gunnarsdóttur rithöfundar í Barnaskóla Garðahrepps þar sem " hinn ljúfi maður Vilbergur Júlíusson réð ríkjum , " eins og hún lýsir því .
" Þegar ég fálma eftir þessari minningu lengst inn í rykug minnishólfin þá rifjast upp hve búnaðurinn var mikilvægur .
Hann var sverð og skjöldur , efldi sjálfstraustið til muna og gerir líkast til enn , " en búnaðurinn samanstóð m.a. af splunkunýjum , rauðköflóttum stretsbuxum með hælteygju og regnkápu í stíl .
" Krafturinn bjó í köflóttu , svo var það fullorðinsklipping og hið mikla stöðutákn : skólataskan , " segir Kristín sem man í smáatriðum hvernig taskan var .
" Hún var rauð úr leðri og lokaðist með tveimur sylgjum .
Á töskuna var stimpluð mynd af vatnsgreiddum börnum að leik .
Taskan var minn aðgangsmiði að veröld ungs fólks með hlutverk og ég man hve ég blés út og fann til mín þegar ég hafði axlað töskuna fínu .
" Þótt Kristín muni lítið hvað var í töskunni man hún vel eftir nestinu .
" Það var fransbrauð með mysingi og glerflaska undan tómatsósu geymdi kakómalt með örlitlum keim af Libby ´ s. Svo var hnútur í maga yfir því að hitta nýja krakka .
" Tröllvaxin samskiptaverkefni Fram að þessu hafði litla veröldin í Silfurtúninu náð niður að Hafnarfjarðarvegi og upp að Hestamóanum .
" Margrét Thorlacius kennari tók á móti okkur .
Hún fór í dýrlingatölu strax á fyrsta degi , eins og oft er með kennara sex ára barna .
Af henni stafaði kyrrðarljómi og fegurð sem fylgir góðmennsku og barngæsku .
Lestur var stóra verkefnið og þegar fyrsta prófið í þeirri grein var afstaðið og foreldrarnir yfirheyrðu mig um frammistöðuna gat ég ekki munað hvort ég hafði fengið 8,2 eða 2,8 , enda var það lítilfjörlegt smáatriði miðað við öll hin tröllvöxnu samskiptaverkefni sem glíma þurfti við í Barnaskóla Garðahrepps .
Hjá hverjum átti að sitja ? Við hvern átti að leika í frímínútum ? Hverjir voru hrekkjusvín ? Spurningar sem eru sennilega jafngildar í dag og fyrir fjörutíu árum , hvort sem maður er að byrja í sex ára bekk eða bara í nýrri vinnu .
" Hún segist virkilega hafa hlakkað til þess að byrja í skólanum .
" Maður var að stíga þarna inn í nýtt hlutverk .
Fram að því hafði maður bara verið litla stelpan hennar mömmu , ótrúlega ómerkileg manneskja miðað við allt eldra liðið í kring um mann , stóru systur og fleiri .
" Og þær voru margar furðurnar sem mættu ungri manneskju í nýrri veröld .
" Ég man eftir því að þegar ég fékk berklaplástra gekk ég um eins og ég væri í jarðarför því maður mátti ekki svitna með plástrana .
Þegar ég kom heim spurði mamma hvað í ósköpunum hefði komið fyrir mig af því að ég , sem var vön að valhoppa allt sem ég fór , labbaði þarna löturhægt niður götuna .
" Og það stóð ekki á svari : " Ég má ekki reyna á mig af því að ég er með berkla .
" Alltaf spenntur á morgnana Aðdragandinn að fyrsta skóladeginum er Guðjóni Davíð Karlssyni leikara minnisstæðari en dagurinn sjálfur .
" Við fjölskyldan fórum til Svíþjóðar um sumarið og þar var keypt skólataska og skólaföt .
Þetta var grá Adidas-taska sem var geðveikt flott , gráar buxur og gráir skór .
Árið 1986 var dálítið grátt eins og menn muna .
" Gói , eins og hann er gjarnan kallaður , var ákaflega spenntur eins og vera ber fyrir fyrsta skóladeginum .
" Samt voru tilfinningarnar svolítið blendnar .
Ég hafði verið á Grænuborg þar sem alltaf var svakalega gaman , þannig að maður var svolítið stressaður og með smá hnút í maganum .
Austurbæjarskóli er stór skóli þannig að það var dálítið yfirþyrmandi að ganga inn í portið .
En svo tók á móti mér æðislegur kennari , Guðrún Halldórsdóttir sem kenndi mér alveg þar til í sjötta bekk og það var mikil sorg að þurfa að yfirgefa hana .
En ég var heppinn því kennarinn sem tók við er algjör snillingur , Héðinn Pétursson , sem var umsjónarkennari minn út skólagönguna svo ég var mjög heppinn með kennara .
" Hinn nýbakaði námsmaður naut skólagöngunnar út í ystu æsar fyrstu árin .
" Mér fannst rosalega gaman að vakna alla morgna og var alltaf spenntur .
Það skipti miklu máli að ég var alltaf í mjög góðum bekk og átti góða félaga .
Vissulega var skólinn og leikvöllurinn stór en ég minnist þess ekki að hafa fallist hendur eða eitthvað svoleiðis vegna þess .
Ég man bara eftir spennunni .
" Réttu græjurnar mikilvægar Og menn voru alveg með það á hreinu hvað skipti máli í skólanum , ef marka má Góa .
" Ég man eftir því að mig langaði ótrúlega mikið í skólatösku sem var með svona járngrind utan um og var þeim eiginleikum gædd að það var hægt að festa leikfimistöskuna undir hana með einhverjum smellum .
Þetta þótti mér gríðarlega flott og mig langaði í svona tösku lengi .
Síðar eignaðist ég svona skólatösku og það var mikil gleðistund á Þórsgötunni þegar ég fékk hana í hendur .
Það skipti miklu að vera með réttu græjurnar , þótt maður væri bara sex ára .
" Skólagleði Góa hélst nokkuð óbreytt því yfirleitt hlakkaði hann til þess að skólinn byrjaði á haustin .
" Þó var ákveðið tímabil sem var svolítið erfitt , þegar ég lenti í einelti .
Þar voru eldri gaurar að gera sig gildandi gagnvart mér sem var ekkert voðalega huggulegt .
Þá örlaði á kvíðahnút á haustin en það bjargaði alveg málunum að ég átti alltaf mjög góða félaga og vini í bekknum .
" Með sterkar skoðanir á skólanum Ég man ekki eftir fyrsta skóladeginum en þó því að eftir að ég var nýbyrjuð þótti mér ofboðslega merkilegt að vera komin inn í þennan helgidóm , " segir Margrét Örnólfsdóttir tónlistarkona um fyrstu grunnskólaminningarnar sínar .
Hún hóf skólagönguna í Ísaksskóla fimm ára gömul .
" Ég man líka eftir fyrstu skólatöskunni minni sem var rauð , klassísk leðurtaska , þunn og gamaldags .
Ég var orðin læs þegar ég byrjaði en þurfti að lesa Litlu gulu hænuna eins og allir aðrir .
Það var bókmenntaverk sem maður hafði vitað af lengi og mér fannst mikil upplifun að fara í gegnum það .
" Margréti fannst gaman í skólanum að eigin sögn .
" Ég var hins vegar rosalega meðvituð og hrædd um að gera eitthvað rangt .
Til dæmis man ég eftir einu skipti þegar ég var að klæða mig úr í fatahenginu .
Ég var í svona skotapilsi og áður en ég vissi af var ég búin að taka af mér pilsið og hengja það upp á snagann .
Þegar ég áttaði mig á því held ég að ég hafi misst úr hjartaslag .
En það var enginn sem tók eftir þessu og ég var mjög fegin þegar ég uppgötvaði það .
" Fleiri atvik hafa tekið sér sess í minningunni hjá Margréti .
" Ég var leikarabarn og var því stundum fengin til að taka þátt í leiksýningum .
Þegar ég var 7 ára var ég að leika í Þjóðleikhúsinu og hárið á mér hafði verið litað kolsvart fyrir sýninguna .
Út af þessu fór ég með húfu í skólann þrjá daga í röð og neitaði að taka hana niður .
Það var ekki fyrr en einhver í bekknum hafði séð leikritið og ljóstraði upp leyndarmálinu að ég féllst á að taka af mér húfuna .
Þá var þetta auðvitað ekkert mál enda fannst öllum krökkunum mjög spennandi að hafa leikara í bekknum .
" Bentu í fatahengi strákanna Margrét segist aðspurð hafa verið svolítið feimin sem krakki .
" Ég held þó ekki að það hafi háð mér neitt .
Mér fannst skólinn sjálfur öruggt svæði innandyra en skólalóðin var aðeins meira ógnvekjandi og þar hafði maður meiri áhyggjur .
Ég man hins vegar ekki eftir að hafa lent í einhverju sem ég réð ekki við .
" Eftir að Ísaksskóla lauk flutti Margrét sig yfir í Melaskóla , þá níu ára gömul .
" Ég man mjög vel eftir fyrsta skóladeginum þar enda orðin miklu meðvitaðri um allt og alla en þegar ég var fimm ára .
Ég var nýbúin að klippa mig alveg stutt og var í brúnum gallabuxum , gallajakka og svörtum klossum .
Pabbi fór með mig í skólann og þegar hann spurði hvar fatahengið væri bentu stelpurnar og sögðu að strákarnir væru þarna hinum megin .
Þá fékk ég svipað hjartastopp eins og þegar skotapilsið átti í hlut og mig minnir að ég hafi ekki farið í brúna galladressinu í skólann aftur .
" Ekki leið á löngu þar til Margrét fékk dálítinn skólaleiða .
" Mér fannst þetta ekki alveg jafn metnaðarfullt og ég átti von á , var fljót að vinna verkefni og fannst ég ekki læra alveg nóg .
Það var meðal annars ástæðan fyrir því að ég hætti í Melaskóla og fór út á Nes í 11 ára bekk þar sem ég var aðeins ánægðari .
Ég held ég hafi verið svolítið snobbuð varðandi skóla .
Mér fannst Ísaksskóli til dæmis mjög merkilegur af því að pabbi hafði verið þar og föðursystur mínar og ég ímyndaði mér að þar fengju bara útvaldir að vera .
Svo vildi ég endilega fara í Melaskóla jafnvel þótt Vesturbæjarskóli væri nær og skipti svo aftur um skóla þegar mér líkaði hann ekki , þótt ég þyrfti að taka strætó úr Vesturbænum út á Seltjarnarnes .
Ég hafði mjög sterkar skoðanir á þessu og greinilega hefur það verið látið eftir mér að stýra því svolítið hvert ég færi .
Ég á samt eiginlega bara góðar minningar úr skóla þótt ég þjáðist af skólaleiða , ég lærði bara að lifa með honum þar til ég kláraði stúdentinn .
Enda skipti félagsskapurinn mestu – ef hann var í lagi þá var ég ánægð .
" 