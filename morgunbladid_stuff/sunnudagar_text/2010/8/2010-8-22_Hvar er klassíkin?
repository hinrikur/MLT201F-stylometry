Klassík – bók sem fólk lofar og les ekki , " sagði Mark Twain og hafði töluvert til síns máls .
Það er ýmislegt furðulegt við heim bókanna og eitt það sérkennilegasta er hversu treglega gengur að fá fólk til að lesa klassískar bókmenntir – öðruvísi en að þvinga það til þess á skólabekk .
Á síðustu árum hafa , svo nokkur dæmi séu tekin , komið út í vönduðum þýðingum Dón Kíkóti eftir Cervantes , Móby Dick eftir Herman Melville og Frankenstein eftir Mary Shelley .
Þetta eru einstaklega fallegar , myndskreyttar útgáfur .
Mikill fengur fyrir alla bókmenntaunnendur .
Útgáfustjórar bókmenntaforlaganna hafa hins vegar margsagt manni að bækur eins og þessar seljist einungis í nokkur hundruð eintökum .
Það skilur maður ekki .
Ef fólk hefur unun af bóklestri af hverju vill það þá ekki umfram allt lesa Dón Kíkóta ? Og Frankenstein ætti að vera á óskalista allra ungmenna .
Samt er það ekki þannig .
Á bókaforlögum eiga menn samt ekki að gefast upp og láta þýða Ævintýri Gullivers , David Copperfield og Vanity Fair og gefa út í fallegum útgáfum .
Þessi skáldverk , sem eru með þeim bestu sem heimurinn á , munu ekki rata á metsölulista , en lesendur , þessir nokkur hundruð , munu verða ævinlega þakklátir .
Eitthvert tap mun eflaust verða á útgáfu þessara meistaraverka en útgefendur geta bætt það upp með metsölu á spennusögum og sjálfshjálparbókum .
Allir ættu þá að geta unað glaðir við sitt .
Þýðendur eru vanmetinn hópur manna .
En þeir sem hafa lesið þýðingar Ingibjargar Haraldsdóttur á Dóstójevskí , þýðingar Péturs Gunnarssonar á Flaubert og Proust , þýðingar Silju Aðalsteinsdóttur á Jane Austen og Emily Brontë og hinar fjölmörgu þýðingar Atla Magnússonar á klassískum verkum blessa þau öll í huganum .
Og Helgi Hálfdanarson varð auðvitað ævivinur manns fyrir að hafa þýtt Shakespeare .
Þeir sem lesa að jafnaði mikið lesa venjulega alls kyns bækur .
Það er hins vegar alveg sérstök tilfinning að lesa snilldarverk : bók sem skrifuð af frumlegum hugsuði og rúmar alls kyns þankagang , sem breytir lesandanum meðan á lestrinum stendur .
