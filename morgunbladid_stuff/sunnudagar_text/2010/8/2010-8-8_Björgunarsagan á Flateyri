Einar Þór Gunnlaugsson kvikmyndagerðarmaður hefur undanfarin ár unnið að gerð heimildarmyndarinnar Norð Vestur , sem verður frumsýnd í haust .
Þá eru 15 ár liðin frá því að snjóflóðið féll á Flateyri , en myndin segir björgunarsögu flóðsins .
Einar er sjálfur frá Hvilft í Önundarfirði .
Hann sleit barnsskónum á Flateyri , gekk þar í skóla og þar eru hans æskustöðvar .
Hann þurfti að hugsa sig lengi um áður en hann fór út í gerð myndarinnar , þar sem atburðirnir standa honum afar nærri .
En nú verður ekki aftur snúið .
Fyrst leitarhundarnir Einar útskrifaðist frá London Film School árið 1992 með leikstjórn sem aðalfag og fór síðan í meistaranám í City University í London þaðan sem hann útskrifaðist í listrænni stjórnun og stefnumörkun árið 2001 .
Hann var einn fimm leikstjóra Villiljóss , sem frumsýnd var árið 2001 , og hefur leikstýrt tveimur leiknum íslenskum kvikmyndum til viðbótar ; Þriðja nafninu frá árinu 2003 og Heiðinni frá 2008 .
Árið 1997 kom út eftir hann heimildarmyndin Leitarhundar , sem fjallaði um hundana sem hjálpuðu til við björgunarstörf eftir snjóflóðin í Súðavík og á Flateyri árið 1995 .
Við gerð þeirrar myndar safnaðist mikið efni sem Einar nýtir sér í þessari nýjustu mynd sinni .
Björgunarsagan sögð Blaðamaður tók hús á Einari í miðbæ Reykjavíkur til að forvitnast um gerð myndarinnar Norð Vestur og hvernig tilfinning það er að rifja þessa atburði upp .
Við setjumst við eldhúsborðið og fáum okkur kaffi .
" Myndin segir björgunarsögu vegna snjóflóðsins á Flateyri í október 1995 , " segir Einar .
" Hún flokkast sem mynd í fullri lengd og verður um 100 mínútur .
Hún segir líka að hluta til frá byggðinni á norðanverðum Vestfjörðum , það er að segja bæjarkjörnunum í kringum Ísafjörð , sem mér fannst mikilvægt til þess að við skiljum björgunaraðgerðirnar .
Það eru bæjarfélögin í kring sem eru með björgunarsveitir og það eru líka þessi fjöll sem skilja að og eru illfær á veturna .
Ég reyni að láta það koma fram , hvar staðirnir eru og hvað þeir eiga sameiginlegt og hvaða karakter þeir hafa .
Ég segi þó mest frá Flateyri , sem um leið er lýsandi fyrir bæjarkjarnana í kring , þar sem sjávarútvegur er aðalatvinnugreinin .
Alls staðar er einn skóli , ein kirkja , eitt kaupfélag , ein sjoppa og þetta er svipað að mörgu leyti .
Svo aðgreina einstakir atburðir þessi þorp og sögu þeirra , eins og snjóflóðin .
Í atvinnusögunni eru það eigendaskipti á frystihúsum og togurum og fleira , en í aðalatriðum er þetta mjög svipað .
Ég fékk mikið af myndum frá heimamönnum , bæði á Flateyri og nágrannabyggðum , sem ég nýti í myndinni .
Einnig hefur vinur minn sem er gamall Flateyringur , Halldór Bragason , lagt mikla vinnu í að gera þrívíddarmyndir af Flateyri í réttum hlutföllum , sem gefa góða mynd af öllum aðstæðum og atburðarásinni .
" Í kjölfar flóðanna Eins og áður kom fram segir fyrri hluti myndarinnar björgunarsöguna en sá seinni fjallar um ýmis málefni sem breyttust eftir flóðin , eða árið sem þau féllu .
" Eitt af því sem breyttist var viðhorf fólks til rannsókna á snjóflóðavarnagerð og byggingu snjóflóðavarnargarða , hvernig skilgreina á áfallahjálp og hvaða virkni eða hlutverk hún hefur , " segir Einar .
" Þar skapast reynsla hjá verkfræðingum , hjúkrunarfólki og náttúrlega fjölmiðlum – og það hefur áhrif á samskipti þeirra .
Þessir stóru atburðir höfðu áhrif á alla þessa málaflokka .
Og líka á það hvernig björgunarsveitirnar skipuleggja sig og hvernig tæknin spilar inn í öll samskipti .
Allir björgunarsveitarmenn eru komnir með farsíma og miklar kröfur gerðar um það að allir séu í sambandi .
Það var ekki hægt fyrir 20 árum og jafnvel ekki 15 árum .
" Ástæður byggðaröskunar Einar segir að ýmsar ástæður séu fyrir fækkun í byggðalaginu : " Þar fléttast saman tækniþróun , almenn byggðaþróun , atvinnuþróun og tækifæri til menntunar , auk náttúruhamfaranna .
Það varð fækkun á Flateyri eftir flóðið , en það er mikilvægt að átta sig á því að fleiri þættir spila þar inn í .
Ég reyni að draga þá fram í myndinni .
" Hann segir að margir hafi dregið lærdóm af þessum atburðum .
" Það er líka til fólk sem vill ekki læra eða telur sig vita allt hvort sem er , en almennt séð upplifi ég það þannig að fagfólk og heimafólk hafi öðlast mikla reynslu og þekkingu sem það býr að .
Margt þyrfti að skrásetja , en þarna varð til gríðarleg reynsla sem mun skila sér til næstu kynslóða .
" Myndin lengi í maganum Norð Vestur hefur verið lengi í vinnslu .
Einar gerði myndina Leitarhundar árið 1996 , en hún var sýnd í Ríkissjónvarpinu árið 1997 .
Við vinnslu hennar safnaðist mikið af myndum og heimildum .
" Sú umræða kom upp að gera líka mynd um flóðið .
Á þessum tíma var svo stutt liðið frá flóðinu að það var ekkert hægt að fjalla um einstaka atburði , sem tengdust björgun og áföllum og í rauninni harmleikjum fólks og hvernig hundar komu þar við sögu .
Það þurfti að fara í kringum það .
Og þá kom fram vilji hjá þeim sem unnu að myndinni , björgunarsveitarmönnum og fleirum , til þess að segja frá .
Á þeim tíma ætlaði ég ekkert að gera þessa mynd .
En ég hugsaði þó með mér , að ef ég myndi einhvern tíma gera slíka mynd , þá væri gott að eiga þessar myndir .
Ég man ekki hvenær ákvörðunin var tekin , ætli það hafi ekki verið fimm árum seinna .
Þetta eru ekki beint örlög , heldur leyfir maður hlutunum stundum bara að þróast .
" – Hvernig hefur það verið fyrir þig persónulega að vinna þessa mynd , þar sem þú ert frá Flateyri ? " Það hafa verið kostir og gallar við það , sem ég áttaði mig á í upphafi .
Það er regla í mínu fagi sem rithöfundur að íhuga tengslin við efnið , ekkert endilega hvort þau eru góð eða slæm , heldur hvernig þeim er háttað .
Þegar ég hafði yfirvegað það , og það gerðist ekki á einu kvöldi , þá tók ég þá stefnu að gera björgunarsöguna og samantekt um áhrif flóðsins á ýmsar hliðar mannlífsins .
Það nýttist mér vel að þekkja marga sem tengdust flóðinu sterkum böndum , til dæmis skólafélaga úr barnaskóla og stráka sem ég hitti alltaf öðru hverju .
Ég heyrði því alltaf sögur og þurfti ekki mikla rannsóknarvinnu eða byggja upp traust til að fá nánari upplýsingar um það sem var viðkvæmt fyrir fólk .
" Viðtölin tóku mikla orku Þegar Einar er spurður hvort eitthvað hafi komið honum á óvart við gerð myndarinnar kemur ýmislegt upp í hugann .
Þó er það aðallega tvennt .
" Það sem kom mér mest á óvart var hve margir vildu að þetta yrði skrásett í einhverju formi og einnig hvað þetta gat tekið mikla orku .
Ég man eftir tilvikum þar sem ég fann að ég þurfti að hvíla mig vel á milli viðtala , ekki það að maður tæki þetta inn á sig , heldur var þetta bara svo dramatískt .
Ég ákvað svo í fyrravor að taka bara eitt , tvö viðtöl á viku , alveg hámark .
Svo fór ég bara í labbitúr , " Einar hlær , " það var eina vitið .
Þótt þetta væru ekki tárfellandi dramatísk viðtöl , þá var sagan á bak við þau svo mögnuð að hún snertir alla .
Það kostaði orku að hlusta og meðtaka – og svo er ég bara svo mikil kelling .
" Einar brosir .
" Það var líka erfitt að velja rödd fyrir myndina .
Það er ekki hægt að koma mörg hundruð manns fyrir í einni mynd .
Í raun var erfiðast að finna út úr því , hvernig ég ætti að velja þessa rödd .
Það er hluti af frásagnaraðferðinni að nota ekki þul , heldur fá fólk til að segja frá .
Það varð að reyna að fá flæði í frásögnina og staðsetja atburðina og svo eru kannski einn eða tveir einstaklingar sem segja frá atburðum sem fleiri hafa lent í .
Það var frekar erfitt ferli að finna lausn á því í þessu knappa formi .
Það eru fleiri þúsund manns sem tengjast þessu beint eða óbeint .
Það bjó kannski ættingi í Þýskalandi sem fylgdist með þessu á sínum tíma í gegnum fjölmiðla og það er allt annað en að upplifa þetta á Flateyri og lifa það af , en svo eiga þeir kannski sama frænda sem varð undir flóðinu .
" Jákvæðni og bjartsýni Einar segir að það hafi líka verið þung vinna að fjármagna myndina , kannski ekki erfið , en þung .
" Fjármögnun var ekki lokið að fullu fyrir hrunið og það er þung vinna sem fylgir fjármögnun heimildarmynda hérna á Íslandi .
Ég ætla ekkert að kvarta undan því , en það hefði getað verið léttara .
En framlög margra fyrirtækja og einstaklinga hafa skipt sköpum , þótt ekki sé um háar fjárhæðir að ræða .
Bara það að fá lánað hús getur skipt sköpum þegar á þarf að halda og það hefur gengið mjög vel .
Það er ekki alltaf stærðin sem skiptir máli , bara hjálp í smátíma .
Svo fengum við litla styrki , sem skiptu sköpum bara á þeim tímapunkti , þannig að margir eiga þakkir skildar fyrir að hafa hjálpað til .
" – Það er þá mikill áhugi fyrir því að myndin komi út ? " Já , ég finn fyrir miklum áhuga , en svo veit maður náttúrlega ekkert hvernig fólk tekur myndinni .
" – Hvað stendur upp úr eftir að hafa skoðað þessa atburði svona vel ? " Það tengist kannski ekki beint flóðunum , heldur stöðunni eins og hún er í dag .
Maður finnur að margir hafa dregið mikinn styrk úr þessari reynslu – styrk sem lýsir sér í bjartsýni og framtíðarhugmyndum , þó að snjóflóðið sé mörgum enn í fersku minni .
Þeir sem eru frá Flateyri eða tengjast staðnum á annan hátt , til dæmis hagsmunaböndum eða tilfinningaböndum , hafa allir áhuga á því að byggja staðinn upp aftur og eru að átta sig á því að fimmtán ár eru ekkert langur tími .
Þetta er í raun stuttur tími , Og þess vegna kemur mest á óvart hvað viðhorfin til framtíðarinnar eru jákvæð .
Ekki það að ég hafi haldið að viðhorfin yrðu neikvæð , en ég finn að þessi jákvæðni á sér djúpar rætur .
Fólk veltir fyrir sér tækifærum til að bæta atvinnuástandið , auðga mannlífið , fá fólk til að flytja til staðarins , halda uppi skólastarfi , og umfram allt halda staðnum í byggð og viðhalda reisn hans .
Einn viðmælandi lýsti þessu þannig að þegar tíu ár hefðu verið liðin frá snjóflóðinu á Flateyri þá hefði Flateyri verið eins og boxari sem fengið hefði þungt högg og væri kominn á hnén , en færi ekki alveg niður .
Og núna er hann staðinn upp .
" – Hvers vegna tókstu viðtal við Vigdísi Finnbogadóttur fyrir myndina ? " Vegna þess að allir eru sammála um að hún hafi reynst heimafólki mjög vel .
Hún kom ekki bara inn í þetta sem forseti , þáverandi forseti , heldur líka sem sameiningartákn .
Og hún náði til fólksins .
Það var ekki hægt annað en að tala við hana og hún veitti góðfúslega leyfi fyrir því .
" Tækifæri í hruninu Einar Þór Gunnlaugsson vinnur nú að leikriti og bíómynd er í biðstöðu , en vegna samdráttarins segist hann ekki hafa ákveðið hvort hann fer af stað með verkefni erlendis eða hér heima .
" Ég fékk styrk úr leikritunarsjóði Þjóleikhússins , Prologos , og er að skrifa leikrit og er langt kominn með það , " segir hann .
– Hefurðu komið nálægt starfi leikhúsa áður ? " Nei , ekki nema bara á unglingsárunum .
Svo lék ég í tónlistarmyndböndum og stuttmyndum þegar ég bjó í London til að skrapa saman fyrir leigunni þegar ég var í námi .
Ég var líka statisti í Þjóðleikhúsinu meðfram skóla .
En ég hef skrifað kvikmyndahandrit og þó að það sé mjög ólíkt , þá eru ákveðin grunnatriði sem nýtast , eins og persónusköpun og fleira .
" Það breytti sýn Einars á lífið þegar hann fór í sjálfboðaliðastarf í Níkaragva árið 1988 .
" Þá tók ég alveg nýjar ákvarðarnir í lífinu , " segir hann .
" Ég hafði skipulagt það í þaula , eins og fólk gerir um tvítugt .
Ég var búinn að skrá mig í háskólanám í Madrid og ætlaði bara að gerast fræðimaður , læra spænsku og finna mér einhverja góða afsökun til að ferðast út um allan heim .
En þegar ég fór til Níkaragva á tímum Kontrastríðsins , skipti ég ekki bara um stefnu heldur gjörsamlega um viðhorf til lífsins .
Ég missti alla trú á háskólunum á Vesturlöndum , alla trú á heimspeki og alla trú á fjölmiðlum .
Þetta gerðist á nokkrum mánuðum .
Andrúmsloft stríðs breytti þessu öllu .
Ég fór samt í háskóla , en lagði fyrir mig kvikmyndagerð , því ég hafði misst trú á öllu öðru .
Ég vildi nýta tímann og læra og þá fannst mér þetta ágætis lending , að geta unnið við framkvæmd og í sköpun .
Ég var samt algjörlega óákveðinn um hvað ég ætlaði að gera í framtíðinni .
Ég trúði þessu varla sjálfur , því ég hélt að ég væri svo rosalega skipulagður , en svona getur lífið verið .
Þótt maður haldi að maður sé alltaf að hugsa með heilanum þá er það hjartað sem ræður för – annars væri maður með stöðugan hausverk .
Eftir þetta bjó ég erlendis , í London og á Spáni , í sautján ár og flutti ekki heim fyrr en árið 2008 .
" Hann segist þó hafa ætlað að flytja heim til Íslands fyrir tíu árum , en þá fannst honum spillingin of mikil .
Ekki væri búandi á Íslandi .
Og Einar segist sjá tækifæri í hruninu .
" Það er náttúrlega margt spennandi að gerast .
Ég hefði aldrei trúað að maður ætti eftir að upplifa svona miklar breytingar – að það yrði hlutskipti okkar kynslóðar að taka þátt í þessu .
Allt fjármálakerfið hrundi og það er mikil pólitísk krísa .
Það eru gríðarlegar breytingar og þeim fylgja tækifæri og nýir farvegir sem verða til .
" Hann segir andrúmsloftið allt annað en það var fyrir tíu árum þegar hann ætlaði að flytja heim .
" Þá upplifði ég Ísland sem mjög spillt land og að mörgu leyti mjög óhagkvæmt , stjórnsýsluna og hagsmunatengslin , alveg eins og umræðan og uppgjörið gengur út á í dag .
Það eru ekki gerðar kröfur um faglegar ráðningar og gagnsæi að ástæðulausu .
Maður upplifði það að einhver flokksbundinn einstaklingur fékk mjög mikla fyrirgreiðslu á láni á meðan einhver ungur sjómaður á Vestfjörðum fékk ekki smáyfirdrátt til að halda hjallinum sínum .
Þetta var óþolandi .
En það að upplifa að þetta hafi hrunið svona fljótt , það er náttúrlega sögulegt .
" – Og þú sérð þetta sem tækifæri ? " Já , þetta er það , þetta er langtímaverkefni .
Ég vona bara að í öllum flokkum verði öfl sem geri byltingu innan þeirra og stofnað verði nýtt lýðveldi .
Það er eiginlega það eina í stöðunni held ég , nýtt lýðveldi og ný stjórnarskrá og ekkert kjaftæði .
Flott þekkingarsamfélag sem er ofsalega hreinskiptið .
" Einar brosir og leggur áherslu á síðustu orð sín : " Burt með allt þetta spillta lið .
" 