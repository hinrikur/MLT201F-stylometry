Oft hefur verið rætt um verð á smokkum hérlendis en ríkið setur smokka í hæsta skattþrep þannig að á þeim er 25,5% virðisaukaskattur .
Samkvæmt fréttum vikunnar hefur beiðni frá Sóttvarnaráði um ókeypis smokka fyrir ungt fólk legið á borði heilbrigðisráðuneytisins frá árinu 2004 .
" Það gæti verið ein leið til að lækka smokkaverð að afnema virðisaukaskatt þó albest væri að þeir væru ókeypis .
Ég veit að í einhverjum löndum er smokkum útdeilt ókeypis á heilugæslustöðum , félagsmiðstöðum og í skólum .
Þetta höfum við sótt um en ekki enn fengið í gegn en vonandi stendur það nú til bóta .
Þangað til er mikilvægt að við hugsum um smokkinn sem hverja aðra forvörn , rétt eins og að spenna á sig öryggisbeltið , " segir Sigurlaug Hauksdóttir yfirfélagsráðgjafi á Sóttvarnasviði Landlæknisembættis .
Sigurlaug telur hátt verð vissulega geta haft sín áhrif á smokkanotkun en þó liggi margvíslegar aðrar ástæður þar að baki .
Ungur aldur fólks geti haft þau áhrif að fólk byrji að stunda kynlíf áður en það sé í raun tilbúið og óöryggi geti gert það að verkum að það noti síður smokk .
Ýmis viðhorf til smokksins hjá hverjum og einum geta gert það að verkum að smokkur sé ekki hafður við hönd .
Hér er t.d. hægt að nefna að fólk telji sig sýna vantraust á hinn aðilann við það að vilja nota smokk .
Þá geti fólk talið að hinn aðilinn sé ekki með kynsjúkdóm þar sem það sjáist ekki á honum .
Þetta sé vitaskuld rangt þar sem yfirleitt séu kynsjúkdómar einkennalausir og ekki hægt að sjá þá utan á fólki .
" Út frá umræðu um skyndikynni hvað varðar smokkanotkun held ég líka að fólk hafi kannski tileinkað sér of neikvætt viðhorf gagnvart smokknum þar sem það tengir notkun hans við lauslæti .
En við viljum einmitt að kynlíf veiti okkur gleði og ánægju og til þess að það sé mögulegt er mikilvægt að við hugum að okkar kynhegðun og séum ekki með fordóma eða yfirborðshyggju sem getur reynst mjög dýrkeypt , " segir Sigurlaug .
Í Englandi hafa stjórnvöld gripið til ýmissa ráða til að auðvelda unglingum aðgengi að smokkum svo og öðrum getnaðarvörnum .
Þannig hafa samtökin Safe , sexual health advice for everyone , til að mynda dreift til fólks undir tvítugu litlu spjaldi sem það getur sett á lyklakippuna .
Með því að sýna spjaldið fá ungmennin fría smokka en til að fá spjaldið þurfa þau að svara spurningalista á netinu eða heimsækja skólahjúkrunarfræðing til að tryggja nægilega fræðslu um kynlíf og kynheilsu .
Fyrir rúmlega 20 árum vakti auglýsingaherferð um notkun smokksins mikla athygli hér á landi enda hafði umræðan fram að því að mestu einkennst af feimni og pukri .
Í dag eru tímarnir öðruvísi og segir Sigurlaug nú talið að það hafi meiri áhrif að tala saman .
Þannig hafi leiðir félaga eins og Ástráðs reynst mjög vel en forsvarsmenn þess eru ekki mikið eldri en unglingarnir sem þeir leiðbeina .
Sama eigi við um HIV Ísland en forsvarsmenn þeirra samtaka hafa rætt við krakka í efri bekkjum grunnskóla um kynsjúkdóma og reynslu sína af því að lifa með HIV .
Þá er Sigurlaug sjálf í hópi þriggja kvenna sem beita sér fyrir því að virkja samtal foreldra og unglinga um kynlíf með sameiginlegri fræðslu foreldra og unglinga í skólum .
Alþjóðleg rannsókn á kynhegðun ungmenna Samkvæmt rannsókninni heilsa og lífskjör skólanema ( HBSC ) sem framkvæmd var veturinn 2005 til 2006 nota 15% engar getnaðarvarnir , 5% reiða sig á rofnar samfarir en 2/3 eða 66% notuðu smokk gegn þungun og kynsjúkdómum , miðað við síðasta skipti sem einstaklingurinn stundaði kynlíf .
Það voru Háskólinn á Akureyri og Lýðheilsustöð sem stóðu saman að rannsókninni af Íslands hálfu en hún er hluti af alþjóðlegri rannsókn á vegum WHO Alþjóðaheilbrigðisstofnunarinnar .
Rannsókninni var skipt í nokkra hluta eins og reykingar , einelti og kynlíf en misjafnt var hvaða aldurshópur svaraði hvaða spurningum .
Spurningar um kynhegðun voru lagðar fyrir alla nemendur í 10. bekk á Íslandi en alls svöruðu 11.800 nemendur rannsókninni í heild og var svarhlutfall 86% en niðurstöður rannsóknarinnar voru birtar árið 2008 .
Þá má geta þess að tilvik klamidíu hér á landi hafa sveiflast nokkuð milli ára , árið 2002 voru tilvikin 2.088 en í fyrra 2.203 .
Smokkur ekkert feimnismál Margir muna eftir plakötum þar sem þjóðþekktir Íslendingar minntu á mikilvægi smokksins .
Smokkurinn má ekki vera neitt feimnismál var slagorð herferðarinnar sem farin var árið 1986 .
Herferðin vakti gríðarlega athygli á sínum tíma og aflétti þeirri feimni sem lá á orðinu smokkur .
