Dalvíkingar renndu blint í sjóinn þegar þeir ákváðu að halda Fiskidaginn mikla í fyrsta skipti árið 2001 .
Sumir bjuggust við nokkur hundruð gestum , aðrir gerðu ráð fyrir því að aðallega heimamenn myndu njóta þess sem boðið yrði uppá .
Þó var ákveðið að hafa matarskammtana fleiri en færri og það kom sér vel því 5.800 manns voru á hátíðarsvæðinu ; hafnarsvæðinu á Dalvík .
Tæpur áratugur er liðinn og hátíðin hefur vaxið jafnt og þétt síðan .
Gestir voru í fyrsta skipti fleiri en 30 þúsund árið 2005 og talið er að ríflega 35 þúsund manns hafi verið á Fiskideginum mikla að þessu sinni , á laugardaginn var .
Framkvæmdastjóri hátíðarinnar frá upphafi , Júlíus Júlíusson og hans fólk , mettuðu alla með kræsingum úr hafinu og allt var ókeypis að vanda .
Um kvöldið var afmælisdagskrá í boði Samherja , sem frá upphafi hefur verið helsti bakhjarl Fiskidagsins mikla .
Um 20 þúsund komu sér þá fyrir við höfnina og þar tróðu upp m.a. Matthías Matthíasson , söngvari Papa , rokkarinn Eyþór Ingi Gunnlaugsson og Karlakór Dalvíkur undir stjórn Guðmundar Óla Gunnarssonar .
Fjöldinn tók vel undir og skemmti sér greinilega konunglega .
Kvöldinu lauk svo með stórkostlegri flugeldasýningu sem sett var upp af björgunarsveitinni á Dalvík en tveir brottfluttir Dalvíkingar buðu uppá , þeir Jón Ægir Jóhannsson sem býr og starfar í Kanada og Friðrik Már Þorsteinsson sem býr og starfar í Bretlandi .
Oft hefur mátt sjá flott fírverk á Íslandi en undirrituðan grunar að þessi toppi aðrar .
Hún var löng og kraftmikil ; fólk tók andköf hvað eftir annað .
Fiskisúpukvöldið mikla er orðið ómissandi upptaktur að stórhátíðinni sjálfri ; að þessu sinni buðu um 120 fjölskyldur upp á fiskisúpu og talið er að um 24 þúsund manns hafi verið á röltinu um bæinn .
Á laugardeginum voru framreiddir um 130 þúsund matarskammtar ; sem dæmi má nefna að bakaðar voru 16 fjögurra fermetra saltfiskpítsur , austurlensk fiskisúpa var soðin í 1200 lítra potti og rúmlega 10.000 fiskborgarar grillaðir .
