Hermann Pálsson kenndi íslensk fræði við Edinborgarháskóla áratugum saman .
Þekktastur er hann sennilega fyrir enskar þýðingar á vegum Penguin Classics á fornsögunum en þær skreyta enn hillur bókabúða um víða veröld .
Hermann benti mér eitt sinn á að hann væri ósáttur við þýðingu ensks félaga síns á orðinu " sækonungur " : viking king .
Það truflaði hann þetta " king – king " .
Hermann hafði næma tilfinningu fyrir móðurmáli sínu .
Hann var t.d. ekki alls kostar ánægður með málfar íslensku konunnar sem sagðist vera " opin fyrir Edinborg " .
Í stórsnjallri hugvekju um tungu og stíl í Lesbók Morgunblaðsins 15. febrúar 1992 minnist Hermann meðal annars á orð Jóhannesarguðspjalls , " sjá Guðs lamb er ber synd heimsins " .
Hann bendir á að í fornri hómilíu standi " guðs gimbill er á braut tók mein heimsins " og finnst honum sú þýðing bæði fallegri og skáldlegri .
Hann vekur m.a. athygli á að " gimbill " sé karlkynsorð og því heppilegra að nota það um Krist en hvorugkynsorðið " lamb " .
Auk þess stuðli " gimbill " við guð .
Orðið " synd " fannst Hermanni " heldur leiðinlegt tökuorð úr útlendri tungu " .
En " um orðið mein gegnir allt öðru máli : í því eru ekki einungis fólgnar afgerðir fólks heldur einnig þjáningar hins hrösula og langhrjáða heims .
" Þannig var Hermann : síleitandi og síhugsandi um málfar , stíl og menningu .
Menn takast á í fjölmiðlum þessa dagana um málfar og málstefnu .
Hættan er sú að umræðan verði leiðigjörn ef ekki fylgir gleði og húmor .
Ég man eftir mönnum sem skrifuðu annað slagið af innlifun um málfar í blöðum .
Einn þeirra er Halldór Þorsteinsson skólastjóri .
Ég held ég fari rétt með að hann hafi lagt til að við notuðum orðið " nostrari " yfir " perfeksjónista " .
Mér finnst þetta snjöll hugmynd .
Pétur Pétursson þulur var strangari málfarsgagnrýnandi .
Hann leiðrétti einu sinni prófessor sem sagði á málþingi að Símon Jóh .
Ágústsson hefði látið son sinn " heita í höfuðið á " Baldri Sveinssyni .
" Hann var skírður eftir Baldri Sveinssyni , " kallaði Pétur framan úr sal , " því að Baldur var látinn þegar þetta var .
" Ég man að okkur var kennt þetta í gamla daga .
Þess vegna brá mér í brún þegar ég áttaði mig á að ég hafði sjálfur farið " rangt " með þetta í bók sem ég ritstýrði .
Ég sagði að Stephan G. hefði nefnt son sinn " í höfuðið á Gesti Pálssyni .
" Mér fannst nefnilega í hita leiksins að Gestur Pálsson hefði verið á lífi þegar sonur Stephans G. fæddist en það var ekki rétt .
Þannig var Gestur Stephansson nefndur " eftir Gesti Pálssyni " en ekki " í höfuðið á " honum .
Ég ætla að leiðrétta þetta í næstu prentun .
Ég hitti reyndan blaðamann í sundlauginni um daginn og hann fór að ræða um málfar íþróttafréttamanna .
Þetta var á þeim tíma þegar sundstaðir tæmdust af fólki upp úr klukkan 18 vegna heimsmeistarakeppninnar í knattspyrnu .
Blaðamaðurinn tók nokkur dæmi um ofnotkun fréttamanna á tilteknum orðatiltækjum : " gerir þetta vel " / " heilt yfir " / " fjarri góðu gamni " / " að sjálfsögðu " / " mikil gæði inni á vellinum " .
Hér þyrfti meiri tilbreytingu í orðavali .
Ég tek undir það með sundfélaga mínum .
Ofnotkun orða dregur úr þeim kraft .
Þannig verður orðið " innilega " vandræðalegt ef þakkað er innilega fyrir eitthvert lítilræði , t.d. kaffibolla .
Orðin " ágætt " og " sæmilegt " ( sem áður var " sómi " að ) virðast hafa orðið ofnotkun að bráð .
" Ég skemmti mér ágætlega , " sagði unglingurinn en augljóst var á tónfallinu að honum hafði leiðst .
Enn er þó talað um ágætiseinkunn nemenda sem fá einkunn á bilinu 9 til 10 .
Að lokum gátuvísa eftir Þórð Helgason , fengin að láni úr nýju námsefni í íslensku sem Skólavefurinn gefur út .
Sama orðið má lesa úr hverri braglínu .
Ég er lína löng og bein , líka hrekkir illir .
Stefna mín er aðeins ein , erlend gata er skjóður fyllir .
Vísbending : Síðasta línan átti enn betur við fyrir bankahrunið en nú .
