Norski ljósmyndarinn Ken Opprann er hvorki hindúi , kristinn , múslimi , búddisti né gyðingur .
En hann hefur fest á filmu frásögn af þessum fimm ólíku trúarbrögðum .
Afraksturinn er nýkominn út í ljósmyndabók á vegum forlagsins Opnu og verður sýning á ljósmyndunum opnuð í Listasafni Akureyrar í dag , laugardag , undir yfirskriftinni " Trú " .
Ég hef alltaf ljósmyndað fólk í sínu daglega lífi , " segir Ken Opprann um tildrög þess að hann ákvað að gera frásögn í máli og myndum af fimm trúarbrögðum .
" Þegar ég fór fyrst til Indlands árið 1985 tók ég eftir því , að það var fastur liður í daglegu lífi fólks að sýna ýmsum guðum virðingu við altari og musteri í vegkantinum .
Eftir því sem árin liðu og ég ferðaðist til ólíkra heimshluta , þá komst ég að því , að ég hafði ljósmyndað margvíslegar trúarathafnir þegar ég myndaði fólk .
Þá varð ég æ áhugasamari um trúarbrögð : Ég hélt áfram ferðalögum mínum um heiminn , meðal annars til Indlands , Eþíópíu , Kambódíu , Tíbets , Suður-Afríku og Bandaríkjanna , þegar tími gafst til og fjárráð leyfðu .
Ég hef varið miklum tíma í þetta verkefni , en það hefur verið hverrar mínútu virði .
" – Kom þér eitthvað á óvart ? " Eiginlega ekki ! Ég er opinn fyrir því að fólki eigi að leyfast að trúa hverju sem það vill .
En varð ég undrandi ? Já ! Yfir skilyrðislausri aðstoð sem ég fékk frá fjölmörgum einstaklingum af öllum trúarbrögðum .
Þegar ég kom að máli við þá og sagði þeim frá verkefninu , þá leyfðu þeir mér að ljósmynda sig á mjög persónulegum augnablikum .
Mér var aldrei neitað og ég hef verið boðinn í skírnir , brúðkaup , jarðarfarir og aðrar einkaathafnir .
" – Komstu aldrei að lokuðum dyrum ? " Ég mætti engum teljandi vandræðum .
" – Ertu orðinn gagnrýnni á einhverjar hliðar trúarbragða sem stofnunar í samfélaginu ? " Ég var ákveðinn í einu frá upphafi , að ég ætlaði ekki að breyta þessu verkefni í pólitíska yfirlýsingu .
Hugmyndin var sú , og er enn , að sýna fólk sem einstaklinga þar sem það biður til guðs síns , til dæmis í hofum , kirkjum , moskum og sýnagógum og hvar sem það iðkar sín trúarbrögð .
" – Í hverju felst munurinn á milli þeirra trúarbragða sem þú fjallar um í bókinni ? " Þetta verkefni snerist um einstaklinga og hvernig þeir tengjast guði sínum .
Þess vegna hef ég ekki leitað eftir því , hvernig þau eru frábrugðin , heldur hvernig þau líkjast og hvernig fólk af ólíkri menningu og trú hagar trúariðkun sinni .
" – Láta trúarbrögð gott af sér leiða , að þínum dómi ? " Ég get aðeins horft á það út frá einstaklingssjónarmiði .
Ég held að fólk sem leiðist á glapstigu , til dæmis á glæpabraut , en verður svo trúað og bætir ráð sitt , að þá hafi trúarbrögðin látið gott af sér leiða fyrir þann einstakling .
" – Og eftir þessa miklu yfirlegu , að hvaða trúarbrögðum hneigist þú ? " Ég tilheyri engum trúarbrögðum .
" pebl@mbl.is 