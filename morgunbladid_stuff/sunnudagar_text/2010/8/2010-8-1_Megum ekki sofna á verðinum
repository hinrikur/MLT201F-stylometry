Hinn 24 ára gamli Vestmannaeyingur , Tryggvi Hjaltason , útskrifaðist síðasta vetur sem öryggismála- og greiningarfræðingur frá Embry Riddle-háskólanum í Arizona-fylki í Bandaríkjunum .
Skólinn er aðallega þekktur sem einn besti flugskóli Bandaríkjanna en hefur í kjölfar árásanna á Tvíburaturnana hinn 11. september 2001 haslað sér völl á sviði öryggis- og greiningarmála .
Á enskri tungu kallast námið " Global security and intelligence studies " sem Tryggvi segist hafa átt í mestu erfiðleikum með að þýða yfir á íslensku enda er íðorðaforði hinnar ylhýru tungu á sviði hernaðar- , öryggis- og njósnamála enn tiltölulega fátæklegur .
Hann segir að eftir árásirnar á Tvíburaturnana hafi bandarísk yfirvöld gert sér grein fyrir að eftirliti og upplýsingaröflunarneti þar til bærra stofnana hafi verið ábótavant og viturlegast væri að byrja að mennta háskólafólk í faginu .
Þannig hafi Embry Riddle hafið að bjóða upp á nám í þessum fræðum en reyndir fyrrverandi starfsmenn bandarísku leyniþjónustunnar CIA stjórna deildinni .
Tryggvi segir námið vera sérsniðið að þörfum stofnana eins og CIA og alríkislögreglunnar FBI sem styðji einnig vel við deildina með reglulegum fyrirlestrum og kynningum .
Þetta samstarf hafi verið staðfesting á gæðum þegar Tryggvi valdi skólann umfram aðra á sínum tíma .
Hefur deildin vaxið hratt frá því Tryggvi hóf nám þar en þá voru þar um 50 nemendur .
Í dag hefur þeim fjölgað upp í um 400 .
En hvað er það sem dregur ungan Íslending yfir Atlantsála til þess að nema slík fræði ? " Ég dró þá ályktun eftir að herinn fór héðan að þörf væri á Íslendingum með þekkingu á öryggis- og varnarmálum þar sem við þurfum nú meira að sjá um varnarmálin sjálf .
Ég hef alltaf haft áhuga á öryggismálum , stjórnmálum og utanríkismálum .
Ég vissi að Ísland væri kannski ekki besti staðurinn til að mennta sig á þessu sviði og ég hafði mikið ferðast til Bandaríkjanna sem barn og er mjög hrifinn af því samfélagi , sérstaklega menntakerfinu sem mér finnst mjög gott og var búinn að kynna mér það vel .
Ég fór í " road trip " í Bandaríkjunum með félaga mínum áður en ég hóf námið og skoðaði marga skóla .
Þegar ég sá Embry Riddle varð ég viss um að þetta væri það sem ég vildi gera .
Ég sótti um á staðnum , fékk inni og síðan hef ég ekki litið um öxl .
" -Hvernig sérðu fyrir þér að námið geti nýst þér hér á Íslandi í framtíðinni ? " Ég kem náttúrlega heim á óþægilegum tíma , það er niðurskurður alls staðar , ekki síst í öryggismálum .
Eftir að ég kom heim hef ég verið að vinna hjá lögreglunni í Vestmannaeyjum í afleysingum og er á leið í frekara nám í haust .
Mér bauðst vinna vestanhafs en ef maður vinnur í öryggismálum í Bandaríkjunum sem eru leiðandi á því sviði þá fær maður svo sérhæfð störf .
Ef ég sækti um sem greinandi hjá CIA þá gæti ég til dæmis fengið afar sérhæft verkefni eins og að taka saman hvað danski herinn er að gera í Afganistan og ekkert annað .
Ég ákvað því að koma heim og sjá hvort ég gæti ekki lagt eitthvað til málanna hér .
Kosturinn við að vera á Íslandi er að landið er svo lítið og svo fáir að fást við þessi mál að maður fengi að hafa puttana í miklu fleiri verkefnum .
Ég fylgist vel með og les mikið um allt frá utanríkismálum niður í öryggismál .
Síðustu tvö sumur hef ég unnið í dómsmálaráðuneytinu við löggæslu- og öryggismál .
Ef það er eitthvað ég sem vildi geta lagt til málanna á Íslandi þá væri það að við verjum okkar gildi og núverandi samfélagsgerð .
Þetta gerum við með því að löggæsla og öryggismál dragist ekki aftur úr og sé fær um að berjast gegn auknu mansali , fíkniefnainnflutningi og skipulagðri glæpastarfsemi .
Það þýðir ekkert að sofa á verðinum .
Það er gott að lögregla þarf ekki að bera skotvopn hér en á sama tíma er erlend skipulögð glæpastarfsemi staðreynd og hún er raunveruleg ógn .
Þetta mun krefjast aukinna samskipta við erlend löggæslulið .
Við munum verða að sinna þeim tengslum og það þýðir ekkert að loka sig af úti í horni .
Við þurfum að stuðla að öflugri löggæslu , þó þannig að borgaranir finni ekki of mikið fyrir því .
Eins og Benjamín Franklín sagði þá á sá sem er tilbúinn til að gefa frelsi sitt upp á bátinn fyrir öryggi hvorugt skilið .
" Lítil hryðjuverkaógn á Íslandi -Hvaða hættur eru það sem helst steðja að Íslandi í nútímanum fyrir utan skipulagða glæpastarfsemi ? " Því er erfitt að svara því , það er hægt að taka marga vinkla á öryggishættur nútímans .
Til dæmis held ég að við séum ekki í mikilli hættu hér á að verða fyrir hryðjuverkaárás þó vissulega sé ekki hægt að útiloka slíkt .
Á hinn bóginn erum við berskjölduð fyrir því að hér verði skipulagðar slíkar árásir á nágrannaþjóðir okkar því að það er mun auðveldara að athafna sig á Íslandi en í löndum sem hafa sterkari lagaheimildir til þess að grípa inn í slík mál .
Það er til dæmis ein hættan , en það að koma í veg fyrir að skipulögð glæpastarfsemi skjóti hér rótum og vinna gegn sífellt meiri framleiðslu fíkniefna innanlands er mun meira aðkallandi en að bregðast við herógn frá Rússum eins og á tíma kalda stríðsins þó að ef til vill megi ekki alveg gleyma þessum hefðbundnu ógnum .
" -Er einhver raunveruleg hernaðarleg ógn sem steðjar að Íslendingum nú á tímum ? Næstu ríki sem hægt væri að skilgreina sem hugsanlega óvinveitt Íslandi eru í fleiri þúsund kílómetra fjarlægð .
" Þetta er ekki eins og í kalda stríðinu en hætturnar eru til staðar í annarri mynd .
Í dag get ég eflaust fullyrt að það verði ekki stríð á Íslandi á morgun en maður sér það best í kreppunni sem hefur gengið yfir heiminn undanfarið hvað ástandið getur breyst hratt .
Ef fjármálakerfi heimsins myndi riðlast og þær aðstæður kæmu upp þar sem hver þjóð þyrfti að reka nokkurs konar nauðungarpólitík og hugsa aðeins um sjálfa sig þá tekur ekki langan tíma fyrir hernaðarógn að verða raunveruleg .
Við fengum forsmekk af þessu í fjármálakreppunni þar sem lönd eins og Bandaríkin og fleiri settu á verndartolla .
Nú var Ögmundur Jónasson að segja að við ættum að ganga úr Atlantshafsbandalaginu ( NATO ) .
En hvað ætlum við þá að gera ? Vera upp á lukkuna komin með varnarmál okkar ? Það þarf að baktryggja sig og það er það sem öryggis- og varnarmál snúast að miklu leyti um .
Íslendingar eru í ágætis málum varnarlega með veru sinni í NATO og með varnarsamningi við öflugasta herveldi í heimi , Banadaríkin , sem ég tel vera afar gott og mikið öryggi í honum fólgið .
Það þarf að efla og halda sambandinu við Bandaríkin góðum enda held ég að í dag sé alveg kristaltært að þau séu eina landið sem getur varið Ísland fyrir alvöru hernarðarógn .
Ég tek það samt skýrt fram að ég tel enga hernaðarógn steðja að landinu eins og er en það þýðir þó ekki að við megum sofna á verðinum .
Þróun á norðurskautinu getur til dæmis breytt stöðunni þar sem siglingaleiðir eru að opnast með bráðnun íss .
Þá myndi hernaðarlegt og landfræðilegt mikilvægi Íslands gjörbreytast .
Ég held að tilhneiging Íslendinga sé sú að vilja ekki vera hluti af hernaðarsamstarfi og bandalögum .
Íslendingar hugsa lítið út í varnarmál og gera sig þannig berskjaldaða að vissu leyti .
Í dag er ástand í heiminum nokkuð öruggt í sögulegu samhengi og ekki miklar líkur á að stórfelldur milliríkjahernaður eins og einkenndi síðustu öld brjótist út .
Það sem ég bendi hins vegar á er að vegna hnattvæðingarinnar geta hlutirnir breyst hratt og það er erfitt að tryggja eftir á .
" 