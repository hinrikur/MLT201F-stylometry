Talsverðverðar umræður hafa verið um hinn nýstofnaða Vatnajökulsþjóðgarð .
Meðal annars hafa skotveiðimenn mótmælt kröftuglega hugmyndum um takmarkaðar veiðar í þjóðgarðinum .
Áður en lengra er haldið er áhugavert að skoða breytt viðhorf landsmanna til náttúrunnar og nýtingar hennar .
Umhverfisvernd er tiltölulega nýtt hugtak í íslensku máli , orðið sást fyrst á prenti 1971 .
Raunar er ekki ýkja langt síðan farið var að setja á stofn þjóðgarða .
Fyrsti þjóðgarðurinn var settur á stofn 1832 og voru það 4 ferkílómetrar umhverfis laugarnar Hot springs í Arkansas í Bandaríkjunum .
Æ síðan hafa Bandaríkjamenn verið í fararbroddi hvað varðar rekstur og stofnun þjóðgarða .
Lengi framan af var takmarkaður áhugi hér á landi á náttúruvernd .
Íslendingar hafa þó jafnan haft mikla ást á landi sínu eins og sjá má í fjölmörgum ljóðum , en náttúran var til þess að nýta hana enda er stutt síðan öll afkoma þjóðarinnar byggðist á landbúnaði og sjávarútvegi .
Segja má að verulegar breytingar hafi orðið í viðhorfum Íslendinga til náttúruverndar þegar framkvæmdir hófust við Kárahnjúka enda var hér um að ræða mestu verklegu framkvæmdir Íslandssögunnar .
Nú var eins og stjórnmálamenn vöknuðu af vondum draumi því nú var " inni " að friða og stofna þjóðgarða .
Vissulega var full þörf á að friða ýmsar náttúruperlur hér á landi .
Hinsvegar er út í hött að vernda náttúruna hennar sjálfrar vegna eins og maðurinn sé ekki til .
Friðanir seinustu árin virðast fyrst og fremst vera til að varðveita óspillta náttúru eða jarðmyndanir af ýmsum toga .
Friðunin gengur þá út á það að ekki sé virkjað á svæðinu , lagðir vegir eða önnur mannvirki .
Hvernig sem á því stendur þá eru þessar friðanir gerðar með meira kappi en forsjá .
Bannað er að stunda fuglaveiðar þó engin ástæða sé til þess .
Gæsaveiðar eru bannaðar í friðlandinu sem kallast Guðlaugstungur , sömuleiðis á að banna gæsaveiðar í stækkuðu friðlandi við Þjórsárver og nú síðast eru uppi hugmyndir að takmarka gæsaveiðar í Vatnajökulsþjóðgarði sem raunar er tæp 13% af flatarmáli Íslands .
Á þessum svæðum sem hafa verið friðuð eða stendur til að friða eru nær eingöngu stundaðar heiðagæsaveiðar .
Heiðagæsastofninn er um þessar mundir gríðarlega sterkur , sennilega um 400.000 fuglar að hausti .
Íslendingar veiða árlega um 18.000 heiðagæsir og Bretar sennilega um 24.000 fugla .
Það er því lítið veitt úr þessum sterka stofni .
Hinsvegar er grágæsin ein vinsælasta bráð íslenskra veiðimanna , í fyrra veiddum við 47.000 fugla og Bretar veiða sennilega um 20.000 grágæsir .
Samkvæmt talningum í Bretlandi á grágæsastofninn að vera 100.000 fuglar að hausti , það getur hinsvegar ekki verið eins og veiðitölur sýna .
Líklegast er grágæsastofninn rétt innan við 200.000 fuglar .
Þó svo að við göngum út frá því að í grágæsastofninum séu , segjum 180.000 fuglar að hausti , þá er 67.000 fugla veiði ansi hátt veiðiálag .
Stjórnvöld ættu því að hvetja íslenska veiðimenn til að veiða heiðagæsir fremur en grágæsir enda eru heiðagæsaveiðar einstök náttúruupplifun .
Að takmarka og banna heiðagæsaveiðar á hálendi Íslands eða eins og nú virðist vera á prjónunum að takmarka veiðarnar í Vatnajökulsþjóðgarði er rökleysa sem ekkert hefur að gera með náttúruvernd .
Skotveiðar eru stundaðar í mörgum þjóðgörðum í Bandaríkjunum og raunar víðar eins og til dæmis í Svíþjóð .
Þegar gæsaveiðimenn eru á ferli , í lok ágúst og í september , er lítið um annað útivistarfólk á hálendi Íslands .
Ég vil ljúka þessum pistli með orðum Vilhjálms Lúðvíkssonar , veiðimanns , fagurkera og náttúruunnanda : " Við verðum að viðurkenna hið rétta eðli mannsins og fyrir suma er veiðiskapur mikilvægt form á tjáningu , sem ekki á að afneita eða útiloka , heldur leiða inn á jákvæðar og eðlilegar brautir .
" 