Fyrir stuttu komu út ný bók þýska nóbelsverðlaunahafans Günters Grass ; Grimms Wörter : Eine Liebeserklärung , eða Orð Grimms : Ástarjátning .
Bókin er sú þriðja í röð bóka þar sem Grass hefur sagt frá ævi sinni og um leið sú síðasta að sögn Grass , sem er 82 ára gamall .
Fyrst í röð æviminninga hans var bókin Beim Häuten der Zwiebel eða Laukurinn flysjaður , sem kom út 2006 og sagði frá æskuárum hans og fram á sjötta áratuginn og síðan Die Box , eða Kassinn , sem kom út 2008 og sagði frá lífi hans á sjötta og fram á tíunda áratuginn .
Í Orðum Grimms fjallar Grass meðal annars um þann innblástur sem hann segist hafa sótt í Grimmsævintýrin , til að mynda hafi Tumi þumall verið kveikjan að Óskari í Blikktrommunni og eins hafi Grimms-bræður sjálfir birst sem persónur í einni bóka hans .
Meginstef bókarinnar er þó stjórnmálavafstur Grass , en hann tók þátt í starfi þýskra sósíaldemókrata , eins og hann rekur reyndar líka í bókinni Úr dagbókum snigils .
Í bókinni kemur hann líka nánar inn á það er hann gekk í Waffen SS , sem var hernaðararmur hinna illræmdu SS-sveita Þriðja ríkisins , og segir meðal annars frá inntökuathöfninni .
Það vakti miklar deilur í Þýskalandi og víðar um heim er Grass ljóstraði upp um það að hann hefði gengið í Waffen SS , en í viðtali við Der Spiegel í tilefni af útkomu bókarinnar leggur hann áherslu á að hann hafi verið kallaður í herinn , en ekki gengið í hann af fúsum og frjálsum vilja .
