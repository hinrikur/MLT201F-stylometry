Nýverið las ég bókina A Royal Duty , þar sem einkaþjónninn Paul Burrell rekur kynni sín af bresku konungsfjölskyldunni og þá sérstaklega Díönu prinsessu sem hann kynntist þegar hún giftist Karli 1981 og fylgdi svo þar til hún lést sextán árum seinna .
Bókin er athyglisverð fyrir margar sakir ; Burrell uppljóstrar þar ýmislegu forvitnilegu um kóngafólkið en það er ekki síst hans eigið viðhorf til konungsveldisins og fólksins sem hann þjónaði sem er heillandi .
Ég hef alltaf borið sterkar taugar til Bretlands , menningar landsins og sögu , en að lesa um það hvernig þjónustufólkið faldi sig inni í kústaskápum til þess að hennar hátign þyrfti ekki að líta það augum á göngunum fór alveg með mig .
Um leið og ég fletti í gegnum síðurnar sveiflaðist ég á milli þess að finnast heimur konungshallanna heillandi og hreint og beint fyrirlitlegur .
En bókin fékk mig líka enn og aftur til að hugsa um gildi slíkra frásagna .
Mér varð hugsað til umræðunnar um það hvernig netið gefur fólki tækifæri til að endurskrifa líf sitt eins og því hentar , með því að ritskoða dagbókarfærslur sínar og stjórna upplýsingaflæðinu á bloggsíðum og samskiptavefjum .
Um leið og við þjótum á ógnarhraða inn í framtíð tölvutækninnar og fjarlægjumst gamla og " áþreifanlegri " tíma , keppast margir við að harma allt það sem við skiljum eftir og bölva nýjungum morgundagsins .
Umræður um áreiðanleika og varanleika netheimilda eiga fullkomlega rétt á sér en ég er ekki viss um að allir gerir sér grein fyrir því að í raun erum við ekkert betur sett með innbundnar og formlega útgefnar ævi- og sjálfsævisögur .
Paul Burrell var langt í frá sá eini sem skrifaði um Díönu en meðal annarra hafði blaðamaðurinn og ævisagnaritarinn Andrew Morton gefið út bók um prinsessuna þegar hún var á lífi .
Seinna sagði hann bókina ekki eingöngu hafa verið byggða á samtölum þeirra tveggja , heldur hefði Díana sjálf farið yfir drögin að bókinni til að tryggja nákvæmni .
Burrell vildi hins vegar meina að Morton hefði víða í bókinni mistúlkað orð prinsessunnar og benti einnig á að Díana hefði verið reið og bitur á þessum tíma og því hefðu viðtölin ekki endurspeglað raunverulegar tilfinningar hennar , sem Burrell fullyrðir svo sjálfur að hafa fullkomlega á hreinu .
En það vill enginn fullkomlega afhjúpa sig og þess vegna ritskoðum við okkur sjálf og aðra .
Þess vegna eru líka allar ævisögur viðleitni til að varpa ljósi á einstaklinga en enginn getur haft fullkomlega rétt fyrir sér um aðra manneskju .
