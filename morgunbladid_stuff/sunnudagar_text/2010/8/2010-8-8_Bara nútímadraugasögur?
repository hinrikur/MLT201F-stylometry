Winston Churchill , forsætisráðherra Bretlands , setti hnefann á loft á móti Þjóðverjum í seinni heimsstyrjöldinni og hét því með frægum orðum að barist yrði til síðasta blóðdropa og aldrei nokkurn tímann gefist upp .
Nasistarnir hræddu hann ekki en þegar kom að fljúgandi furðuhlutum virðist Churchill helst hafa viljað skríða upp í rúm og draga sængina yfir haus .
Nú hafa nefnilega komið fram upplýsingar í skjölum , sem nýverið voru gerð opinber , um að Churchill hafi fyrirskipað að skjölum um fljúgandi furðuhluti sem breska leynilögreglan safnaði skyldi haldið leyndum í 50 ár vegna þess að hann óttaðist að fréttir af þessu tagi gætu valdið ofsahræðslu meðal landsmanna .
Ríkisstjórnin tók þessa ógn svo alvarlega að leyniþjónustan hélt sérstaka fundi um málið og ráðherrar ríkisstjórnarinnar óskuðu eftir vikulegum skýrslum um málið .
Kannski fannst Churchill bara nóg komið og fannst þjóð sín eiga skilið að fá sér te og gúrkusamlokur í ró og næði eftir stríðshörmungarnar .
Eða kannski brást hann bara við eins og títt var á þessum árum en löngum hefur bandaríska leyniþjónustan CIA verið sökuð um álíka yfirhylmingu .
Áhugamenn um geimverur hafa til að mynda lengi vel vísað til atburðanna í Roswell árið 1947 sem sterkustu sönnun þess að líf sé á öðrum hnöttum en þar áttu geimverur að hafa brotlent og verið svo fluttar af vettvangi í leynilegri aðgerð Bandaríkjastjórnar .
Raddir samsæriskenningasmiða hafa löngum verið háværar og jafnvel borist inn í sjónvarpsþætti eins og þeir kannast við sem horft hafa á þættina The X-Files .
Þar hefur FBI-fulltrúinn Mulder sínar skoðanir á afskiptum stjórnvalda og leggur sitt af mörkum við að opna skúffur sem þau vilja hafa læstar .
Hér verður lögð fram sú kenning að í raun megi bera saman fréttir af geimverum og íslenskar þjóðsögur um álfa , tröll og ýmiss konar vættir .
Á tímum kalda stríðsins ríkti mikil hræðsla í heiminum og ógn af kjarnorkusprengjum sem gereytt gætu öllu lífi á jörðinni .
Það var því í fyrsta lagi algjör óþarfi að hræða fólk meira með fréttum af ókunnugum verum utan úr geimi sem enginn vissi í raun hvað gætu gert .
Í öðru lagi var við lok seinni heimsstyrjaldarinnar farið að reyna ýmiss konar nýjar flugvélar og loftför .
Þau fóru hraðar en fólk hafði áður vanist og þar sem fólk bjó ekki yfir nægilegri tæknilegri kunnáttu kunna ljós og skrýtin hljóð frá þessum farartækjum að hafa verið útskýrð með sögum af fljúgandi furðuhlutum .
Rétt eins og við Íslendingar kenndum umskiptingum um óþekkt barnanna okkar og bjuggum til sögur um grimma ketti og vættir sem ætu óþekk börn .
Loks má ýja að því að trú fólks á fjölmiðla hafi verið sterkari á árunum upp úr 1940 og fréttir af fljúgandi furðuhlutum því haft meiri áhrif á fólk en þær gera nú á dögum , þegar fólk er orðið flestu vant og vísindalegar kenningar og útskýringar hafa eytt mörgum hindurvitnum og flökkusögum .
Í sambandi við það sem enn fæst ekki útskýrt er hins vegar gott að geta skellt því á geimverurnar .
Íbúunum hótað öllu illu Edgar Mitchell , einn þeirra sem tóku þátt í Apollo 14 leiðangri NASA á tunglið , vakti athygli í fyrra þegar hann tjáði sig um atburðina í Roswell árið 1947 .
Þá eiga geimverur að hafa brotlent í bænum og fullyrðir Mitchell , sem ólst upp í bænum , að íbúum bæjarins hafi verið hótað öllu illu ef þeir leystu frá skjóðunni .
Geimverum ætlað að svara spurningalistum vísindamanna Áhugi fólks á geimverum er óþrjótandi enda finnst okkur mannfólkinu margt sem ókunnugt er vera spennandi þótt við hræðumst það um leið dálítið .
Ótal frásagnir hafa borist frá fólki víða um heim sem segist hafa séð geimverur og fljúgandi furðuhluti og eru margir sem segja sannanirnar einfaldlega of margar til að hægt sé að loka bæði eyrum og augum fyrir því að við séum ekki ein í heiminum .
Fyrr í vor sagði breski stjarneðlisfræðingurinn Stephen Hawking í fjölmiðlum að nær öruggt væri að geimverur væru til en hyggilegast væri að forðast þær því að íbúar á öðrum hnöttum kynnu að vilja gera innrás á jörðina til að ræna auðlindum hennar .
Forsvarsmenn búlgörsku geimrannsóknastofnuninnar hafa kannski tekið þess orð til sín .
Þeir ætla í það minnsta að hafa vaðið fyrir neðan sig og hafa hafið rannsóknir á hinum framandi verum sem fara fram með því að leggja um 30 spurningar fyrir þær og nota hugskeyti við samskiptin .
Þannig ættu þeir í það minnsta að vita hvað geimverurnar vilja helst þegar og ef þær gera innrás á jörðina .
