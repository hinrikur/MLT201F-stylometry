Fjöldi fólks hyggst spretta úr spori í Reykjavíkurmaraþoninu í dag .
Samhliða kjósa margir hlauparanna að nýta tækifærið til að styrkja gott málefni með því að safna áheitum .
Um leið setja þeir pressu á sjálfa sig að komast í mark svo áheitin skili sér alla leið í buddu styrkþeganna .
Jóhannes Kjartansson hleypur fyrir kisur Gulrót til að forðast reykingarnar Hlaupandi málsvari katta verður meðal þátttakenda í Reykjavíkurmaraþoninu á laugardag en Jóhannes Kjartansson ljósmyndari ætlar að hlaupa 10 kílómetra til styrktar Kattavinafélagi Íslands .
" Ég hef nú ekki hlaupið mikið – þvert á móti hefur mér alltaf fundist það óvenjulega leiðinlegt .
Ég byrjaði bara fyrir mánuði þegar ég hætti að reykja en þá skráði ég mig í hlaupið , " segir hann og heldur áfram : " Ég þurfti einhverja gulrót til að halda mig við efnið í reykbindindinu .
Ef ég klikka og byrja aftur að reykja bitnar það á hlaupunum og þar með áheitunum .
" Þegar rætt var við Jóhannes á mánudag átti hann þó nokkuð langt í land að eigin sögn .
" Ég er kominn í sex kílómetra núna , þannig að þetta verður eitthvað skrautlegt .
Það þýðir samt ekkert annað en að vera óbanginn .
Ég kemst þetta á þrjóskunni .
Ekki er hægt að svíkjast undan , þegar maður er með örflögu á skónum sem mælir og skráir jafnóðum á netið hvað maður er búinn að fara langt .
" Fáránlegt lausagöngubann Líkt og hlaupin eru kettirnir tiltölulega nýtt áhugamál Jóhannesar .
" Kærastan mín á tvo ketti en við erum búin að vera saman í átta mánuði .
Ég er því nýbúinn að uppgötva kettina .
Ég er dálítið seinþroska í ýmsum svona málum og byrjaði t.d. ekki að reykja fyrr en ég var 24 ára , en ég er 27 í dag .
" Það voru þó fyrst og fremst fréttir af því að til stæði að banna lausagöngu katta í Árborg og skikka þá í band sem urðu til þess að Jóhannes valdi að hlaupa til styrktar Kattavinafélaginu .
" Mér fannst það svo fáránlegt að þetta félag varð fyrir valinu þegar ég kíkti yfir listann .
Þótt þau séu mörg góð , fannst mér þetta skemmtilegast .
" Og það er greinilegt að margir eru sammála Jóhannesi í þessum efnum því fjölmargir hafa heitið á hann í hlaupunum .
" Facebook hefur virkað vel í þessu sambandi og ótrúlegasta fólk sem ég þekki ekkert hefur bætt mér þar við vinahópinn til að styðja mig .
Einn styrkti málefnið um 10 þúsund og eins er ég búinn að fá einhverja nafnlausa styrki .
Það er svolítið skondið að vita ekki hverjir eru að styrkja mann .
" Hann segir ómögulegt að segja hvort hann hafi skrifað sig inn í hjörtu fólks með eldheitri yfirlýsingu á áheitavefnum um nauðsyn þess að kettir haldi frelsi sínu .
Í öllu falli er ljóst að hann á marga jábræður í þeim efnum , eins og skilaboð þeirra sem heita á hann gefa til kynna , s.s. : " Mjáfram ! " , " Lengi lifi frjálsar kisur " og " Hlauptu drengur , hlauptu eins og læða sé á hælunum á þér ! " Valdís Fjölnisdóttir hleypur fyrir Kraft " Geri þetta bara einu sinni á ævinni " Ég hef aldrei farið út í svona geðveiki áður og geri þetta bara einu sinni á ævinni , " segir Valdís Fjölnisdóttir , framkvæmdastjóri fasteignafélagsins Þórsgarðs , en hún hleypur heilt maraþon eða 42 kílómetra á laugardag .
" Ég hef hlaupið styttri vegalengdir áður ; hálft maraþon tvisvar og nokkrum sinnum styttri vegalengdir .
Þetta er því það lengsta .
" Valdís hleypur reglulega sér til heilsubótar enda segir hún gott að hlaupa úr sér streituna eftir langan kyrrsetudag á skrifstofunni .
Í vor hóf hún að undirbúa sig fyrir maraþonið ásamt tveimur öðrum vinkonum .
" Ein okkar féll svo úr hópnum í sumar þegar hún greindist með krabbamein og það er ástæðan fyrir því að við tvær sem eftir erum ákváðum að styrkja Kraft , en það er stuðningsfélag fyrir ungt fólk sem greinst hefur með krabbamein .
" Áheitin eins og sjálfvirk pressa Hlaupið leggst vel í Valdísi .
" Ég veit ekki alveg hvað ég er að fara út í og þetta er svolítil bilun en það verður gaman að prófa þetta svona einu sinni .
Ég er búin að hlaupa mest 35 kílómetra þannig að maður ætti að geta dröslast síðustu metrana og klárað þetta á laugardag .
Það er einfaldlega markmiðið – ekki að klára þetta á sérstökum tíma heldur bara komast í mark og ná áheitunum .
" Áheitin eru því mikil hvatning til að standa sig .
" Þau peppa mann svo mikið upp því maður vill ekki hætta þegar áheitin eru komin .
Þau eru eins konar sjálfvirk pressa sem ýtir undir að maður standi sig .
" Og hún er hæstánægð með þau áheit sem safnast hafa .
" Ég bjóst svo sem ekki við neinu en þetta er framar björtustu vonum .
Facebook gerir kraftaverk í þessu og greinilegt að áheitin fara að detta inn eftir að maður setur þar inn tilkynningu .
Það eru aðallega vinir og kunningjar sem heita á mann en líka vinir og kunningjar vinkonu minnar sem veiktist .
Svo eru einhverjar nafnlausar gjafir sem ég veit ekki hverjir standa á bak við .
" Aðspurð játar hún hlæjandi að hún hlakki til þess að hlaupinu ljúki .
" Ég get nú ekki neitað því , en núna hlakka ég aðallega til þess að taka þátt .
Undirbúningurinn hefur staðið svo lengi og nú er loksins komið að þessu .
" Viktor Snær Sigurðsson hleypur fyrir litlu systur sína Væri til í að taka maraþonið Það vefst ekkert fyrir hinum ellefu ára gamla Viktori Snæ Sigurðssyni að hlaupa þrjá kílómetra í Reykjarvíkurmaraþoninu á laugardag .
Raunar er að heyra á honum að vegalengdin sé helst til stutt , ef eitthvað er .
" Ég má bara ekki hlaupa meira .
Margir ætla að hlaupa 42 kílómetra og ég væri til í það en má það ekki , " segir hann en viðurkennir að sennilega væri heilt maraþon fullmikið af því góða enn sem komið er .
" Ég stefni bara að því að taka það seinna , " bætir hann svo við .
Viktor hefur sérlega góða ástæðu fyrir því að vilja hlaupa mikið á laugardag .
" Ég er að styrkja litlu systur mína , Sunnu Valdísi , sem er með AHC , " segir hann en Sunna , sem er fjögurra ára , er eini Íslendingurinn sem greinst hefur með þennan sjaldgæfa sjúkdóm .
Hann veldur því að hún fær köst í ætt við mígreni , en afleiðingarnar eru þær að hún lamast hægra eða vinstra megin í líkamanum eða að öllu leyti .
Lömunin hverfur svo aftur á mislöngum tíma , á nokkrum klukkutímum og upp í vikur , eftir tíðni og styrkleika kastanna .
Sjúkdómurinn hefur haft ýmis neikvæð áhrif á þroska þeirrar stuttu en þegar vel gengur er hún glaðvær og ánægð lítil stelpa .
Áheit frá fullorðnum vinum Ef marka má viðbrögðin á áheitasíðu Viktors eru margir tilbúnir að leggja honum lið í baráttunni fyrir velferð systur hans , en áheitin renna til nýstofnaðra AHC-samtaka á Íslandi .
Þegar rætt var við Viktor á mánudag voru þegar komnar yfir 50 þúsund krónur í baukinn og átti þá eftir að bætast duglega í þegar á vikuna leið .
Sjálfur hefur Viktor ákveðna hugmynd um hvaðan framlögin koma .
" Þetta eru allir vinir mínir sem eru fullorðnir því krakkar mega ekki heita á hlaupara .
Svo eru þetta vinir hans pabba sem ég þekki mjög vel og fleiri , " segir hann um velgjörðarmennina að baki áheitunum .
Hann er þó ekki sá eini sem hleypur til styrktar málefninu , því að auki hlaupa mamma hans og pabbi , og vinur hans Hafliði , sem er tveimur árum yngri .
Aðspurður segist hann ekki ætla að setja sér markmið um tíma fyrir hlaupið .
" Ég ætla bara að hlaupa eins hratt og ég get og klára þetta , " segir hann ákveðinn og hefur ekki ástæðu til annars enda með ágætis úthald .
" Ég hleyp mjög mikið á æfingum en ég æfi fótbolta með ÍR .
Síðan er ég í Seljaskóla sem er mjög góður skóli því maður lærir svo mikið í íþróttum þar .
Síðan eru haldin skólamót á hverju ári þar sem öll liðin í Breiðholtinu keppa í frjálsum íþróttum og það hefur gengið vel hjá okkur .
" 