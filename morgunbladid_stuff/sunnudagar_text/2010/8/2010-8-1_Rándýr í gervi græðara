Hann sagðist vera " andlegur leiðtogi " , jafnvel hægri hönd Dalai Lama og lokkaði til fylgis við sig ungar konur .
Hann bauð þeim í ferðalög og kynnti þeim lífsstíl sem aðeins er á auðugra manna færi .
Hann átti glæsilega þakíbúð í London og lét aka sér um á Bentley og Benz .
Stúlkurnar heilluðust af boðskap hans , hann sagðist m.a. geta aðstoðað þær við að takast á við fortíðardrauga á borð við kynferðislegt ofbeldi .
Þær einangruðust hins vegar fljótt undir hans " verndarvæng " og höfðu það hlutverk að afla leiðtoga sínum aukins fylgis .
Eingöngu meðal " ungra og heillandi " kvenna .
En Michael Lyons , sem kallaði sig Mohan Singh eða Mo , var djöfull í mannsmynd .
Hann reyndi að telja konunum trú um " græðandi " áhrif kynlífs með sér , byrlaði þeim slævandi lyf og ef þær bitu ekki á agnið nauðgaði hann þeim .
Önnur aðferð hans var að bjóða konunum nudd eða nálastungumeðferð , sem hann sagðist sérfræðingur í , til að nálgast þær en koma svo fram vilja sínum með ofbeldi .
Spann blekkingavef víða Lyons var í vikunni dæmdur í tíu ára fangelsi í Bretlandi fyrir að nauðga einni konu og að hafa beitt aðra ofbeldi .
Fórnarlömbin eru þó talin vera mun fleiri .
Lyons var upphaflega ákærður fyrir að nauðga sjö konum og enn bætast konur við sem hafa sambærilegar sögur að segja af samskiptum sínum við Lyons .
Lyons flakkaði víða um heim til að bera út boðskap sinn sem þykir þó nokkuð óljós .
Skipti hann tíma sínum nokkuð jafnt á milli London , New York , Parísar og Miami .
Á netsíðu þar sem sögum kvenna sem tengst hafa Lyons er safnað saman , kemur fram að líklega séu fórnarlömbin að minnsta kosti tuttugu í New York einni saman .
Sækjandinn , Philip Katz , lýsti Lyons fyrir rétti sem " kynferðislegu rándýri , dulbúnu sem trúarleiðtoga og græðara " .
Fyrst handtekinn árið 1998 Lyons var handtekinn á Heathrow-flugvelli árið 2007 er tvær konur höfðu kært hann fyrir nauðgun .
Fljótlega bættist þriðja kæran við en hún var látin niður falla vegna skorts á sönnunargögnum .
Rannsóknin var víðtæk og kom m.a. alríkislögregla Bandaríkjanna að henni .
Þegar ákæra var loks gefin út á hendur honum komu mál sjö kvenna , sem Lyons hafði brotið gegn á árunum 1998 til 2008 , við sögu .
Allar voru konurnar sagðar áhrifagjarnar og viðkvæmar , eiginleikar sem Lyons kunni að nýta sér .
Fyrst í stað reyndist hann þeim vel , var lærifaðir þeirra og gjafmildur með eindæmum en fljótlega varð hann stjórnsamur og árásargjarn .
Lyons var reyndar handtekinn fyrst árið 1998 fyrir fyrstu árásina að því er talið var , en var sleppt og engin ákæra gefin út .
Mörgum þykir líklegt að eftir að hafa sloppið svo auðveldlega eftir ofbeldisverkið hafi hann tvíeflst , fínpússað áætlun sína um að gerast " græðari " og komast þannig auðveldlega í kynni við konur .
En sé Lyons þetta skrímsli sem vísbendingar eru um , hver er þá skýringin á því að hann var aðeins dæmdur fyrir að nauðga einni konu og beita aðra ofbeldi ? Lögreglumaðurinn Nicholas Giles , sem stjórnaði rannsókninni , segir konurnar hafa verið mjög hikandi við að gefa sig fram , ekki eingöngu hræddust þær Lyons sjálfan heldur einnig áhangendurna sem studdu hann í gegnum þykkt og þunnt .
Giles notaði hina sígildu skýringu lögreglunnar , að rannsóknin hefði verið erfið þar sem konurnar þekktu ofbeldismanninn .
" Þetta snerist um heilaþvott , sértrúarsöfnuð .
Það var ekki eins og einhver grímuklæddur hefði stokkið út úr runna og nauðgað þessum konum .
Þetta var mjög erfitt að sanna .
" Og kviðdómurinn var tregur í taumi að sögn sækjenda .
Dómsniðurstaðan , eftir margra ára rannsóknarvinnu , framburð fjölda vitna sem bæði tengdust söfnuðum hans í Bandaríkjunum og Bretlandi og framburð fórnarlambanna , getur því ekki talist annað en dapurleg fyrir ákæruvaldið .
Réttarhöldin stóðu í yfir þrjá mánuði en Lyons neitaði ávallt allri sök .
Lyons ákærður vegna ofbeldis gegn sjö konum Talið er að Michael Lyons hafi fyrst látið til skarar skríða í júlí árið 1998 og nauðgað 24 ára gamalli amerískri konu í íbúð í London .
Konan sagðist hafa sofnað í íbúðinni og vaknað við að Lyons var að nauðga henni .
Næsta nauðgunin sem ákært var fyrir átti sér stað árið 2002 .
Lyons nauðgaði þá ungri leikkonu sem dregist hafið inn í sértrúarsöfnuð hans .
Í janúar árið 2005 segist 43 ára kennslukona hafa orðið fyrir kynferðislegri áreitni af hálfu Lyons er hún heimsótti söfnuð hans í London .
Í sama mánuði nauðgaði Lyons fjórðu konunni , 23 ára dansara frá Nýja-Sjálandi .
Konan hafði kynnst Lyons og söfnuði hans í gegnum vini .
Þeir hinir sömu voru í næsta herbergi við það þar sem nauðgunin átti sér stað en aðhöfðust ekkert að sögn lögreglunnar .
Aðeins fáum mánuðum síðar segir fimmta konan að Lyons hafi nauðgað sér og það tvisvar .
Konan eyddi viku með söfnuði hans .
Eftir að hún flúði létu áhangendur Lyons hana ekki í friði , hringdu stöðugt , komu í vinnuna til hennar og heimsóttu bróður hennar .
Sjötta árásin átti sér stað í nóvember árið 2007 .
Konan sem kom frá Bandaríkjunum til að dvelja með söfnuði Lyons , náði að verjast árásinni og í kjölfarið var henni hent út á götu án peninga og síma .
Sjöunda árásin á að hafa átt sér stað í júlí 2008 er 45 ára kona kærði Lyons eftir að hafa leitað til hans vegna bakmeiðsla en Lyons auglýsti sig sem græðara .
Vitni voru að árásinni en þrátt fyrir að konan hafi hrópað á hjálp aðhafðist enginn viðstaddra neitt .
Hver er Michael Lyons ? Michael Lyons er 52 ára gamall frá Kilburn í norðurhluta London .
Fortíð hans er nokkuð á huldu en hann hefur í mörg ár leitt sértrúarsöfnuð þar sem áherslan á heilsurækt og hugleiðslu er ríkjandi .
Í söfnuði hans eru aðallega konur .
Margar hverjar hafa fylgt honum um árabil .
Sagðist Lyons m.a. vera samstarfsmaður Dalai Lama .
