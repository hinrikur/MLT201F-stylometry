Við " Við meðhöndlum í fyrsta lagi fólk með hjartabilun sem er langt gengin og þá erum við að gefa því lyf í æð , fylgjast með einkennum , hvernig lyfjameðferðin virkar og fylgjast með blóðprufum , " segir Anna G. Gunnarsdóttir , hjúkrunarfræðingur á göngudeild hjartabilunar .
" Þetta fólk er í viðvarandi eftirliti og þarf mikinn stuðning .
En síðan kemur hingað fólk með vægari stig hjartabilunar , sem er kannski hérna í þrjá til sex mánuði .
Þá erum við að stilla lyfjameðferð við hæfi , fræða fólk um sjúkdóminn og hjálpa því aftur af stað út í sitt daglega líf .
Það heldur áfram með sína daglegu rútínu og er áfram í eftirliti hjá sínum hjartasérfræðingi úti í bæ .
" – Orsakir hjartabilunar geta verið ýmsar ? " Já , algengasta orskökin er kransæðasjúkdómur , síðan eru það lokusjúkdómar , hár blóðþrýstingur og hjartavöðvasjúkdómar sem geta verið meðfæddir .
" – Er forvörn í því að greinast snemma ? " Já , forvarnir skipta mjög miklu .
Því fyrr sem fólk greinist t.d. með háþrýsting , kransæðasjúkdóm eða lokusjúkdóma , því betra .
Ef fólk er til dæmis með háan blóðþrýsting í nokkur ár og ekkert er að gert , þá leiðir það smám saman til þess að starfsemi hjartavöðvans skerðist og oft er það ekki afturkræft .
Of háum blóðþrýstingi fylgja ekki endilega nein einkenni en þó stundum höfuðverkur og svimi .
Ég get nefnt sem dæmi , að ef konur greinast með háan blóðþrýsting á meðgöngu , þá þarf að fylgja því eftir .
Yfirleitt gengur það til baka , en ekki endilega .
Hingað hafa koma konur sem hafa fengið háan blóðþrýsting á meðgöngu og einhverra hluta vegna ekki haldið áfram í eftirliti og blóðþrýstingurinn áfram verið of hár .
Það hefur síðan leitt til starfsemisskerðingar í hjartavöðvanum .
Hvað varðar kransæðasjúkdóm þá leyna einkenni sér yfirleitt ekki , honum fylgir brjóstverkur , með eða án leiðni út í handleggi eða kjálka og þrekskerðing .
Þetta eru einkenni sem vekja strax grunsemdir .
Mikilvægt er að fólk sé vakandi fyrir þessu og ef það er ættarsaga um kransæðasjúkdóm þess þá heldur .
Við vitum að það er sterk fylgni í fjölskyldum .
" – En háþrýstingur er varasamari ? " Háþrýstingur er varhugaverður , hann getur komið aftan að fólki , því honum fylgja ekki endilega ákveðin einkenni .
Hann hefur því stundum verið nefndur " the silent killer " , því hann skaðar ef ekkert er gert til langs tíma .
Hjartavöðvinn er þá stöðugt að dæla blóði gegn háum þrýstingi í slagæðakerfinu .
Það er áreynsla fyrir hjartavöðvann og með tímanum stækkar hann og samdráttargetan minnkar .
" – Hvað koma margir á göngudeildina ? " Á hverjum tíma eru að meðaltali fimmtíu einstaklingar í virku eftirliti , langflestir með alvarlega hjartabilun , langt gengna .
Þá stýrum við lyfjameðferðinni , fólk fer í rannsóknir eftir þörfum , það getur verið hjartaómun , röntgenmyndataka , blóðprufur .
Það er fundað um hvern sjúkling fyrir sig og farið yfir hvað er skynsamlegast í stöðinni ef einkennin versna mikið , hvaða úrræði höfum við .
Þessir sjúkingar þurfa mikinn stuðning en lífsgæði þeirra eru oft mjög skert vegna mikilla einkenna auk þess sem álag á maka og aðra nákomna er mikið .
Innlagnir á sjúkrahús eru gjarnan mjög tíðar en okkur hefur tekist að draga úr þeim með því að veita meðhöndlun hér í göngudeildinni .
Við reynum að vera í miklu samstarfi við heimaþjónustuna í Reykjavík , til að létta sjúklingum okkar sporin , þannig að þeir þurfi ekki alltaf að koma hingað .
Þá gefur heimahjúkrunarfræðingur lyfin í æð og er í samráði við okkur .
Það er athyglisvert að þrátt fyrir að sjúklingar með hjartabilun hafi oftast fengið mikla og góða fræðslu í gegnum tíðina , er gjarnan misskilningur um margt bæði er varðar orsakir og einkenni .
Það er afar mikilvægt að þekkja einkennin til að geta lifað með þennan sjúkdóm , hvernig á að bregðast við og hvert er hægt að hringja ef eitthvað kemur upp á .
Og það er meðal annars hlutverk göngudeildarinnar að taka við slíkum símtölum .
Þetta gengur í raun út á að fólk geti lifað eins eðlilegu lífi og hægt er , þannig að sjúkdómurinn nái ekki að stjórna daglegu lífi .
Um leið og einkennin versna , mæðin eykst og / eða þyngdin fer hratt upp á vigtinni , er það af því að það safnast fyrir vökvi / bjúgur .
Þá þarf það strax að vita hvaða lyf á að taka eða hafa samband og koma hingað .
Fólk þarf því að þekkja vel inn á sjúkdóminn , þannig að geti haft nokkra stjórn , og það getur síðan leitað til okkar eftir þörfum .
" – Hvað um forvarnir gagnvart kransæðasjúkdómum ? " Reykingar eru mjög stór áhættuþáttur , mataræðið skiptir miklu og hreyfingin og einnig hefur langvarandi streita slæm áhrif .
Einnig hefur sykursýki áhrif og mjög mikilvægt er að greina hana og meðhöndla .
Það er ráðlegt að forðast þetta feita fæði , franskar og kokteilsósu , og hörðu fituna eða dýrafituna – alla fitu sem harðnar í ísskáp .
Það er ágæt þumalputtaregla .
Það er óhagstæð fita , sem safnast inn á æðaveggina .
Kransæðasjúkdómur kemur til af því , að með tímanum harðna æðaveggirnir , missa eftirgefanleika sinn , og það leiðir til þess að úrgangsefni úr blóðinu safnast inn á æðaveggina .
Þetta sést í kransæðamyndatöku , að æðaveggirnir fara að þrengja að blóðrennslinu .
Þarna getur síðan myndast blóðsegi og þá er yfirvofandi bráð lokun í kransæðinni og öllu máli skiptir að enduropna hana sem fyrst til að lágmarka skaðann sem af hlýst í hjartavöðvanum .
Við sjáum það strax í hjartalínuriti ef þetta gerist , förum beint með sjúklinginn á þræðingarstofu , tekin er röntgenmynd af kransæðunum til að sjá hversu stór stíflan er og í hvaða æð , og svo er bara hafist handa við að enduropna æðina og gjarnan sett stoðnet til að halda henni opinni .
En fyrir utan lífsstíl sem við stjórnum auðvitað alfarið sjálf þá eru ákveðnir áhættuþættir sem við getum ekki stjórnað .
Sumir eru óheppnir og gen virðast hafa þarna áhrif. , Tíðni hjarta-og æðasjúkdóma er meiri í sumum fjölskyldum en öðrum .
Þannig t.d. er algengi hárrar blóðfitu meira í sumum fjölskyldum en öðrum .
Stundum má lækka kólesterólmagn í blóðinu með því að hreyfa sig rösklega reglulega ..
– Af hverju hafa reykingar áhrif ? " Af því að það eru mörg skaðleg efni í sígarettum , eitt þeirra er níkótín sem eyðileggur æðaveggina að innan , það veldur háum blóðþrýstingi og eykur hjartslátt .
Reykingar stuðla þannig beint að kransæðasjúkdómi .
En reykingar eru ekki aðeins slæmar fyrir kransæðarnar , heldur einnig fyrir allt slagæðakerfið .
Margir karlmenn sem reykja glíma við getuleysi og reykingar hafa svipuð áhrif á kynlíf kvenna .
Þannig að við getum ekki bara einblínt á að reykingar valdi kransæðasjúkdómum , þó okkur stafi mest ógn af þeim , heldur þurfum við að horfa til allrar líkamsstarfsseminnar , útlima og líffæra .
" – Er mikið um reykingafólk hér á göngudeildinni ? " Hér eru flestallir hættir að reykja .
Við þurfum yfirleitt ekki að hjálpa fólki að hætta að reykja , það er yfirleitt komið með það mikinn sjúkdóm , að það hefur náð því að hætta að reykja upp á eigin spýtur .
En auðvitað hafa alls ekki allir reykt sem koma hingað .
" – En harðari efni ? " Kókaín er sérstaklega hættulegt , því ef fólk sprautar sig með því , þá veldur það svo miklum æðasamdrætti , kransæðarnar geta lokast og fólk dottið niður í hjartastoppi .
Þannig að kókaín veldur skyndidauða og hjartsláttartruflunum .
Þetta getur líka gerst ef fólk sniffar það .
Það koma hingað á Hjartagáttina einnig unglingar með hjartsláttaróreglu af því að neyta örvandi efna og það getur þurft að leggjast inn til meðferðar .
En það á líka við um ýmis þessara efna sem fólk neytir í tenglsum við líkamsrækt , það kemur alltaf annað slagið upp á yfirborðið , fyrir utan sterana sem geta verið skaðlegir og valdið því að hjartavöðvinn stækkar og fer að missa samdráttargetu .
" Hjartagátt Göngudeildarstarfsemi í hjartalækningum á Landspítalanum hefur verið vaxandi á undanförnum árum , ekki síst sérhæfð þjónusta eins og göngudeild hjartabilunar .
Þá var nýlega opnuð hjartamiðstöð sem er kölluð Hjartagátt , en þar er samtvinnuð þríþætt starfsemi fyrir hjartasjúklinga ; bráðaþjónusta , dagdeild og göngudeild , að sögn Davíðs O. Arnar , yfirlæknis Hjartagáttar .
Áform eru um að efla dag- og gögnudeildarstarfsemi enn frekar á haustmánuðum .
" Hjartagátt er staðsett á Hringbraut , í návígi við aðra mikilvæga þjónustu fyrir hjartasjúklinga , legudeildir , hjartarannsókn og hjartaþræðingastofu .
Hjartagáttin sinnir sjúklingum með allar tegundir hjartasjúkdóma þar með talið hjartabilun .
Bráðveikum sjúklingum með hjartabilun er þannig sinnt á bráðaþjónustuhluta Hjartagáttar en þeim er síðan vísað áfram á legudeild hjartadeildar ef þörf krefur eða þeir útskrifaðir til eftirlist á göngudeild hjartabilunar .
" Meðal annara sérhæfðra göngudeildir sem eru í boði fyrir hjartasjúklinga er göngudeild gangráða og bjargráða en þar er fylgt eftir einstaklingum sem hafa slík tæki .
Starfsemi göngudeildar gangráða og bjargráða er mjög umfangsmikil með á fjórða þúsund heimsóknir á ári .
" Notkun gangráða og bjargráða hefur farið vaxandi hjá þeim sem hafa hjartabilun , " segir Davíð .
" Sér í lagi hefur notkun á svokölluðum tvíslegla-gangráðum reynst gagnleg hjá þeim sem hafa hjartabilun .
Niðurstöður rannsókna hafa sýnt að hjá völdum sjúklingum getur meðferð með tvísleglagangráði bætt hjartabilunareinkenni , bætt áreynsluþol og fækkað innlögnum á sjúkrahús vegna hjartabilunareinkenna .
Þessi ávinningur kemur til viðbótar við gagnsemi af lyfjameðferð við hjartabilun .
Notkun tvísleglagangráða hefur farið vaxandi hérlendis undanfarin ár .
" 