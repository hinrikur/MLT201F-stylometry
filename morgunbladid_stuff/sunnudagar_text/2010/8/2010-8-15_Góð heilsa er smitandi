Linda Steinunn Pétursdóttir er þrefaldur Íslandsmeistari í áhaldafimleikum en leiðir nú fólk til betra lífs í hlutverki sínu sem heildrænn heilsuráðgjafi .
Hún hefur verið búsett Bandaríkjunum í 16 ár og starfar í Washington D.C .
og nágrenni en er stödd hér á landi til að halda fyrirlestur og matreiðslunámskeið á vegum heilsukeðjunnar Maður lifandi .
Linda æfði fimleika í þrettán ár með Fimleikafélaginu Björk í heimabænum Hafnarfirði .
Þegar mest var æfði hún 30 tíma á viku .
Hún þekkir því aga og aðhaldið var mikið í sambandi við mataræði og fleira .
" Við vorum með kínverskan þjálfara og hann hvatti okkur til að fara ekki á skólaböll , í skíðaferðalög eða vera með strákum .
En við hlýddum því nú ekkert alltaf , " rifjar Linda upp .
Leiðin frá því að vera fimleikadrottning yfir í að gerast heilsugúrú var ekki bein heldur með nokkrum stökkum og snúningum .
Linda hélt utan tvítug að aldri til háskólanáms í sálfræði og starfaði síðan við starfsmannastjórnun og einbeitti sér að því að klífa metorðastigann á daginn og skemmta sér á kvöldin .
Glataði lífsgleðinni " Þetta var skemmtilegt á tímabili en ég fór á mis við sjálfa mig í sambandi við andlega og líkamlega heilsu .
Ég hlustaði ekki á það sem ég vissi að væri rétt .
Ég vissi innst inni að ég væri á röngum stað hvað varðaði marga þætti í lífi mínu og var ekki ánægð , " segir Linda sem þyngdist líka um nokkur kíló á þessu tímabili .
" Lífsgleðin var ekki til staðar .
" Hún segir að það hafi tekið langan tíma að breyta eigin viðhorfi til heilsu .
" Ég fór kannski í líkamsrækt sex daga í viku í þrjár vikur en svo ekki í neinu einhverja mánuði , " segir Linda um lífsreynslu sem áreiðanlega margir þekkja .
Hún kynntist manni sínum , sem hvatti hana eindregið áfram og útskrifaðist Linda frá Institute for Integrative Nutrition árið 2005 en þar er lögð mikil áhersla á heildræna nálgun á heilsu .
" Heilsa snýst ekki um kúra heldur breytingu á viðhorfi og lífsstíl .
Það þarf að snúa skipinu í nýja átt , " segir Linda og grípur til myndlíkingar eins og henni er tamt í lifandi fyrirlestrum sínum og samskiptum við skjólstæðinga .
Grundvallarfæða sálarinnar " Ég lýsi þessu eins og að vera týndur úti á sjó og vita ekkert hvert þú ætlar að fara .
Þú þarft að ákveða áfangastað og snúa skipinu þangað en gera þér grein fyrir að ferðalagið tekur tíma , " segir hún .
Leiðin liggur til betri heilsu og lífs og leggur Linda áherslu á að svokölluð " grundvallarfæða " , einhvers konar fæða sálarinnar , sé í lagi .
" Ef hún er ekki í lagi fer fólk að teygja sig í rangan mat sem er skammtímalausn , " segir Linda en til dæmis dugar lítið að dæla í sig mjólkursúkkulaði og kaffi ef vandamálið er svefnleysi .
Ef skjólstæðingunum gengur illa að fara eftir ráðum hennar varðandi mataræði segist hún " lyfta upp húddinu " og skoða hvað annað í lífi þeirra komi í veg fyrir árangur .
Ráðgjöf til lengri tíma " Þá kemur oft í ljós að manneskjan er óánægð í vinnu , stríðir við streitu eða á í hjónabandsörðugleikum , " segir Linda og leggur áherslu á að naflaskoðun sé nauðsynleg á leiðinni til betri heilsu .
Til grundvallar fæðu teljast heilbrigð samskipti við annað fólk , regluleg hreyfing , gleði í starfi og fullnægjandi andlegt líf .
Þetta endurspeglast í því að Linda tekur aðeins við viðskiptavinum til lengri tíma , eða í að minnsta kosti fjóra mánuði þó að flestir séu hálft ár eða lengur í ráðgjöf .
" Fólk verður að vera tilbúið að breyta lífi sínu .
Stundum vill fólk lausnina en er ekki tilbúið að leggja neitt á sig .
Ég segi fólki strax að ég geti ekki gert þetta fyrir það .
Það þarf að vinna vinnuna sjálft , ég leiðbeini og veiti upplýsingar og er einhvers konar klappstýra , " segir Linda sem veitir bæði einstaklings- og hóparáðgjöf .
Stór hópur af þeim sem Linda veitir ráðgjöf eru foreldrar sem langar að taka til í sínum málum og verða fyrirmynd fyrir fjölskylduna .
" Þetta er eins og í flugvélunum .
Þú setur súrefnisgrímuna á þig sjálfa fyrst og svo sinnirðu börnunum , " segir hún og breyttur lífsstíll nær oftar en ekki til makans ef annar helmingur hjónabandsins tekur sig á .
" Hann fer að sjá að með breyttum lífsstíl lítur makinn betur út og einhverjir kvillar hverfa og vill því líka taka þátt .
Þetta smitar út frá sér .
" Linda á tvo stráka , þriggja og sex ára , og lumar á heilsuráðum til foreldra .
" Það er best að vera góð fyrirmynd frá upphafi .
Það er aldrei of seint að breyta en það er erfiðara að taka eitthvað út úr mataræðinu sem krakkarnir eru vanir .
Það er samt hægt því það er svo margt til sem er heilsusamlegt en samt gott .
Það er um að gera að fá börnin í lið með sér , leyfa þeim að prófa sig áfram , velja sér grænmeti og ávexti , jafnvel fara í skólagarðana og rækta sjálf , " segir hún .
Munum eftir börnunum " Það þarf að tala við börnin um hvaða matur kemur úr náttúrunni annars vegar og verksmiðjunni hins vegar .
Sumir krakkar halda að tómatsósa sé grænmeti og skilja ekki hvernig matur verður til .
Það þarf að standa á sínu , setja einhver mörk eins og til dæmis að borða bara nammi á laugardögum og venja sig við að borða hollan morgun- eða hádegismat fyrir afmæli .
" Henni finnst oft ekki nógu vel hugað að mataræði barna .
" Fólk er upptekið af því að börnin séu í öruggustu bílstólunum , gangi í gæðaskóla , hafi góða barnfóstru og síðar eignist réttu vinina en sama gildir ekki þegar kemur að mataræðinu .
Það er svo mikið í mat sem er hreinlega eitur fyrir líkamann , " segir hún og er að tala um litar- , rotvarnar- og gervisætuefni og " þennan unna mat sem er varla matur lengur .
Börn geta fengið of hátt kólesteról og alltof mörg börn þjást af sykursýki tengdri offitu .
" Varðandi strauma og stefnur í heilsuheiminum segir Linda að í Bandaríkjunum sé mikil vakning fyrir hráfæði og telur hún að það sé næsta stóra bylgjan í heilsuheiminum .
" Það góða er að núna er viðhorf til heilsu að breytast úr kúrum yfir í lífsstíl .
" Hún segir að mörg fyrirtæki í Bandaríkjunum leggi áherslu á heilsueflingu starfsmanna .
Þannig lækki þau tryggingaiðgjöld og bætt heilsa hafi það líka í för með sér að starfsfólk taki færri veikindadaga .
Eftirsótt matreiðslunámskeið Ljóst er að margir vilja læra að elda hollan mat en uppbókað er á matreiðslunámskeið Lindu á Manni lifandi og telur hún að áhugi á eldamennsku hafi farið vaxandi eftir kreppu .
" Fólk fer ekki eins mikið út að borða og vill læra að elda sjálft því það er ódýrara .
Fólk er farið að hlúa meira að heilsunni en það gerði áður , " segir hún en fólk vill rækta sinn eigin garð .
" Lífshamingjan kemur að innan .
" Vertu sykurspæjari Linda hélt fyrirlestur fyrir troðfullu húsi í Manni lifandi í Borgartúni í vikunni um hvernig takast eigi á við sykurfíknina , sem áreiðanlega margir þekkja .
Sykurfyrirlestur Lindu var svo vel sóttur að búið er að bæta við öðrum næstkomandi þriðjudag .
Að minnsta kosti er ekki vanþörf á að taka á óhóflegri sykurneyslu landans en Íslendingar neyta að meðaltali 145 gramma af viðbættum sykri á dag sem gerir 53 kíló á ári .
Ráðlagt er að borða ekki meira en 24-36 grömm af viðbættum sykri á dag .
Fyrirlesturinn kallaðist " Sykurfíknin söltuð ! " en ein leiðin sem Linda lagði áherslu á til úrbóta var að fólk gerðist sykurspæjarar .
Viðbættan sykur er nefnilega að finna víða og er nauðsynlegt að verða vel umbúðalæs til að minnka sykurneysluna .
Flestir gera sér grein fyrir að kökur , sælgæti , gosdrykkir , sultur og ís innihaldi jafnan viðbættan sykur en hann er líka að finna í mjólkurvörum , salatsósum , tómatsósu , brauðmeti , morgunkorni og nánast öllum pakka- og dósamat .
Linda vill benda á að ef vitlaust er valið er hægt að fylla dagskammtinn af viðbættum sykri strax í morgunmatnum .
Dæmi : 24,4 g eru af viðbættum sykri í 330 ml af tilbúnum jarðarberjaskyrdrykk og ef teskeið af sykri fer í kaffið bætast við fjögur grömm til viðbótar .
10,5 g af viðbættum sykri eru í dós af skólajógúrt og í 30 g skammti af hunangs Cheerios eru 10,2 g .
Linda mælir með því að fólk setji heldur ferska ávexti út í hreina ab-mjólk og setji trefjaríkt korn á borð við All bran út í .
Fyrir þá sem vilja sæta þetta eitthvað mætti setja 1 tsk .
af hlynsírópi sem er ígildi 4 g af viðbættum sykri .
Í fyrirlestrinum fór Linda yfir hvað gerist í líkamanum þegar við neytum sykurs og líka áhrif sykurneyslunnar .
Dæmi um skammtímaáhrif sykurneyslu er fíkn í meiri sykur og líka breytist umfram sykur í blóðfitu .
Langtímaáhrif eru til dæmis sykursýki 2 , þrálátar sveppasýkingar , ónæmiskerfið raskast og of mikil sykurneysla getur einnig valdið höfuðverkjum og mígreni .
Hún minnir á að mataræðið verði oft betra þegar sykurinn er minnkaður .
" Þegar sykurinn minnkar kemur auðvitað eitthvað annað inn í staðinn og matarborðið fyllist af hollari mat , " segir Linda sem hvetur skjólstæðinga sína frekar til að bæta inn sem mestu af hollum mat en að einblína á að verið sé að " banna " einhvern ákveðinn mat , þannig batni mataræðið sjálfkrafa .
Um áttatíu manns voru á fyrirlestrinum , nánast allt konur og vaknar þá sú spurning hvort konur leiði heilsubyltinguna ? " Ég held að konur séu einhvern veginn meðvitaðari um hvernig þeim líður og hvernig það sem þær eru að gera í lífinu hefur áhrif á þær .
Karlmenn eru oft fljótari til að hrista hlutina af sér og nenna kannski ekki að pæla eins mikið í þeim , " segir Linda .
Að sögn Lindu er síðan besta leiðin til að slá á sykurfíknina að hægja á ferðinni og leita uppi það sæta í lífinu án þess að það hafi nokkuð með mat að gera .
Nánar er hægt að fræðast um Lindu og ráðgjafarstarfsemi hennar á www.simplewellbeing.com .
