Eitt af alvarlegustu heilsufarsvandamálum samtímans er streita .
Sérfræðingar á sviði heilbrigðismála gera ráð fyrir að árið 2020 muni 35% Evrópubúa þjást af þunglyndi sem orsakast vegna langvarandi streitu .
Það er staðreynd að langvarandi streita gerir fólk móttækilegra fyrir allskonar pestum og sýkingum .
Þá er talið að streita geti orsakað eða þróað hjartasjúkdóma .
Viðvarandi streita getur skemmt líffæri mannsins og þannig flýtt fyrir öldrun fyrr en ella .
Streita veikir sem sagt ónæmiskerfið og veldur eins og áður sagði ótímabærri öldrun og ýmsum sjúkdómum eins og brjóstakrabbameini og minnisleysi .
Til þess að takast á við streitu er gott að stunda hugleiðslu , yoga og ýmsar aðrar tegundir slökunar .
Líklegast er fátt betra til að takast á við streitu en að vera úti í náttúrunni ; ganga , klífa fjöll , veiða , ríða út eða bara njóta þess að vera úti í náttúrunni .
Lækningamáttur náttúrunnar er óumdeilanlegur enda kölluðu frumbyggjar Ameríku , indíánarnir , náttúruna " hinn mikla lækni " .
Frábært ráð til að draga úr streitu er að tína ber .
Ástæðan fyrir því að berjatínsla , streita og ótímabær öldrun eru gerðar að umfjöllunarefni í þessum pistli er sú að núna stendur berjatínslutíminn yfir .
Önnur ástæða er sú að vísindamenn við Landbúnaðarháskólann í Uppsölum í Svíþjóð hafa komist að því að bláber hafa jákvæð áhrif á streitu og draga úr ótímabærri öldrun .
Því norðar sem berin eru tínd því kraftmeiri og öflugri eru þau .
Hollusta berja og lækningamáttur hafa lengi verið þekkt .
Berin eru rík að C-vítamínum og andoxunarefnum .
Það eru ekki bara berin sjálf sem eru holl , heldur einnig lauf plöntunnar en úr þeim má sjóða te og gera græðandi smyrsl .
Í litlu riti sem kom út í Reykjavík 1880 og var eftir Jón Jónsson , garðyrkjumann , segir að úr rótum aðalbláberjalyngs megi gera græðandi smyrsl til að þurrka og græða sár , sjálf berin séu góð við skyrbjúgi og seyði úr þeim séu góð við ýmsum magasjúkdómum .
Í öðrum heimildum um jurtalyf segir að te , soðið af blöðum berjalyngs , sé sýkladrepandi og minnki sykurmagn í blóði .
Te af þurrkuðum blöðum og berjum séu góð við niðurgangi og örvi matarlyst .
Þá er þetta te eitt það besta munnskol sem völ er á , það er gott gegn bólgu og særindum í munni .
Einnig er það gott við blöðrubólgu .
Berin hafa , í aldanna rás , eiginlega verið einu " ávextir " Íslendinga og mikilvæg uppspretta C-vítamíns .
Samkvæmt íslensku þjóðveldislögunum máttu allir tína ber upp í sig á annarra eignarlandi en biðja varð leyfis til að tína ber og taka með sér .
Heimildir eru til um að á 13. öld hafi Skálholtsbiskup bruggað vín úr berjum , enda var þá skortur á messuvíni .
Berjaskyr hefur löngum verið vinsæll síðsumarsréttur hér á landi .
Í gamla daga voru ber geymd í skyri fram á vetur .
Þá var berjasaft í hávegum höfð og oft var henni blandað saman við mysu og varð þá til sannkallaður heilsudrykkur sem gjarnan mætti fara að framleiða og setja á markað .
Fæði Íslendinga hefur löngum verið fábreytt .
Á nítjándu öld og í byrjun tuttugustu aldar , þegar þéttbýliskjarnar fóru að myndast , varð fæðið oft og tíðum einnig óhollt .
Íslenskir læknar þess tíma hvöttu landsmenn því mjög til að rækta matjurtir og nýta sér berin .
Árið 1936 skrifaði dr. Gunnlaugur Claessen læknir grein í Almanak Þjóðvinafélagsins um nytsemi berjanna .
Benti hann á að þau væru mikilvæg uppspretta fjörefna sem Íslendingar þörfnuðust .
Árið 1940 kom svo út bæklingur eftir dr. Gunnlaug og Kristbjörgu Þorbergsdóttur , matráðskonu á Landspítalanum , um hollustu og nýtingu berja .
Bæklingur þessi hét raunar Berjabókin og varð hann gríðarvinsæll og ýtti talsvert undir það að Reykvíkingar og aðrir þéttbýlisbúar fóru að tína ber og búa til sultur og saftir .
Mörgum öðrum en okkur mannfólkinu finnast berin góð .
Fuglar eru sólgnir í ber sem kunnugt er ; þrestir , mávar og hrafnar .
Refir og hundar éta ber , einnig kýr og kindur .
Skógarbirnir eru sólgnir í ber , þeir geta innbyrt um 200 lítra af berjum á dag eða 90 kg .
Umfram allt er þó gaman að tína ber þó að hér á árum áður þætti það ekki karlmannleg iðja að fara í berjamó .
Nú eru aðrir tímar og löngu orðið tímabært að við Íslendingar nýtum berin meira , búum til sultur og saftir , frystum þau og geymum til vetrarins .
Úr frystum berjum má svo blanda gómsæta og holla heilsudrykki .
Ef þú , lesandi góður , þjáist af streitu ættir þú endilega að fara í berjamó .
Nú virðist ætla að verða frábært berjasumar .
Með því að fara og tína ber slærð þú tvær flugur í einu höggi , það róar hugann og dregur úr streitu og svo eru þau náttúrulega góð til átu .
Í kaupbæti draga berin úr ótímabærri öldrun – er þetta ekki eitthvað sem við höfum öll þörf fyrir ? 