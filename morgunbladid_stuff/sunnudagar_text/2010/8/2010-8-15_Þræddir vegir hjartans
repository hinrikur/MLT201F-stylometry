Trumbusláttur hjartans knýr líkamann áfram .
Fólki þykir það sjálfsagt , leiðir ekkert hugann að þessu taktvissa líffæri , þar til eitthvað byrjar að fara úrskeiðis .
Misjöfn úrræði eru í boði á Landspítalanum á Hringbraut eftir því hvað á við , sumir fá lyfjagjöf , aðrir fara í aðgerð , enn aðrir bíða eftir nýju hjarta og svo er til fólk sem gengur fyrir batteríum .
Texti Pétur Blöndal pebl@mbl.is Ljósmyndir Golli golli@mbl.is Fjórir Íslendingar bíða nú eftir hjartaígræðslu á Sahlgrenska háskólasjúkrahúsinu í Gautaborg og líklega verður þeim fimmta bætt á listann , sem er erlendis í undirbúningsrannsóknum .
" Þetta er óvenjumikið , " segir Anna G. Gunnarsdóttir , hjúkrunarfræðingur og verkefnastjóri göngudeildar hjartabilunar .
" Einn þessara fjögurra er með hjartadælu , sem heldur honum gangandi , en hin þrjú eru ekki með slíkt tæki og heilsunni hrakar því .
Þar á meðal er ung kona , sem fædd er árið 1971 .
Hún er mjög veik og í forgangi , þó að því gefnu að það komi hjarta , sem hæfir hennar vefjarflokki og blóðflokki .
" Dælur settar í hérlendis ? Vonast er eftir því , að hægt verði að veita þá þjónustu á Landspítalanum , að setja hjartadælu í fólk sem glímir við hjartabilun .
" Ef heilbrigðisyfirvöld ákveða að veita þessa meðferð hér á landi , þá spörum við stórfé , " segir Gunnar Mýrdal hjartaskurðlæknir , sem vann í fjölda ára við slíkar aðgerðir við sjúkrahúsið í Uppsölum .
" Það er miklu ódýrara að setja dæluna í hér á landi og veita meðferðina fram að hjartaskiptum , heldur en að senda sjúklinga utan .
Þetta eru 0 til 3 sjúklingar á ári og það er varla forsvaranlegt að neita Íslendingum um þetta úrræði , þegar boðið er upp á það alls staðar í hinum vestræna heimi .
" Gunnar segist hafa tekið þátt í að útbúa reikningana fyrir starfsemina í Uppsölum , þannig að hann þekki vel kostnaðinn og í hverju hann felst .
" Efniskostnaðurinn er auðvitað sá sami , en dýrast er allt í kringum aðgerðina , gjörgæslumeðferð , aðgerðin sjálf og eftirmeðferðin .
Auðvitað er það gríðarleg fjárfesting fyrir heilbrigðiskerfið að bjóða upp á þessa þjónustu á Íslandi .
Við búum yfir þekkingunni , en við þurfum að vera í góðu samráði við þá sem sjá um hjartaflutningana .
Þetta er hins vegar það fámenn þjóð , að það svarar ekki kostnaði að framkvæma hjartaígræðslur hér á landi .
" Hann segir að þetta sé á endanum spurning um úr hvaða vasa peningarnir séu teknir .
" Ef sjúklingar eru sendir utan , þá borgar Tryggingastofnun brúsann .
En ef meðferðin er á Íslandi , þá er það Landspítalinn sem borgar .
Þetta eru bara tveir vasar á sömu brókum , sem er íslenska ríkið , er það ekki ? Við höfum rekið áróður fyrir þessu og það eina sem hefur þokast á síðustu tveimur árum , er að það virðist kominn vilji til að ræða þetta í stærra samhengi , þó að engar ákvarðanir hafi verið teknar – að Tryggingastofnun eða ríkið geti komið að þessu , þannig að þetta grafi ekki undan fjárhag Landspítalans , því þetta er gríðarlega dýrt .
" Gunnar segir að síðustu tveir sjúklingar , sem sendir hafi verið út og fengið dæluna , hafi komið strax heim eftir nokkra daga á gjörgæslu .
" Annar er búinn að fá hjartað og sá sem þú hittir um daginn er enn að bíða , en honum líður mjög vel .
Ég hitti hann síðast í morgun og það gengur mjög vel .
Hann hefur ekki verið svona sprækur í fjölda ára .
Þetta er tækni sem gefur mönnum annan séns , það er engin spurning .
Hann væri ekki lifandi í dag ef hann hefði ekki fengið þessa dælu .
En heilbrigðiskerfið á Íslandi er gríðarlega þungt í vöfum , og ég hef ekki verið það lengi á Íslandi , síðan ég kom að utan , að það er mjög erfitt að láta þetta ekki fara í taugarnar á sér .
" Vél sem dælir blóði Blaðamanni gefst kostur á að skoða útbúnaðinn á eina Íslendingnum með hjartadælu , en hann vill þó ekki láta nafns síns getið .
Batteríin eru nokkuð þung , enda eru þau úr blýi , en næsta tegund af batteríum ku vera úr litíum og mun léttari .
Batteríin kosta nokkrar milljónir og eru þau tvö , þannig að hann geti farið út og hreyft sig og haft aukabatterí með sér , en hvort sett dugar í þrjá tíma .
Dælunni og batteríunum er svo stungið í samband við vegg á næturnar og ef straumur fer af eða minnkar , þá pípir í tækinu .
Hálftímabatterí er í sjálfri einingunni , nokkurskonar vararafstöð , þannig að hann geti bjargað sér um ný batterí .
" Þetta er gríðarlega flókið kerfi og ef straumur minnkar , þá lætur tækið vita með háu merki , " segir Gunnar .
" Sjúklingurinn er meðvitaður um þetta og hans nánasta umhverfi .
Og það er rétt að geta þess líka , að dælan gefur engan púls , heldur er þetta stöðugt flæði .
Ef þú setur höndina á slagæð á hálsinum eða úlnliðnum , þá finnurðu engan hjartslátt , því það er síflæði á blóðinu og hann fær meðalblóðþrýsting .
" – Hann er eins og Grímhildur grimma í bókunum um Steina sterka ! " Já , það má segja það , " segir Gunnar .
" Það hafa einmitt komið upp svipaðar aðstæður með þessa sjúklinga .
Það sofnaði maður á biðstofu , sem var með svona dælu og var nokkuð fölur yfirlitum .
Þá kemur vaktmaður , athugar púlsinn og karlinn vaknaði við að búið var að henda honum í gólfið og vaktmaðurinn ætlaði að blása hann og hnoða .
Hann hélt að hann væri látinn .
En það er búið að rannsaka þessar dælur ofan í kjölinn og það virðist ekki hafa nein slæm áhrif á líkamann eða líffærin að búa við þetta .
" – Hvenær nýtist hjartadælan ? " Þegar komin er alvarleg hjartabilun í vinstri slegilinn , " segir Gunnar .
" Það pumpar svo litlu blóði að líffærin eru farin að bregðast , vart verður mikillar mæði , ofboðslegs þrekleysis , nýrnabilunar , seinna lifrarbilunar og lungnabjúgs .
Dælan styður við vinstri slegilinn .
Hún tekur við blóðinu , þar sem það kemur inn í hjartað , tæmir úr vinstri sleglinum og þeytir því áfram í gegnum græðling sem saumaður er á ósæðina .
Hún getur séð um að dæla allt að níu lítrum á mínútu og tekið alveg yfir blóðflæðið , meira að segja við talsverða áreynslu .
Í hvíld hjá meðalmanni dælir hjartað um fimm lítrum á mínútu , en hjá sjúklingnum okkar sér dælan núna um að dæla 90% af öllu blóði út í líkamann .
" Eykur lífsgæði og lífshorfur Þetta hefur haft gífurlega jákvæð áhrif á lífslíkur og lífsgæði þess hjartasjúklings , sem nú er með hjartadælu hér á landi .
" Öll líffærin dafnar vel , nýrnabilunin sem hann var kominn með er horfin , nóg blóðflæði er til nýrnanna , þrekið er komið aftur og mæðin minni , " segir Gunnar .
" Honum líður eins og venjulegum manni sem reynir hæfilega á sig .
En hjartað í honum ; slegillinn er skemmdur og hann er ekkert að ná bata .
Þannig að framtíðarlausnin er að fá nýtt hjarta .
En dælan forðar honum frá alvarlegum veikindum , sem hefðu þýtt að hann hefði ekki þolað hjartaskipti , nema með mikilli áhættu .
Nú getur hann beðið eftir hjarta í rólegheitum og fengið gott líffæri , og líkaminn verður kominn í toppástand þegar hann tekst á við það , sem er mikilvægt því hjartaígræðsla er stór aðgerð .
" – Hversu lengi endist pumpan ? " Við vorum með konu úti sem hafði verið fjögur ár með þessa dælu , " svarar Gunnar .
" Það var lengsti tíminn hjá okkur .
En þar er byrjað að setja dæluna í fólk sem lokaúrræði .
Það fær dæluna ígrædda og gengur með hana þar til það deyr .
Þá er ég að tala um fólk sem hefur kannski 10% líkur á að lifa í eitt ár , heilsan er orðin svo léleg , en eftir að það fær dæluna eru 70% á lífi eftir þrjú ár .
Þetta eru sjúklingar í verra ásigkomulagi en þeir sem við veljum hér heima ; hér notum við dæluna sem brú fram að hjartaígræðslu .
Þá er biðtíminn eitt til tvö ár .
" – Þegar þetta er lokaúrræði , er þá fólk komið yfir ákveðinn aldur ? " Já , almennt er aldurstakmark á líffæraflutningum í Evrópu .
Í Bretlandi var það lengi 60 ár og í Skandinavíu hefur það verið 65 ár .
Aldurshindranirnar fyrir því að samþykkja fólk í líffæraígræðslu eru fyrst og fremst vegna skorts á líffærum .
Þess vegna eru líffærin frekar sett í yngra fólk sem á meiri möguleika .
Ég veit um bónda sem gekk með dæluna í tvö ár , þetta var næsta kynslóð á undan þeirri dælu sem þú sást í dag , og honum leið svo vel að hann lét taka sig af ígræðslulistanum – bústörfin toguðu , " segir Gunnar brosandi .
" Hann lenti í því einn daginn , að honum var farið að líða illa á traktornum , hjartað var farið að pumpa sjálft og slokknað á dælunni , þá fór hann til bóndans á næsta bæ , vírarnir höfðu farið í sundur og þeir lóðuðu þá saman sjálfir á verkstæðinu .
Ég hefði ekki trúað þessu , ef ég hefði ekki séð víravirkið sjálfur .
Svo var hann kominn með hægri hjartabilun og þá samþykkti hann að fara í hjartaskipti .
Þannig að þetta er margþætt vandamál .
" Hann segir að hjartabilunarsjúklingar séu vaxandi hópur , stór og erfiður viðureignar , með lítil lífsgæði og lífshorfur , en nú þegar dælan hafi verið samþykkt sem lokaúrræði bæði í Evrópu og Ameríku , þá sé búið að færa því fólki fimm ár í viðbót með miklum lífsgæðum .
" Þannig að þetta er það sem farmtíðin ber í skauti sér .
Þess vegna eru miklir peningar í spilinu , þetta er dýrt , en býður upp á mörg tækifæri .
" Hjartabilun • Hjartabilun er sjúkdómsástand sem skapast þegar hjartavöðvinn getur ekki sinnt meginhlutverki sínu , sem er að taka við og dæla blóði til líffæra líkamans .
• Undir þessum kringumstæðum geta mörg líffæri líkamans ekki starfað eðlilega .
Megineinkenni hjartabilunar eru mæði , bjúgsöfnun , magnleysi og skert þrek .
• Algengustu orsakir hjartabilunar eru kransæðasjúkdómur , háþrýstingur , lokusjúkdómar , meðfæddir hjartagallar og ýmsir hjartavöðvasjúkdómar .
• Á síðustu árum hefur tíðni hjartabilunar farið vaxandi .
Þetta kann að stafa af því að lífshorfur sjúklinga með hina ýmsu hjartasjúkdóma hafa batnað .
Auknar lífslíkur valda því að meiri hætta er á að hinir ýmsu hjartasjúkdómar þróist yfir í langvinna hjartabilun .
Tíðni hjartabilunar fer vaxandi með aldri og stærstur hluti sjúklinga með hjartabilun er aldraðir einstaklingar .
• Mismunandi er hversu alvarleg sjúkdómseinkennin eru .
Sumir sjúklingar geta lifað nokkuð eðlilegu lífi þótt áreynslugeta sé skert , en aðrir hafa veruleg sjúkdómseinkenni , jafnvel í hvíld .
Langtímahorfur við alvarlega hjartabilun eru oft slæmar , að því leyti er hjartabilun stundum alvarlegara vandamál en mörg illkynja krabbamein .
• Í mörgum tilvikum er hjartabilun langvinnt ástand þar sem lífsgæði eru mjög skert .
Grundvallaráhersla er lögð á að meðhöndla undirliggjandi hjartsjúkdóm enda er hann rót vandans .
Í fæstum tilvikum er unnt að lækna hjartabilun .
• Hægt er að halda einkennum í skefjum með lyfjameðferð og hafa rannsóknir síðustu ára sýnt að sum lyf bæta horfur auk þess sem þau draga úr sjúkdómseinkennum .
Lyfjameðferð er þó oft umfangsmikil , vandmeðfarin og krefst nákvæms eftirlits .
• Innlagnir á sjúkrahús eru tíðar meðal einstaklinga með langvinna hjartabilun .
Á síðustu árum hafa orðið miklar framfarir í skurðaðgerðum sem geta komið að gagni við hjartabilun .
Hjálpardælur af ýmsu tagi hafa verið græddar í sjúklinga og jafnvel gervihjörtu .
Þá er hjartaígræðsla stundum möguleg hjá sjúklingum með alvarlega hjartabilun á lokastigi .
• Með forvörnum er hægt að draga úr tíðni hjartabilunar .
Það verður best gert með fækkun áhættuþátta svo sem reykinga , háþrýstings , hárrar blóðfitu , sykursýki og offitu .
