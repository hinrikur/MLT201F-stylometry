Sitt sýnist hverjum um hvort lögregla eigi að fá auknar rannsóknarheimildir til að berjast gegn skipulagðri glæpastarfsemi og koma í veg fyrir afbrot .
Ríkislögreglustjóri og fleiri innan lögreglunnar hafa á seinni árum kallað eftir því að fá þessar heimildir , í ljósi vaxandi glæpastarfsemi hér á landi sem teygt hefur anga sína um undirheima Evrópu og víðar .
Lögregluyfirvöld hafa vísað til þess að heimildirnar séu til staðar með einum eða öðrum hætti í velflestum nágrannaríkjum Íslands og vegna aukins alþjóðlegs samstarfs skorti lögregluna hér á landi sömu tæki til að takast á við glæpi á borð við mansal , vændi , hryðjuverk og fíkniefnainnflutning .
Erlendir sérfræðingar hafa einnig talið nauðsynlegt að við embætti ríkislögreglustjóra sé starfandi nokkurs konar greiningarþjónusta eða þjóðaröryggisdeild með forvirkar rannsóknarheimildir , en þær ganga aðallega út á að geta fylgst með og rannsakað fólk án þess að endilega sé uppi vísbending eða grunur um refsivert athæfi .
Er þá m.a. átt við hleranir , eftirlit , skýrslutökur , húsleitir og aðra upplýsingaöflun .
Að greiningarstarfið geti farið fram á öðrum tíma en í hefðbundinni rannsókn , þar sem meira er byggt á líkum á afbroti en grun .
Í flestum tilvikum þyrfti þó að koma til úrskurður dómara , eins og varðandi hleranir og húsleitir .
Andstæðingar forvirkra heimilda hafa hins vegar bent á að verið sé að brjóta á mannréttindum og friðhelgi einkalífs fólks og jafnframt sé hætta á að yfirvöld misnoti þessar heimildir í pólitískum tilgangi .
Að rannsóknir verði háðar geðþóttaákvörðunum .
Rætt hefur verið um leyniþjónustu og njósnastarfsemi sem hæfi ekki litlu og friðsælu landi eins og Íslandi , en samkvæmt síðustu mælingu alþjóðlegrar friðarvísitölu er aðeins eitt land í heiminum talið friðsamara .
Einnig hefur verið spurt um hver eigi að hafa eftirlit með því eftirlitsstarfi lögreglu sem forvirkar heimildir hafa í för með sér .
Eins og fram kom í vikunni hefur Ragna Árnadóttir dómsmálaráðherra falið réttarfarsnefnd að meta heimildir lögreglu til forvirkra rannsókna .
Á nefndin að gera tillögur um nauðsynlegar breytingar á lögum í því skyni að markmið aðgerðaáætlunar gegn mansali , sem samþykkt var á Alþingi 2009 , náist og lögreglan styrkist til þess að stemma stigu við skipulagðri glæpastarfsemi .
Meðal atriða sem ráðherra hefur lagt áherslu á er að slíkar heimildir verði aðeins samþykktar undir ströngu eftirliti , allra mannréttinda verði gætt og hvort unnt sé að gera þetta innan núverandi stofnanakerfis .
Ekki stendur til að koma á fót nýrri stofnun en óhjákvæmilega mun löggæslukostnaður ríkisins aukast samt sem áður .
Markús Sigurbjörnsson hæstaréttardómari er formaður réttarfarsnefndar en aðrir í henni eru Gunnlaugur Claessen hæstaréttardómari og Eiríkur Tómasson , Stefán Már Stefánsson og Viðar Már Matthíasson , lagaprófessorar .
Þeir hafa engan sérstakan tímaramma á að skila af sér , samkvæmt upplýsingum úr dómsmálaráðuneytinu .
Umdeilt í öllum flokkum Að fengnum tillögum nefndarinnar mun dómsmálaráðherra kynna þær fyrir ríkisstjórnarflokkunum .
Eigi að auka rannsóknarheimildir lögreglu þarf að breyta lögum þannig að svo gæti jafnvel farið að frumvarp yrði lagt fram á Alþingi í vetur .
Hætt er við að málið verði afar umdeilt en samkvæmt upplýsingum blaðsins eru skoðanir mjög skiptar innan flestra þingflokka og alls óvíst að meirihluti fáist einu sinni innan stjórnarflokkanna .
Mest mun andstaðan vera meðal Vinstri grænna og Hreyfingarinnar en í öðrum flokkum skiptast þingmenn meira í tvö horn .
Einna mestur stuðningur virðist vera innan Sjálfstæðisflokksins en þar er jafnframt lögð áhersla á að stigið verði varlega til jarðar og allra mannréttinda gætt .
Þingflokkarnir vilja hins vegar fá fram tillögur réttarfarsnefndar áður en gefin er upp endanleg afstaða .
Flestir eru þó sammála um að þessar starfsaðferðir lögreglu verði aldrei samþykktar nema strangt eftirlit verði haft með þeim og þá er ekki sama hver muni sinna því hlutverki .
Sambærileg áform hafa áður komið til kasta Alþingis en forvirkar rannsóknarheimildir voru mikið áhugamál Björns Bjarnasonar , fv. dómsmálaráðherra .
Áform hans náðu ekki lengra en í drög að frumvarpi og fróðlegt verður að sjá hvernig núverandi dómsmálaráðherra verður ágengt í þessu umdeilda máli , þar sem vegast á grundvallarhagsmunir varðandi öryggi borgaranna og friðhelgi þeirra .
Hætta á að traust glatist verði valdinu misbeitt Helgi Gunnlaugsson , afbrotafræðingur og prófessor í félagsfræði við Háskóla Íslands , segir umræðuna um forvirkar rannsóknarheimildir snúast að miklu leyti um traust .
Lögreglan njóti mikils trausts hér á landi , sem hafi aukist eftir hrun , í samanburði við aðrar opinberar stofnanir .
" Þess vegna eiga hugmyndir um forvirkar heimildir til handa lögreglu jafnvel meiri hljómgrunn hér en víða annars staðar .
En þetta er vandmeðfarið .
Hættan er að glata traustinu ef valdinu verður misbeitt , að þetta verði háð geðþótta yfirvalda og grandalausir borgarar verði fyrir áreitni yfirvalda og þá jafnvel minnihlutahópar frekar en aðrir , " segir Helgi og nefnir þar sem dæmi útlendinga og þá Íslendinga sem taldir eru hafa óæskilegar skoðanir eða lífsstíl .
" Þetta er spurning hversu langt við viljum ganga til að uppræta vanda sem við öll erum sammála um .
Til þess þurfum við hugsanlega að fórna ýmsu sem við teljum grundvöll réttarríkisins , frelsi og friðhelgi einstaklingsins .
" Helgi gerði rannsókn fyrir um tíu árum , í samvinnu við Félagsvísindastofnun , á afstöðu Íslendinga til þess hvort heimila ætti lögreglu að notast við óhefðbundnar aðferðir , eins og forvirkar rannsóknarheimildir , í baráttu sinni við fíkniefni .
Rannsóknin leiddi í ljós að mikill meirihluti Íslendinga var samþykkur óhefðbundnum aðferðum , s.s. eins og að nota tálbeitu og auka heimildir til húsleitar og hlerana .
" Allt þetta var álitið réttlætanlegt af stórum meirihluta Íslendinga , vafalítið vegna þess að við treystum lögreglunni .
Þetta er að sumu leyti spurning um hvort tilgangurinn helgi meðalið .
Tilgangurinn er göfugur ; að uppræta skipulagða glæpastarfsemi og hryðjuverk , en eigum við að heimila meðul sem geta gengið í berhögg við frelsi borgaranna ? Samkvæmt mælingu minni mætti búast við því núna að Íslendingar væru tilbúnir til þess , " segir Helgi og telur að það yrði fróðlegt að kanna afstöðu Íslendinga í dag .
Handtakan í Noregi Fullvíst má telja að þær rannsóknarheimildir sem norska öryggislögreglan , PST , hefur yfir að ráða hjálpuðu til við að þrír menn voru handteknir í Noregi og Þýskalandi í síðasta mánuði , grunaðir um aðild að undirbúningi hryðjuverka fyrir al-Qaeda-samtökin .
Hér er einn þeirra leiddur fyrir dómara í Osló .
