Þegar ég var polli las ég allt sem ég komst yfir ; allt frá þjóðsögum í Þórberg , allt sem til var á heimilinu og svo fór maður á bókasafnið til að komast í meira .
Það sem maður kallaði stelpubækur var líka lesið ef ekki var annað til og líka " kellingabækur " – þar með talin Guðrún frá Lundi sem minnst er á málþingi í Ketilási í Fljótum í dag .
Ég man ekki til þess að hafa haft einhverja sérstaka skoðun á Dalalífi þegar ég var búinn að lesa hana á sínum tíma , þetta var bara ástarsaga , fulllöng reyndar .
Þegar ég las hana aftur áratugum síðar kunni ég að meta aldarfarslýsinguna og finnst þær bóka hennar sem ég hef lesið , Dalalíf , Gulnuð blöð og Stýfðar fjaðrir , bara ágætis bækur .
Engin bókmenntaverk , en ekki síðri en til að mynda bækur Jóns Mýrdals ( Mannamunur og Kvennamunur ) , Guðrúnar Lárusdóttur ( Systurnar , Bræðurnir ) , Elínborgar Lárusdóttur ( Anna frá Heiðarkoti , Förumenn , Símon í Norðurhlíð ) eða Jóns Trausta ( Halla , Heiðarbýlið ) .
Jónarnir voru allnokkru eldri en Guðrún ( Jón Mýrdal fæddur 1825 og Jón Trausti 1873 ) , og Guðrún Lárusdóttir aðeins eldri ( fædd 1880 , lést 1938 í einu fyrsta alvarlega bílslysi Íslandssögunnar ) .
Þær Elínborg og Guðrún voru aftur á móti samtíðarkonur , Guðrún fædd 1887 og Elínborg 1891 , en Elínborg byrjaði yngri að skrifa og skrifaði mun fleiri og eins fjölbreyttari bækur ; rómana , ævisögur , viðtalsbækur og grúa af dulspekibókum svo dæmi séu tekin .
Það hefur löngum verið tíska að grafa upp höfunda sem fallið hafa í gleymsku , einhverjir að ósekju þó að dómur sögunnar sé oftast sanngjarn og rökréttur ( hvers vegna ættu menn að lesa Kristmann eða Ingimar Erlend eða Jóhannes Helga eða Ingibjörgu Sigurðardóttur í dag ? ) Að því sögðu þá er gott og gagnlegt að menn minnist Guðrúnar frá Lundi og bóka hennar .
Verra þykir mér þó að það virðist oft vera fyrir það hvað allir voru á móti henni , hvað fólk er hissa yfir því hvað bækurnar eru skemmtilegar og / eða læsilegar og hvað fræðimenn hafi " talað niður " bækur hennar .
Að mínu viti er þetta ekki góð leið til að vekja áhuga á Guðrúnu : Eigum við að lesa bækur hennar af meðaumkun eða vegna þess að þær séu skemmtilegar ? Að lokum má svo bæta við að sá sem segir að Guðrún frá Lundi sé " okkar Jane Austen " hefur lesið of lítið af Jane Austen og of mikið af Guðrúnu frá Lundi .
