Áætlanir um að reisa menningarmiðstöð og bænahús múslíma tveimur húsaröðum frá staðnum þar sem tvíburaturnarnir , sem féllu í árás hryðjuverkamanna 11. september 2001 , stóðu á Manhattan hafa hleypt af stað hatrömmum deilum í Bandaríkjunum .
Þegar George W. Bush , þáverandi forseti Bandaríkjanna , blés til atlögu gegn hryðjuverkum áttaði hann sig á því að auðvelt væri að eitra andrúmsloftið í garð þeirra þriggja til sjö milljóna múslíma , sem búa í Bandaríkjunum , og gætti þess vandlega að leggja hryðjuverkamenn og samtök þeirra ekki að jöfnu við múslíma og íslam , sem væri trúarbrögð friðar .
Sá greinarmunur virðist enginn vera í huga andstæðinga moskunnar .
" Þið megið reisa mosku [ þar sem tvíburaturnarnir stóðu ] þegar við megum reisa bænahús gyðinga í Mekka , " stóð mótmælaspjöldum í New York á sunnudag fyrir viku .
Þegar fyrst var greint frá áætlunum um að reisa menningarmiðstöð fyrir múslíma , þar sem ætti að vera sundlaug , þrekmiðstöð , veitingastaðir , leiksvið og bænaherbergi , í dagblaðinu The New York Times í byrjun desember í fyrra voru sáralítil viðbrögð .
Aðstandendur framkvæmdarinnar kváðust vilja stuðla að " jákvæðri umræðu milli heims múslíma og vestursins " .
Tveimur vikum síðar kom viðtal á sjónvarpsstöðinni Fox News við Daisy Kahn , eiginkonu helsta skipuleggjanda miðstöðvarinnar , ímamsins Feisals Abduls Raufs .
Laura Ingraham tók viðtalið og sagði : " Ég kann að meta það sem þið eruð að gera .
" Það var ekki fyrr en í maí að undiraldan byrjaði .
Kveikjan var blogg eftir Pamelu Geller , sem áður hafði vakið athygli með því að fullyrða að Barack Obama Bandaríkjaforseti væri launsonur blökkumannaleiðtogans Malcolms X , sem hún segist sjálf reyndar aldrei hafa trúað í raun og veru .
Í huga Geller er menningarmiðstöðin " risamoska " og ögrun að ætla að reisa hana á þessum stað : " Þetta er íslamskt tilkall til valda og útþenslustefna .
" Síðan hefur undiraldan verið að magnast í fjölmiðlum og spjallþáttum og gagnrýnin verið hvað mest áberandi í fjölmiðlum Ruperts Murdochs , sem á meðal annars Fox News .
Sarah Palin , varaforsetaefni repúblikana í kosningunum 2008 , sagði að þetta væri " tillitslaus fyrirætlun múslíma , eins og þeir vilji stinga Bandaríkjamenn , sem enn finna fyrir sársaukanum , í hjartastað " .
Repúblikaninn Newt Gingrich , fyrrverandi forseti fulltrúadeildar Bandaríkjaþings , hefur gagnrýnt hina fyrirhuguðu miðstöð af hörku : " Að reisa mosku á þessum stað væri sambærilegt við að setja upp nasistaskilti við hliðina á helfararsafninu .
" Hann kallar áðurnefndan Feisal Abdul Rauf " róttækan íslamista " og lætur sig engu varða að hann hefur farið á vegum bandaríska utanríkisráðuneytisins bæði í tíð Bush og Obama til að boða umburðarlyndi meðal múslíma og araba .
Fleiri repúblikanar hafa tekið undir gagnrýnina , en Ron Paul , þingmaður repúblikana frá Texas , var fyrstur til að hasta á þá , andstaðan við miðstöðina helgaðist bara af " hatri og ótta við íslam " og að baki henni stæðu " nýíhaldsmenn " , sem létu " ekkert tækifæri ónotað til að beita hatri í garð múslíma til að afla stuðnings við illa ígrunduð , fyrirbyggjandi stríð " .
Um miðjan þennan mánuð hætti Obama sér inn í umræðuna , kvaðst skilja þær tilfinningar , sem málið vekti , en bætti við : " Þetta eru Bandaríkin og stuðningur okkar við trúfrelsið verður að vera óhagganlegur .
Það grundvallaratriði að fólk af öllum trúarbrögðum sé velkomið í þessu landi og verði ekki mismunað af stjórn þess er lykilþáttur í því hver við erum .
" Bandarískir fjölmiðlar sögðu þegar að Obama hefði lýst yfir stuðningi við menningarmiðstöðina .
Gingrich sagði að það kæmi ekkert á óvart að forsetinn héldi áfram að " sleikja sig upp við róttæka íslamista " , en trúfrelsi kæmi þessu máli ekkert við .
Gingrich hefur gagnrýnt forsetann harðlega og ný bók hans nefnist " To Save America : Stopping Obama ' s Secular-Socialist Machine " .
Þar segir hann : " Bandaríkjunum stafar jafn mikil ógn af hinni veraldlegu-sósíalísku vél og eitt sinn af Þýskalandi nasismans og Sovétríkjunum .
" Daginn eftir sagði Obama að hann hefði ekki verið að lýsa yfir stuðningi við hina fyrirhuguðu byggingu , aðeins að ítreka að allir ættu að fá jafna meðferð hjá stjórnvöldum : " Ég var ekki að tjá mig og mun ekki tjá mig um skynsemi þeirrar ákvörðunar að reisa mosku á þessum stað .
" Í Bandaríkjunum er að minnsta kosti umræða Spurningar hafa vaknað í Bandaríkjunum um það hvað deilan um Park51 , fyrirhugaða menningarmiðstöð og bænahús múslíma , skammt þar frá sem tvíburaturnarnir stóðu á Manhattan , segi um bandarísku þjóðina .
Á forsíðu tímaritsins Time var spurt hvort Bandaríkjamenn væru haldnir múslímafóbíu og sagt að verkefnið væri prófsteinn á trúarlegt umburðarlyndi í landinu .
Dagblaðið The New York Times birti grein um hvaða augum málið væri litið annars staðar í heiminum .
Þar er vitnað í Abelhamid Shaari , sem hefur hvað eftir annað reynt að fá borgaryfirvöld í Mílanó til að gefa byggingarleyfi fyrir mosku hvar sem væri í borginni , en án árangurs .
" Í Bandaríkjunum er að minnsta kosti umræða , " segir hann .
Í Evrópu er tekist á um bann við búrkum og mínarettum .
Í deilunni um moskuna á Manhattan er spurningin ekki hvort , heldur hvar .
Bandaríkin hafa hins vegar hingað til verið tekin til fyrirmyndar um aðlögunarhæfni .
" Bandaríkjamenn eru að átta sig á því að stjórnarskrá þeirra og frjálslyndi vernda þá ekki frá deilunum , sem ástundun íslams hefur vakið í okkar löndum , " skrifar dálkahöfundurinn Pierre Rousselin í blaðið Le Figaro .
Annars staðar er litið á deiluna sem staðfestingu á afstöðu Bandaríkjamanna .
" Bandaríkin hata íslam , " segir viðmælandi The New York Times í Bagdad , Mohaimen Jabar .
Abdel Moety Bayoumi , fræðimaður við íslamska rannsóknarstofnun í Egyptalandi , gagnrýnir fyrirætlunina : " Með henni eru búin til varanleg tengsl á milli íslams og 11. september .
Af hverju ættum við að setja okkur og íslam í stöðu sektar ? " Ekki gott að vekja minningar " Til eru táknrænir staðir , sem vekja minningar , hvort sem það er ætlunin eða ekki .
Og það er ekki gott að vekja minningar .
" Dalil Boubakeur , yfirmaður stórmoskunnar í París og einn æðsti íslamski klerkurinn í Frakklandi , í viðtali við dagblaðið France-Soir .
