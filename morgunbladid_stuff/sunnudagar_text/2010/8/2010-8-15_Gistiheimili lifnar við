Gistihús með því óvenjulega nafni 1x6 var opnað í Keflavík í júníbyrjun en meira en nafnið er óvenjulegt því innréttingarnar eru sérstakar enda er húsið hugarsmíð tveggja listamanna , parsins Daníels Hjartar Sigmundssonar og Lindu Mjallar Stefánsdóttur .
Efniviður Daníels er jafnan viður af ýmsu tagi en hann undirbýr nú sýningu fyrir Ljósanótt á meðan Linda vinnur við hönnun leikmynda í kvikmyndum , nú síðast Gauragang .
Þau hafa bæði tileinkað sér græna hugsun og var endurnýting efna og ekki síður sköpunargleði höfð að leiðarljósi við hönnun innréttinganna .
Alltaf með verkfæri í höndunum " Ég ólst upp í stórum systkinahópi og var alltaf með verkfæri í höndunum .
Vinnan við gistiheimilið endurspeglar reynsluheim minn og uppeldi .
Ég nota það sem til er , byggi á því sem ég er með í höndunum .
Þegar ég var krakki var ekki alltaf til peningur til að kaupa ný leikföng og nauðsynlegt var að nota ímyndunaraflið .
Ég byrjaði síðan að höggva skúlptúr í tré 25 ára gamall , " segir Daníel sem Linda kallar " spýtustrák " .
Á meðal endurunnins efniviðar í innréttingum gistiheimilisins er rafmagnsrúllukefli , gömul vörubretti og mótatimbur .
Nafnið 1x6 vísar einmitt til stærðarinnar á því síðastnefnda og líka þess að þarna er eitt gistihús með sex herbergi .
" Þetta er ekki staður þar sem sest var niður , allt hannað , svo farið af stað og smíðað .
Þetta er staður sem fékk að fæðast smám saman , " segir hann og útskýrir að útlit hvers og eins herbergis hafi mótast um leið og það var smíðað .
" Fyrsta herbergið lá til grundvallar , það gaf tóninn og svo var bara spilað , " segir hann .
Linda vill gjarnan hugsa grænt og segir að þessi hugsunarháttur sé í sókn .
Henni finnst um að gera að " víkka sjónarhornið hvað varðar efni , hönnun og nýtingu .
" Nýtnin er Lindu í blóð borin því í hönnun leikmynda fyrir kvikmyndir er útsjónarsemi og gott ímyndunarafl kostur .
Villimannseðlið skín í gegn Það er ekki ofsögum sagt að Daníel sé ekkert fyrir háglansandi plaststemningu .
" Við leyfum villimannseðlinu að skína aðeins í gegn .
Við viljum ekki fara í þetta fínpússaða , örugga og slétta umhverfi .
Með því að lakka tré of mikið drepur maður einhvern neista .
Í dag er tré oft látið líta út eins og plast því það er búið að stíflakka það og pússa , " segir Daníel sem þykir það ekki áhugaverð notkun .
" Við lökkuðum bara eina umferð með vatnslakki til að loka viðnum , " segir Daníel til útskýringar .
Linda segir að um daginn hafi komið til þeirra franskur ferðamannahópur sem valdi gistihúsið vegna þessarar grænu og náttúrulegu hugsunar .
" Þeim fannst eitthvað alíslenskt við þetta , " segir Linda en henni finnst " allt þetta pússaða , glansandi , plexígler og stál " ekki eins íslenskt .
" Ferðamennska framtíðarinnar mun kalla meira eftir þessu náttúrulega , " segir hún .
Daníel er sammála : " Þú getur fengið stífpússað og lakkað hvar sem er .
" Þetta þýðir þó ekki að þægindin séu ekki til staðar í 1x6 en þau hafa til dæmis valið dýnur vandlega þó rúmin séu heimasmíðuð .
" Við erum ekki einungis að selja fólki gistingu , við erum að selja því upplifun og viljum að gestirnir fari frá okkur reynslunni ríkari .
Gestabókin endurspeglar þetta , það fara frá okkur mjög ánægðir gestir , " segja þau .
" Það er alveg merkilegt hvað það gerir fyrir fólk að koma inn í rými sem er svona lifandi .
Fólk bara lifnar sjálfkrafa við , " segir Daníel .
Linda segir varðandi viðbrögðin að gestir hafi sagt þeim að það sé eins og ganga inn í listaverk að heimsækja húsið .
Gistiheimilið er líka nokkurs konar gallerí því list Daníels er til sýnis hér og þar og gestirnir geta fest kaup á listmununum sem þeir sjá á meðan á dvölinni stendur .
Daníel og Linda vilja endilega fá til sín sem flesta Íslendinga en markhópurinn er líka fyrsta og síðasta nótt erlendra ferðamanna á landinu vegna nálægðarinnar við Keflavík .
Þau segjast líka gjarnan vilja opna Reykjanesið fyrir ferðamönnum .
" Reykjanesið er mikil náttúruperla og er með mikið af því sem Ísland hefur uppá að bjóða .
Hér er brúin milli tveggja heimsálfa , hverasvæði , Bláa lónið , fallegar gönguleiðir og líka þessi íslenska auðn og hraunið .
" Enginn plastpottur Daníel gerði sjálfur heitan pott við húsið .
" Mig langaði í heitan pott en alls ekki í bláa plastskel .
Ég gróf holu og fékk mér tjarnardúk , lagði aðrennsli og frárennsli og raðaði síðan grjóti hringinn .
Þetta voru nokkrar ferðir í fjöruna , " segir hann en þó það sjáist ekki út á sjó frá pottinum finna baðgestir sjávarlyktina og heyra mávahláturinn .
Í september ætla þau síðan að byggja gufubað og bæta aðstöðuna við pottinn .
" Við viljum gera það til að laða að Íslendinga sem vilja koma og eiga góða stund með okkur .
Til dæmis pör sem vilja koma og eiga rómantíska helgi .
Herbergin eru mjög tantrísk , " segir hann og hlær .
Vert er að taka fram að á gistihúsinu er þráðlaus nettenging en ekkert sjónvarp .
" Afþreyingin er samveran með öðru fólki , að láta þér líða vel í pottinum og við kveikjum líka eld á kvöldin en það er eldstæði í garðinum , " segir Linda .
Í því sem var áður bílskúr en Daníel kallar nú " Hofið " er pláss fyrir hópa til að halda námskeið og fundi en þau segjast hafa orðið vör við eftirspurn eftir því .
Herbergi fyrir börn Við hönnun á gistiheimilinu fóru þau að velta fyrir sér hvað börnum sé boðið upp á í ferðalögum með fjölskyldunni .
" Við erum búin að tileinka börnunum ákveðið herbergi .
Þannig er hægt að vera við hliðina á mömmu og pabba en samt fá eigið rými sem allt er hugsað með barnið í huga .
Þetta er ennþá í þróun hjá okkur , " segja þau .
Upphaflega ætlaði Daníel að gera tvær íbúðir í húsinu , hafa eina fyrir sig og selja hina .
Það var árið 2007 en síðan kom kreppan og úr varð að gera gistiheimili .
Linda er hrifin af þeirri orku sem hefur komið upp í samfélaginu eftir kreppu .
" Það er svo stórt hjarta í henni .
" Kreppan hefur líka breytt ferðalagamynstri Íslendinga .
" Þú verður að finna ævintýrin þér nær , " segir hún .
Hægt er að lesa um gistihúsið á 1x6.is og list Daníels á heggur.com .
