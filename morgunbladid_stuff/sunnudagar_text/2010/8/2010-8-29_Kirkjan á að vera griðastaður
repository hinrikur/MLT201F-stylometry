Málefni kirkjunnar hafa verið á allra vörum undanfarna daga .
Séra Karl Sigurbjörnsson biskup hefur verið gagnrýndur fyrir framgöngu sína í " biskupsmálinu " eins og það er kallað , sem snýst um ásakanir fleiri en einnar konu á hendur forvera hans á biskupsstóli , Ólafs Skúlasonar , fyrir kynferðislegt áreiti .
Stór orð hafa fallið í fjölmiðlum síðustu daga .
Hver er forsaga þessa máls ? " Það er búið rekja þessa sögu meðal annars á síðum Morgunblaðsins í gær .
Ég vona að rannsókn varpi ljósi yfir þessa atburðarás .
Ég get sagt það eitt að við séra Hjálmar vorum að reyna að gera okkar besta , við vorum báðir mjög meðvitaðir um að það var ekkert auðvelt fyrir Sigrúnu Pálínu að standa í þessari baráttu .
Það var mikið fár í kringum þetta mál , mikil fjölmiðlaumræða og gríðarlegt álag og ásakanir á báða bága .
Ólafur biskup þvertók fyrir að biðjast fyrirgefningar .
Mín upplifun þá var sú að okkar þætti í þessu væri lokið .
Aðkoma okkar var frá upphafi á hennar forsendum og við gátum ekkert meira gert – ég upplifði það þannig .
Ég vil undirstrika , að við vorum eingöngu að leita sátta að hennar beiðni .
Ég áleit það skyldu mína að leggja lóð á þá vogarskál .
Á sama sólarhring hafði önnur kona samband við mig og bað mig um " að hjálpa sér að losna út úr þessu máli " eins og hún orðaði það .
Hún hefði verið ein af þeim sem hefðu ásakað Ólaf , og hún væri að kikna undan álaginu .
Það voru allir fjölmiðlar á eftir þessum konum og hún sagði að þrýstingurinn væri orðinn of mikill .
Ég var á engan hátt að beita þessar konur þrýstingi , til að fá þær til að falla frá ásökunum sínum eða draga þær til baka .
Það er fjarri lagi .
En áreiðanlega get ég horfst í augu við að ég hefði átt að bregðast öðruvísi við , standa með þeim og fylgja máli þeirra eftir .
Mig tekur það sárt að ég skyldi hafa brugðist trausti þeirra .
" Það hryggir mig – Þú hefur verið gagnrýndur fyrir að svara því ekki með nógum skýrum hætti í Kastljósviðtali fyrr í vikunni , hvort þú tryðir frásögn þessara kvenna .
" Ég orðaði það svo , að ég hefði ekki ástæðu til að rengja þær .
En ég vil taka af allan vafa um , að ég trúi þessum konum .
Það er mín skoðun að frásagnir þeirra séu trúverðugar .
Og ég harma það , að það skuli hafa verið lögð önnur merking í þessi orð mín .
Ég bið þær konur , sem finnst ég hafi brugðist þeim , fyrirgefningar á því , að ég skuli ekki hafa staðist þeirra væntingar .
Það hryggir mig , að einhverjar manneskjur skuli sitja inni með þá hugsun , og þá upplifun af mér , eða öðrum þjónum kirkjunnar , að við höfum brugðist þeim .
Fyrir hönd kirkjunnar vil ég biðja þær fyrirgefningar á því , á því að kirkjan hafi brugðist þeim , og á þeirri skelfilegu raun sem þær hafa þurft að ganga í gegnum í skugga hennar .
Ég bið þess að við getum öll tekið höndum saman um að vinna að lækningu þeirra sára sem af hafa hlotist , þess sársauka , sem svo ótal margir líða fyrir .
" – Dagbjört Guðmundsdóttir , sem varð fyrir áreitni Ólafs í Kaupmannahöfn , steig fram í viðtali í DV í gær , sagðist hafa óskað eftir fundi með þér og að hún ætlaði meðal annars að spyrja þig : " Af hverju þorðu kirkjunnar menn ekki að standa með okkur ? " " Eftir á að hyggja , þá gæti verið að einhver meðvirkni hafi verið í gangi , " svarar Karl .
" Það er vel þekkt fyrirbæri .
Þetta var mál sem allt þjóðfélagið var undirlagt af og öll kirkjan .
Það má segja að allt hafi logað stafnanna á milli út af því .
Um þetta leyti var haldinn prófastafundur sem gaf út yfirlýsingu um að Ólafur væri saklaus borinn sökum .
Af þessu varð mikill hvellur .
Og menn skiptust í hópa , þar sem tekist var á um hver væri þess umkominn að lýsa yfir sekt eða sakleysi .
Það blönduðust allskonar hagsmunir í þessa deilu og það var augljóst að þessir flokkadrættir auðvelduðu ekki málið .
" – Flokkadrættir innan kirkjunnar ? " Já , svona var nú andrúmsloftið .
Og ég held , að núna þegar við horfum til baka , þá er það allt í gegnum gleraugu , sem við höfðum ekki þá .
Það hefur svo margt breyst í samfélaginu .
Það var örugglega brugðist við með röngum hætti í mörgum atriðum og ég harma það .
En við einsettum okkur að gera bragarbót .
Við unnum til dæmis að því að setja prestum nýjar siðareglur , þar sem sett var inn ákvæði varðandi kynferðislega áreitni .
Ég man eftir gömlum presti , sem var alveg miður sín yfir því að þetta orð skyldi vera sett inn í siðareglur presta , því svona gerðist ekki .
Þessi gamli góði frómi prestur og þessi viðbrögð hans , guð blessi minningu hans , þau voru lýsandi fyrir viðhorfið hjá mörgum .
Svona hlutir eiga sér bara ekki stað .
Og ég held að það sé afskaplega mannlegt , að hver manneskja eigi í raun mjög erfitt með að horfast í augu við þessa staðreynd , að einhver sem þú vilt treysta og vilt bera virðingu fyrir og átt að geta treyst fullkomlega , skuli brjóta af sér með þessum hætti .
Það er bara eitthvað sem á ekki að eiga sér stað .
Þetta veldur líka sterkum varnarviðbrögðum , og það gerir meðal annars þessi mál svo erfið .
Málið komst líka í sali Alþingis , var rætt í utandagskrárumræðu , og á þessum sama tíma voru forsetakosningar , þar sem varla var haldinn framboðsfundur án þess að biskupsmálið bæri á góma .
Allir liðu undir þessu , konurnar , kirkjan , sóknarbörnin , prestarnir .
Þetta var eins og farg á öllum .
Og við vorum nokkrir ungir prestar , eða í yngri kantinum að okkur fannst allavega , sem stóðum fyrir því að gera menn út af örkinni , til þess að biðja Ólaf að stíga fram og segja af sér vegna þessa máls .
Svo var haldinn fundur í kirkjuráði sem ég var þá kominn í , þar sem Ólafur sór og sárt við lagði , að hann væri alsaklaus af þessum ásökunum og flutti mjög tilfinningaþrungna ræðu yfir okkur , þar sem hann lagði mikla áherslu á að við yrðum að sýna honum stuðning og lýsa yfir sakleysi hans .
Ég var byrjandinn í þessum hópi , en þarna voru menn sem höfðu starfað með honum mjög lengi .
Ég var ósáttur við yfirlýsingu um sakleysi hans og saman sömdum við ályktun , sem hann brást mjög illa við og taldi óskiljanlega loðmullu .
Ég held hann hafi aldrei almennilega fyrirgefið mér þetta .
" – En brugðust þið við ? " Já , við vildum setja þetta á dagskrá .
Það var gert með siðareglum presta á þeim tíma og rætt í þaula .
Við vildum líka setja reglur um hvernig staðið skyldi að kynferðisbrotamálum sem upp kæmu á vettvangi kirkjunnar .
Reglur sem mér höfðu borist frá norsku kirkjunni og eins frá lútersku kirkjunni í Ameríku voru fyrirmynd okkar um farveg slíkra mála og stuðning við þolendur .
Ég einsetti mér að vinna að því að við myndum eignast slíkt í okkar kirkju .
Hugsunin er sú að það sé til farvegur utan við hið kirkjulega embættismannakerfi , sem fólk getur leitað til , af því að því finnst oft yfir háan vegg að fara til að nálgast embættismanninn .
Sá sem verður fyrir broti þarf að hafa gríðarlegan kjark til að takast á við það að ganga fram með sögu sína .
" Ekki varnarmúr fyrir embættismanninn " Þess vegna voru settar starfsreglur strax árið 1998 , eftir að ég hafði tekið við embætti , um meðferð kynferðisbrota innan þjóðkirkjunnar og sett á laggirnar fagráð einstaklinga sem hafa sérþekkingu á kynferðisbrotum .
Þessu fagráði er ætlað að fylgja eftir að mál sem varða kynferðisbrot og koma upp innan kirkjunnar , fái viðhlítandi málsmeðferð samkvæmt landslögum , " segir Karl og leggur áherslu á mál sitt , " til þess að koma í veg fyrir freistinguna sem það er að þagga niður eða stinga undir stól svona málum .
Eins á fagráðið að sinna forvörnum og hafa umsjón með fræðslu um kynferðisbrot .
Þarna tel ég að við höfum verið að draga lærdóm af skelfilegri reynslu .
Þessar starfsreglur voru svo endurskoðaðar í fyrra , meðal annars í ljósi nýrra barnaverndarlaga .
Nokkrum árum áður höfðu verið settar siðareglur fyrir starfsfólk í barna- og æskulýðsstarfi kirkjunnar og gefin út heilræði sem snúast meðal annars um nánd , mörk og snertingu , og annað sem beri að varast í þessum efnum .
Og nú voru á kirkjuþingi í fyrrahaust samþykktar siðareglur fyrir alla presta og starfsmenn , launaða sem ólaunaða innan þjóðkirkjunnar .
Þær reglur eru mjög skýrar og allt starfslið kirkjunnar er skuldbundið þeim .
Það er alveg ljóst , að í öllu mannlegu samfélagi verður brotið á fólki , ofbeldi á sér stað eða farið er yfir mörk hins leyfilega með einhverjum hætti .
Það er snar þáttur í mannlífinu sem við verðum alltaf að vera á varðbergi gagnvart .
Og við getum aldrei upprætt það .
En við getum gert allt sem í okkar valdi stendur til að vera meðvituð um það og til að búa svo um hnúta , sem tryggilegast , að það gerist ekki .
Og ef það gerist , að tekið sé á því , gengist við því og að sá sem brotið er á fái líka hjálp og stuðning til að vinna úr sínum málum .
Ég hef lýst því yfir , oftar en einu sinni , að kirkjan á að standa með þeim einstaklingum og félagasamtökum , sem vinna að vitundarvakningu um ofbeldi gegn konum og börnum og hjálp við þau sem líða .
Sú afstaða kirkjunnar á að vera öllum ljós og alveg á hreinu , að ofbeldi á ekki að eiga sér stað innan vébanda kirkjunnar .
Við viljum vinna að samfélagi þar sem mannhelgi er virt og þar sem börn eru örugg .
Og við viljum líka vinna að því að rækta og næra í okkar þjóðfélagi það umhverfi og þá afstöðu , það hugarfar , þá skaphöfn og innri styrk einstaklinga , að þeir standist hið illa – og greiði veg því góða .
Kirkjan mun aldrei líða að þaggað verði niður í fórnarlömbum ofbeldis og kúgunar , heldur mun áfram hjálpa þeim sem hafa orðið fyrir slíku .
Kirkjan á að vera griðastaður .
Það er hin kristna köllun hennar .
" – Finnst þér málin hafa komist í nógu góðan farveg innan kirkjunnar ? " Við höfum reynt að tryggja að farvegurinn sé nógu góður til að takast á við mál sem upp koma í dag .
En við verðum alltaf að vera reiðubúin að bæta okkur og endurskoða úrræðin , allt er háð mannlegum takmörkunum .
Ég held að fagráðið sé mikilvægt og hafi sannað gildi sitt .
" – Hefur þá reynt á fagráðið ? " Já , það hefur reynt á það .
Komið hefur fram að mál hafa borist til fagráðsins , og þar er afar traust og vel menntað fagfólk , sem veit alveg um sína ábyrgð í þessum efnum .
Og forsendan er að styðja þann sem á er brotið til að fara með sín mál .
Þetta er ekki varnarmúr fyrir embættismanninn .
" – Það hefur verið talað um sannleiksnefnd .
Í hvaða farveg þykir þér rétt að beina því uppgjöri innan kirkjunnar , sem kallað er eftir ? " Að minni tillögu fór kirkjuráð þess á leit við forsætisnefnd kirkjuþings , æðsta valds í málum kirkjunnar , þar sem leikmenn eru í meirihluta , að hún hefji strax undirbúning að skipan rannsóknarnefndar til að fjalla um aðkomu presta og stofnana kirkjunnar að málum Ólafs Skúlasonar .
Forsætisnefndina skipa forseti kirkjuþings Pétur Kr. Hafstein , fyrrverandi hæstaréttardómari , og varaforsetar Ásbjörn Jónsson lögfræðingur og Margrét Björnsdóttir bæjarfulltrúi í Kópavogi .
Lögð verði áhersla á að rannsóknarnefndin hraði störfum svo sem kostur er og skili niðurstöðum sem jafnframt verði kynntar opinberlega .
Þetta snýst um traust .
Og ég legg mikla áherslu á það , að kirkjan hefur ekkert að fela , og á ekki að hafa neitt að fela .
Það eru ekki hagsmunir kirkjunnar að þagga eitthvað niður eða breiða yfir eitthvað .
Við viljum að það sé alveg ljóst að hafi meðferð af hálfu kirkjunnar þjóna verið ábótavant , þá sé það mjög miður og þá verðum við að skilgreina það , læra af því og gera betur .
" Skelfilegasta sem hægt er að hugsa sér – Hvenær heyrðirðu fyrst um ásakanir Guðrúnar Ebbu í garð föður síns ? " Ég heyrði fyrst ávæning af því fyrir tveimur árum eða svo .
Ég hafði aldrei nokkurn tíma heyrt á það minnst áður .
" – Höfðuð þið rætt saman áður en hún talaði í kirkjuráði ? " Já , hún hafði talað við mig áður og skýrt mér frá reynslu sinni .
Hún var með ákveðnar ábendingar varðandi meðferð á svona málum sem voru teknar til athugunar .
Það var af hennar hvötum meðal annars að Sigrún Pálína kom á fund kirkjuráðs í fyrra og svo kom Guðrún Ebba í sumar .
" Hann þagnar .
En heldur svo áfram : " Sifjaspell og ofbeldi gegn börnum er það skelfilegasta sem hægt er að hugsa sér .
Það er eiginlega ægilegra en nokkur orð fá lýst .
Og það er mjög mikilvægt fyrir einstaklinginn að segja sögu sína , eins og áður hefur komið fram , til dæmis í sögu hennar Thelmu Ásdísardóttur .
Það er stórt skref .
Og það er líka mikilvægt fyrir samfélagið , til að fólk geri sér grein fyrir þeirri ógn og því böli sem þetta er .
" – Eftir því var tekið að Jóhanna Sigurðardóttir forsætisráðherra sagðist hafa íhugað að segja sig úr þjóðkirkjunni .
" Mér þykir afar miður að forsætisráðherra skuli hafa hugleitt að segja sig úr þjóðkirkjunni .
Ég hefði gjarnan viljað vita eða heyra hvað þjóðkirkjan getur betur gert .
Samband ríkis og kirkju og tilvera þjóðkirkjunnar á Íslandi er að mínu mati ákaflega dýrmætur þáttur í því norræna velferðarsamfélagi sem við byggjum .
Ég tel hina lútersku þjóðkirkju einn af hornsteinum hins norræna velferðarsamfélags sem byggist á mikilli sögu og siðfræði sem er okkur sameiginleg .
Þannig er þetta á öllum Norðurlöndum – við höfum verið samferða þeim .
Og það er vegna þess að þjóðkirkjan er félagsnet , sem nær yfir samfélagið allt með einum eða öðrum hætti .
Þjóðkirkja er ekki bara einhver stofnun eða embættismannakerfi .
Þjóðkirkjan er samhengi sem við stöndum í , samfélag sem er sprottið upp úr þessum íslenska jarðvegi , sem hefur verið ræktaður í aldanna rás með orði og athöfn og iðkun , sem leitast við að tengja fólk við hið góða , þá góðu , traustu , óbilandi þætti , sem halda uppi góðu mannlífi , góðu samfélagi .
Það er trúin , það er vonin , það er kærleikurinn , umhyggjan um náungann , virðingin fyrir manneskjunni , mannhelginni , og umfram allt skyldurnar við hið veika og varnarlausa og við börnin .
Þetta er svo gríðarlega mikilvægt og þessir þættir , þessi grunngildi , þau verða aldrei nærð eða ræktuð gegnum Facebook eða bloggið , neyslu eða áhorf .
Þau eru nærð og ræktuð með sögum og söng , athöfn og iðkun , sem tengir okkur við samhengið , samhengi kynslóðanna , og samfélag okkar sem berum hita og þunga dagsins .
" – Hvað finnst þér um umræðuna um að aðskilja ríki og kirkju ? " Já , spurningin um samband ríkis og kirkju er ofarlega á baugi .
" Á að vera þjóðkirkja ? " er ein spurninganna sem verða á borðum þjóðfundar og stjórnlagaþings .
Hvað sjá menn fyrir sér með aðskilnaði ríkis og kirkju ? Við þurfum að spyrja , hverju svörum við , og hvernig sjáum við fyrir okkur útkomuna ? Ég hef í hyggju að beita mér fyrir því að efnt verði til samtals í söfnuðum og stofnunum kirkjunnar um stöðu þjóðkirkjunnar í samfélaginu , þar með talið tengsl ríkis og kirkju .
Nauðsynlegt er að hið almenna safnaðarfólk fái tækifæri til að tjá sig og taka þátt í að móta stefnu kirkjunnar gagnvart þeim mikilvægu spurningum sem tengjast þessari umræðu .
Þjóðkirkjan er ófullkomin eins og allar mannlegar stofnanir og skipulag .
En mér finnst skipta miklu máli að hún er bundin lögum og er opinber stofnun , öllum opin .
Þjóðkirkjan er fjölmennustu samtök á Íslandi og því eru þau bundin landslögum , til dæmis barnalögum og stjórnsýslulögum og söfnuðir og starfsemi hennar er undir opinberu stöðugu eftirliti .
Við megum ekki horfa framhjá þessu .
Og núna ríður á að allt gott fólk taki höndum saman um að vernda og byggja upp traustar stofnanir sem styðji hið góða samfélag , sem við viljum sjá gróa á Íslandi .
Þjóðkirkjan , sóknir hennar og söfnuðir , eru veigamikill þáttur einmitt í því .
Gleðistundirnar sem fólk lifir þegar barn er skírt , þegar unglingurinn fermist eða þegar fólk binst ævitryggðum , þetta eru ómetanlegar vörður á lífsveginum , sem einmitt tengja okkur við þetta djúpa og sterka samhengi , sem við megum ekki verða viðskila við , hver svo sem skoðun okkar er á biskupum eða kirkjuráði eða einstaka þjónum kirkjunnar .
Og svo í sorginni og áföllum lífsins , þá er þarna ómetanlegur farvegur , sem svo ótal margir finna og sækja sér styrk til , til þess að geta haldið áfram .
" Íhuga málin frá öllum hliðum – Hefurðu íhugað að segja af þér út af þessu máli ? " Ég íhuga þessi mál frá öllum hliðum , en mér er enn efst í huga að kirkjan takist af einlægni á við vandann sjálfan .
Ég einsetti mér í upphafi minnar embættistíðar að vinna af heilindum að því að bæta starfshætti kirkjunnar í meðferð kynferðisbrotamála og verja starfsmenn hennar og þá sem henni treysta fyrir þeirri vá sem af slíkum málum stendur .
Ég tel að margt hafi áunnist .
En greinilega ekki nóg og ég horfist í augu við ábyrgð mína í þeim efnum .
Skuggi þessa máls alls grúfir enn yfir kirkjunni .
Ég bind vonir við störf rannsóknarnefndar og vil tryggja að það endurreisnarstarf hefjist .
Það er mikilvægt að halda áfram að læra af þessu og reyna að koma í veg fyrir að kynferðisbrot eigi sér stað .
" – Það hefur gengið fréttamynd á netinu , sem sýnir þig og séra Geir Waage ræðast við , með mynd af Ólafi Skúlasyni í bakgrunni .
Eftir að komið hefur fram , hvaða mann Ólafur hafði að geyma , verður þá ekki að endurskoða , að honum skuli vera skipað í öndvegi innan kirkjunnar ? " Málverkið sem um getur er meðal málverka allra annarra biskupa sem hafa gegnt því embætti síðastliðin tvö hundruð ár .
Ólafur gegndi þessu embætti og er hluti sögu sem við getum ekki þurrkað út og megum ekki þagga jafnvel þótt málverkið hafi nú verið fært af tillitssemi við sárar tilfinningar fjölda fólks .
Þessi sorgarsaga á að vera okkur öllum áminning sem við látum okkur að kenningu verða .
" – Hefurðu kannski verið of varfærinn ? " Eftir á að hyggja , þá hef ég verið of varkár í að kveða upp dóma .
" – Þjóðkirkjan hefur þetta yfirbragð – að hún þyki forn .
" Kirkjan er forn , aðeins yngri en Alþingi .
Sagan er samfelld í meira en þúsund ár .
Hún á að standa vörð um forn gildi og dýrmætan þjóðararf .
En hún er líka mitt í okkar samtíð .
Og það hafa gríðarlegar breytingar orðið í starfi kirkjunnar og safnaðanna .
Það er ótrúleg gróska mjög víða í starfi safnaða í landinu , gríðarlegur fjöldi fólks sem kemur af mikilli trúmennsku og gleði að starfsemi safnaðanna og nýtur þjónustu kirkjunnar .
Oft er bara horft til skrifstofu við Laugaveginn , eins og kirkjan sé biskupinn og nokkrir prestar .
En þetta er gríðarlega stór hreyfing og hún geymir nánast allt litróf íslensks þjóðlífs .
Það er bara svoleiðis .
Og fólk sem er í forystu safnaða um land allt , þetta er fólk af öllum stigum samfélagsins , og það birtir þennan fjölbreytileika .
Þjóðfélagið er í sárum eftir hrunið og stofnanir þess laskaðar .
Það er vont þegar þjóðfélagið verður undirlagt af reiðinni og neikvæðninni , æsingnum , hefndar- og dómasýkinni .
Það er skaðlegt ef við töpum okkur og skiljum börnin eftir í nepju þessarar neikvæðu afstöðu til samfélagsins og grundvallarstofnana þess .
Mér finnst það vera svo mikilvægt verkefni , að okkur takist sem kirkju og þjóð , að styrkja okkur , eflast af innri styrk , af því að vandamálin sem við er að etja á Íslandi í dag , eru ekki bara efnahagslegs eðlis , ekki einu sinni bara siðferðilegs eðlis , þau eru líka andlegs eðlis .
Það er andinn , sálarstyrkur manneskjunnar , sem um er að ræða , ungra sem gamalla , og hann gerir gæfumuninn .
Það sem er veigurinn í samfélaginu , það eru ávextir andans , kærleiki , gleði , gæska og góðvild , trúmennska , hógværð og sjálfstjórn , þetta viljum við öll innprenta börnunum og rækta með okkur sjálfum .
Þetta er verkefnið sem við eigum að einbeita okkur að .
" 