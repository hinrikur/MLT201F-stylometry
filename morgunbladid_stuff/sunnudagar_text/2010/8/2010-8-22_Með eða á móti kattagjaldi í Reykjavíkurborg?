MEÐ Ólöf Loftsdóttir Dýralæknir .
Ég er með skráningu og vil að kettir séu skráðir og merktir og fresskettir geltir sem er í takt við það sem ályktað var á sumarfundi Dýralæknafélagsins .
Þar áréttaði félagið að mikilvægt væri að viðhalda þessum skráningum , merkingum og geldingum til að sporna við offjölgun katta .
Það er gríðarlegt vandamál í Reykjavík og að ég held í öllum þéttbýlisstöðum á landinu að séu kettir ekki geltir verði til fleiri kettir en fólk vill eiga .
Þess vegna fyllast athvörfin eins og í Kattholti sem er yfirfullt af hálfstálpuðum kettlingum sem enginn vitjar og við getum ekki rakið hver á þá né ber ábyrgð á þeim .
Þannig að við viljum sjá að fólk merki kettina sína og taki þá úr sambandi og hugsi um sína ketti .
Á sama tíma þurfum við aðeins að hugsa um hvernig reglurnar eru settar og aðalatriðið er kannski ekki eitthvert gjald heldur frekar reglur til kattaeiganda þess efnis að ætli þeir að halda ketti verði þeir að hafa þá merkta og skráða .
Það er líka mikilvægt atriði þegar settar eru svona reglur að taka tillit til eðlis katta .
Þetta eru ekki hundar og kettir haga sér á annan hátt þannig að mér finnst að við getum ekki sett hunda og ketti undir sama hatt og verðum að vanda svolítið setningu reglugerða þannig að hægt sé að fara eftir þeim .
Það þýðir ekkert að setja reglur sem ekki er hægt að fara eftir .
Þá hættir maður að bera virðingu fyrir þeim .
Eitthvað þarf að gera Fyrir nokkrum árum var gert átak og farið fram á það að kettir yrðu skráðir og merktir .
Ómerktir kettir voru fangaðir og fluttir upp í Kattholt en þetta vakti mikla athygli í fjölmiðlum á sínum tíma og óánægju meðal kattaeiganda .
Mikilvægt er að rifja þetta átak upp nú þegar hugmyndir koma upp um kattagjald því á sínum tíma féll þessi skráning og gjaldtaka dálítið á lagabálkinum .
Reglur um hundahald eru með stoð í lögum um varnir gegn sullaveiki en ekkert slíkt er í lögum um ketti .
Það nákvæmlega sama gæti því verið í aðsigi núna og því verður að stíga varlega til jarðar en um leið er ljóst að eitthvað verður að gera í málunum því þetta gengur ekki svona .
Kattholt er yfirfullt af heimilisköttum og þangað koma tveir til átta kettir á dag sem er hreint út sagt fáránlegt .
MÓTI Steinunn Rósa Einarsdóttir Viðurkenndur bókari Ég hef löngum verið mikill dýravinur og mér finnst að það að eiga dýr eigi ekki að vera munaður heldur eitthvað sem fólk geti kosið sama hvernig fjárhagur þess sé .
Sé litið til nágrannalandanna er fólk þar með hunda og ketti að vild enda á fólk að geta verið með dýr kjósi það svo ég tali nú ekki um að börnin fái að njóta þess að hafa dýr í kringum sig .
Á tímum eins og eru nú fylgir því líka öryggi að hafa dýr bæði heima fyrir og eins þegar farið er út .
Ég sé ekkert að því að dýrin séu skráð á eiganda og þess háttar komi eitthvað fyrir þau eða eitthvað komi upp á .
Þá er hægt að leita til eiganda líkt og gert er í dag og hann þarf þá að borga hvort eð er fyrir þá þjónustu að kettinum sé komið aftur til síns heima .
Þannig ber fólk í raun alltaf ábyrgð á dýrinu en ég er á móti því að fólk þurfi að greiða gjald fyrir að eiga kött ef það fær ekkert í staðinn fyrir það .
Því þarf að vera ljóst hvort og hvaða þjónustu fólk hljóti fyrir slíkt gjald .
Það sem ég heyri í kringum mig frá hunda- og kattaeigendum er að , líkt og með hundaeigendur sem greiða há gjöld fyrir aðstöðu úti á Geirsnefi þyrfti einhvers konar sambærilega þjónustu fyrir kattaeigendur sem hentuðu þeirra dýrum .
Að sama skapi þyrfti sjálfsagt að bæta aðstöðu fyrir eigendur beggja dýrategundanna í borginni en hundaeigendur hafa til að mynda aðgang að svæðinu nema þegar þarf að nota það í eitthvað annað samanber flugeldasýningu um áramót og jafnvel brennur .
Það er mjög mikið af köttum í hverfinu þar sem ég bý og ef ég væri að greiða fyrir slíkt vildi ég sjá fyrir hvað ég væri að greiða .
Hundar og kettir undir einn hatt Þá ætti að setja hunda og ketti undir sama hatt varðandi gjaldtöku þó að þetta séu ólík dýr .
Í báðum tilvikum er fólk með þessi dýr sér til félagsskapar og ánægju .
Geri dýrið eitthvað af sér , týnist eða eyðileggi eitthvað þá er það á ábyrgð eiganda sem þarf að greiða gjald til að fá dýrið aftur eins og fyrr segir .
Gjaldtaka fyrir dýr á ekki að eiga sér stað á neinn hátt því ég er viss um að þegar upp er staðið þá spari það okkur heilmikið í kerfinu að hafa dýr hjá okkur því að það er löngu sannað að kettir og hundar gera eigendur sína glaðari og hvetja þá til útiveru svo ekki sé talað um hversu gott er að hafa dýr með fötluðum og ófötluðum börnum og eldri borgurum .
