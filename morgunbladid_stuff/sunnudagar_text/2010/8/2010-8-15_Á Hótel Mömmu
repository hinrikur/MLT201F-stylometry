Arnar Sigurmundsson , vel þekktur sem forystumaður í sjávarútvegi og á vettvangi lífeyrissjóða , á allar sínar rætur við Vestmannabraut í Eyjum .
Er fæddur á heimili foreldra sinna , þeirra Sigurmundar Runólfssonar og Íseyjar Skaftadóttur , á efri hæðinni á Vestmannabraut 25 , sem þar bjuggu allan sinn búskap .
Vestmannabrautin er í hjarta miðbæjarins í Eyjum og var aðalgata bæjarins um tíma .
Hún byggðist frá aldamótum 1900 , en segja má að uppbygging götunnar og Eyjanna hafi fylgt vélbátaöldinni í Eyjum sem hófst árið 1906 .
Upphaflega bar Vestmannabrautin þrjú nöfn .
Austasti parturinn að Kirkjuvegi var nefndur Dalbæjarvegur , síðan tók við Símastígur og loks Breiðholtsvegur sem var vestast í bænum .
Gatan öll fékk nafnið Vestmannabraut um 1930 .
Við Vestmannabraut var Samkomuhús Vestmannaeyja , kvikmyndahús sem tók um 450 manns í sæti og var bíósalurinn einnig mikið notaður undir dansleiki og árshátíðir .
Oft var mikið um að vera , ekki síst á vetrarvertíðum .
" Við götuna var einnig pósthús og símstöð , verslanir , bakarí , sjoppur og rakarastofur .
Þegar ég var tíu ára var opnaður flottur veitingastaður , Hressingarskálinn , við götuna og var það bylting .
Skólavegur , Bárustígur , Hilmisgata og Kirkjuvegur tengdust götunni – og mynduðu að nokkru leyti ramma um miðbæinn í Eyjum .
Aðalleiksvæði krakkanna var á Stakkagerðistúni , en þar voru rólur og vegur og einnig góð aðstaða til að vera í fótbolta .
Leiksvæðið var annars ekki bundið við miðbæinn .
Strákar voru mjög mikið niðri við höfnina í Eyjum að leika sér með litla heimasmíðaða báta og fara inn í Botn og undir Löngu sem var vinsæll staður á sólardögum á sumrin , " segir Arnar sem bætir við að hlunnindi hafi falist í því að eiga heima nánast við hliðina á bíóinu .
" Á mínum uppvaxtarárum , það er á sjötta áratugnum , fóru langflestir krakkar í bíó á sunnudögum og margir keyptu sér sem kallað var apótekaralakkrís til að hafa með .
Á þessum árum var ekkert sjónvarp , símar ekki komnir í öll hús , fáir fólksbílar í Eyjum en margir vörubílar .
En krakkar höfðu ærið nóg fyrir stafni í leik og starfi .
Þá var einnig mikið um það að krakkar fóru á drengja- og stúlknafundi í KFUM-húsinu við Vestmannabraut .
" Húsið Vestmannabraut 25 sem Sigurmundur , faðir Arnars , byggði á árunum 1932 til 1934 er tveggja hæða steinsteypt íbúðarhús og þótti stórt á mælikvarða síns tíma .
Lengi vel voru tvær íbúðir í húsinu .
Eigandi neðri hæðar var breskur konsúll og síðar voru skrifstofur þar .
" Húsið er nú í eigu Hótels Þórshamars , Gísla Vals Einarssonar og fjölskyldu hans , og er rekið sem íbúðagisting undir nafninu Hótel Mamma .
Þykir mér mjög vænt um það nafn , " segir Arnar sem bjó við Vestmannabraut fram yfir tvítugt .
Sem fjölskyldumaður eignaðist hann heimili á Brimhólabraut en byggði síðar á Bröttugötu 30 .
" Hér höfum við verið í rúm fjörutíu ár og líkar vel .
Brattagatan er nokkuð brött , einkum neðri hluti hennar .
Sjálfur bý ég í efri hlutanum sem er friðsæl inngata .
Það kom sér vel í eldgosinu 1973 að húsið skyldi vera ofarlega og vestarlega í bænum en sá hluti slapp mun betur frá afleiðingum goss en austurbærinn sem fór að mestu undir hraun .
" sbs@mbl.is Uppáhaldsstaðir 1 .
Stakkagerðistún er í hjarta Vestmannaeyjabæjar og þegar ég var strákur var túnið mikið notað sem leiksvæði .
Með útsjónarsemi mátti þar leika fótbolta á fjórum til fimm völlum .
Á þessum tíma var raunar mesti höfuðverkurinn að útvega sér bolta , því í allsleysi fyrri tíðar var talsverður vandi að verða sér úti um slíka .
Og sjálfur man ég eftir allskonar peyjafélögum í boltanum , skipulagt íþróttastarf sem nær í dag til yngstu krakkanna kom löngu síðar .
2 .
Ég var mikið niðri á bryggju sem strákur og sótti þá gjarnan til föður míns sem var netamaður .
Af verkstæðinu þar sem hann starfaði var gott útsýni yfir höfnina og hægt að fylgjast með bátum og númerum þeirra .
Segja má að uppvaxtarár mín , fimmti og sjötti áratugurinn , séu gullöld bátaflotans , enda voru þá gerðir út margir tugir báta frá Eyjum , gjarnan 50 til 60 tonna eikarbátar .
