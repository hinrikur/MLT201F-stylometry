Laugardagskvöldið 11. september ætlar KK að fara yfir feril sinn í tali og tónum í Háskólabíói , dyggilega studdur af vinum og vandamönnum .
" Já , þeir fundu víst út að ég ætti tuttugu og fimm ára starfsafmæli , " segir KK blaðamanni sposkur , um tildrög þessarar samkundu .
Arnar Eggert Thoroddsen arnart@mbl.is Ef Stuðmenn voru hljómsveit allra landsmanna þá er Kristján Kristjánsson , KK , tónlistarmaður allra landsmanna .
Áreynslulaus sjarmi þessa manns hefur heillað landann upp úr skónum , allt frá því að hann steig fram hérlendis með plötu sína , Lucky One , árið 1991 .
Við hittumst heima hjá KK í Vogahverfinu ; blaðamaður , ljósmyndari og KK sjálfur .
Sumaraukinn gerði vel við okkur þennan dag , það var rétt komið fram yfir hádegi og menn voru vel slakir á því .
Golli setti af stað ljósmyndatörn í garðinum og upp við hús og blaðamaður þvældist um á meðan , vitandi að hans tími myndi koma .
Inni á heimilinu hanga þessir munir sem við þekkjum svo vel , myndir frá brúðkaupi og af börnum , allt saman settlegt og fínt og yfir heimilinu stóísk ró – svona svipað og yfir manninum sjálfum .
Reynt er að fá KK til að munda gítar eður hjólbörur en hann færist undan öllu " proppsi " .
Hann stingur hins vegar upp á því að hann helli upp á kaffi fyrir þrenninguna og hún fái sér svo sæti í garðinum .
Það er gjört og spjallið hefst á meðan Golli smellir af .
Spilað með öllum Kannski er það veðrið , kannski er það afslappað fas KK , en bæði hann og blaðamaður hika við að einhenda sér í formlegt spjall um það sem er útgangspunktur stefnumótsins , tónleikarnir sem nefndir voru í upphafi .
Þess í stað hjölum við um eitthvað allt annað .
Íslenska tónlist og skrif um hana , mátt tónlistarinnar ( " hann er einn af spámönnunum í mínum huga , " segir KK t.a.m. um Stevie Wonder ) , vini , félaga o.s.frv. Nágranninn er að slá garðinn og drunurnar í sláttuvélinni yfirgnæfa okkur á köflum .
En það breytir engu .
Við erum sultuslakir .
" Því minna sem er greinilegt á upptökutækinu , því betra , " grínast ég í KK. " Þá verð ég svo fljótur að skrifa þetta .
" En eitthvað verður nú að koma inn á blessaða tónleikana .
" Já , nú skulum við fara að jarðtengja okkur , " segir KK og hlær .
Tónleikarnir hafa fengið yfirskriftina Vegbúinn og af nógu er að taka hvað tónlistina áhrærir .
KK hefur gert átta plötur í sínu nafni , fimm plötur í samstarfi við Magnús Eiríksson , tvær plötur með hljómsveit sinni KK Band , eina jólaplötu með systur sinni Ellen sem og ógrynni af tónlist fyrir leikhús og kvikmyndir og ber þar hæst tónlist hans í verkunum Þrúgur reiðinnar og Fjölskyldan .
" Þetta eru yfirlitstónleikar , " segir KK. " Ég hef spilað með öllum og það er það skemmtilega við þetta , að hafa spilað með svona mörgum í gegnum tíðina .
Að hafa spilað með öllu þessu frábæra tónlistarfólki og ég á efalaust eftir að vinna með fleirum .
Ég hef mikið unnið með Eyþóri , mági mínum , og er heppinn að eiga hann að .
Hann er ekkert að tvínóna við hlutina , er mjög skilningsríkur og mjög áhugasamur um alls kyns tegundir af tónlist .
Það er hægt að biðja hann um blátt sánd og hann skilur nákvæmlega hvað menn eru að tala um .
Hann er svo góður túlkur , getur komið þessum margvíslegu hugmyndum samstarfsmanna sinna áfram í eitthvert form .
" Nefndur Eyþór mun svo sjá um að halda á tónsprotanum á bráðkomandi tónleikum eins og KK orðar það , verður hljómsveitarstjóri .
Eins og bíómynd KK segir að tónleikarnir eigi fyrst og fremst að vera skemmtilegir og hugmyndin sé sú að þeir rúlli hnökralaust áfram , líkt og bíómynd .
" Þannig að það sé ekkert stopp á milli laga .
Þannig erum við að æfa þetta .
Það er leikstjóri að vinna með okkur að uppsetningunni þannig að þetta flæði óhindrað áfram .
Ég veit ekki hvort ég á að upplýsa um meira ...
" Lögin verða ekkert endilega í tímaröð þar sem KK er ekki viss um að það gangi upp .
" Bæði þá praktískt og músíkalskt .
Þetta verður hálfpartinn sýning ; þar sem við fylgjumst með því þegar ég var að spila á götunni til dagsins í dag og allt þar á milli .
Svo kíkja nokkrir samferðamenn í heimsókn , eins og Maggi Eiríks og Ellen systir .
Benni ( Benedikt Brynleifsson ) verður á trommum , Sölvi sonur minn verður á bassa , hann er með svo gott bít í sér .
Gummi Péturs verður þarna líka og Eyþór að sjálfsögðu .
Svo kemur KK bandið líka inn í þetta .
" Ástæðan fyrir herlegheitunum er m.a. tuttugu og fimm ára starfsafmæli KK sem hann gengst við fúslega , segist hafa byrjað að spila tónlist til að hafa af því atvinnu árið 1985 .
" Mig hefur alltaf langað til að standa eins vel og ég gæti að yfirlitstónleikum sem yrðu teknir upp .
Það er verið að vinna heimildarmynd um mig og þetta verður partur af henni , Denni Karls er að taka upp og hefur verið að því síðan í vetur .
Það á að sýna hana einhvern tíma á næsta ári .
Þetta er svona það sem ég vil skilja eftir .
Mig langar til að sýna hver ég er í raun og veru .
Sumir okkar hafa reynt að búa til einhverja poppstjörnuímynd en við erum að taka þessa ímynd í burtu .
Við skulum samt ekki kalla þetta einlægt ( hlær ) .
" Blaðamaður grípur þetta á lofti og segir að það sé einmitt ekki hægt að kalla hann poppstjörnu , þó hann sé vissulega afar vel þekktur .
" Á einhverjum tímabilum hefur mann langað í poppstjörnuímyndina og reynt að ganga inn í hana en það liggur bara ekki fyrir mér .
Það liggur fyrir mér að reyna að fara í hina áttina , reyna að skrapa af frontinn og koma til dyranna eins og ég er klæddur .
En það er mjög erfitt líka .
" Mjög góður rótari Þessi greining KK leiðir óneitanlega hugann að öðrum manni , sem stendur fyrir viðlíka nálgun , nefnilega Mugison .
" Ég og Mugison erum sálufélagar .
Áður en hann varð þekktur gaf hann mér Lonely Mountain .
Við skömmumst okkar ekkert fyrir það að taka saman eða setja upp þegar við erum búnir að klára tónleika .
Mér finnst voðalega skrítið að gera það ekki .
Ég er mjög góður rótari ( hlær ) .
" Golli kveður og við erum við ekki sólarmegin lengur , skuggi hefur lagst yfir kaffiborðið .
Við færum okkur því yfir í sólina , setjumst í hægindastóla úr viði og horfum upp í himininn .
Upptökutækið liggur á milli í grasinu .
KK heldur áfram að pæla í tónleikunum sem eru framundan .
" Það verður slatti af óvæntum uppákomum þarna ...
( hugsar ) ...
til dæmis ...
nei , ég held ég tali ekkert meira um þetta .
" Úr því að svo er , er ekki úr vegi að spyrja aðeins út í vinnu hans í útvarpinu en ljúfir morgunþættir hans hafa vakið mikla athygli .
" Þetta er alveg æðislegt .
Það er eins og ég hafi verið að undirbúa mig fyrir þetta alla ævi , " segir hann og það færist bros yfir andlitið .
" Ég man þegar ég fór að kaupa fyrstu plöturnar mínar , Cream , Led Zeppelin og þetta dót allt .
Maður stúderaði plötuumslögin í þaula .
Hver er að spila , hver er hvað ? Hver samdi lögin ? " Crossroads " eftir Robert Johnson , hver er þessi Robert Johnson ? Svo fór maður niður í Fálka og sá þar tvær plötur með Robert Johnson sem höfðu staðið þarna heillengi .
Fór með þær heim og það voru einhverjar eldgamlar upptökur .
En þarna var ég farinn að pæla mikið í tengslunum í tónlistinni , hvaðan hún kæmi o.s.frv. Maður rakti sig til baka og fór að hlusta á upprunann .
" Löngunin komin KK segist setja þáttinn saman eftir tilfinningu .
" Ég reyni að setja mig í ákveðnar stellingar , reyni að ímynda mér fólkið að vakna .
Svo máta ég lögin , hvað sé best að hafa á eftir þessu lagi o.s.frv. Ég reyni svo að sauma saman ákveðna heildarstemningu .
Og í RÚV er maður með gríðarlegt magn af tónlist til að velja úr .
Í seinni hluta þáttarins spila ég erlenda tónlist og þá fer ég um víðan völl .
" KK er nokkurs konar sérfræðingur í alþýðutónlist Ameríku , hvort heldur það er blús , kántrí eða þjóðlagatónlist .
" Við verðum öll mikið fyrir barðinu á amerískri menningu , " segir KK sposkur .
" Þetta er sterkasta vopn þeirra .
En ég er náttúrlega fæddur og uppalinn í Bandaríkunum , bjó í Kaliforníu til tíu ára aldurs .
Svo hef ég alltaf haft veikan blett fyrir blúgrastónlist ; Stanley Brothers , Bill Monroe og þessir tappar allir .
" En hvað með nýja tónlist ? " Tja ...
nei ...
ég er að æfa upp " Ship of Fools " með Grateful Dead um þessar mundir , bara fyrir sjálfan mig .
En reyndar , jú , ég er farinn að finna fyrir ákveðinni tilfinningu , tilfinningu sem er svona undanfari lagasmíðanna .
Ég er búinn að vera í hvíld lengi , það hefur verið nóg annað að gera og ég hef ekki haft löngun til að semja .
En nú er að koma í mig löngun að fara að taka upp gítarinn og gera eitthvað .
Hvað verður veit ég ekki ...
" Skrafað um hjól Viðtali lokið en samverustund mín og Kristjáns átti eftir að verða lengri .
Fór svo að söngvaskáldið skutlaði blaðamanni alla leið út á Granda , í litlum sendiferðabíl , þar sem hjól þess er skrifar var í viðgerð á hinu dásamlega verkstæði Kríunni .
KK notaði tækifærið og ræddi við eigandann um hvort það væri ekki hægt að gera upp gamalt Kristjaníuhjól sem hann ætti .
Eftir skeggræður og skraf mikið uppgötvaðist að blaðamaður væri orðinn of seinn á fund .
Ekki málið , nýuppgerðu hjóli var hent upp í bíl og saman brunuðu blaðamaður og söngvari á fundinn mikilvæga .
Og gatan var greið ...
Fimm fræknar KK pikkar út nokkrar af sínum kærustu hljómplötum Lucky One " Þessi plata inniheldur lög og hugmyndir frá þeim skóla sem ég var í – götunni .
Þar var ég að spila frá ' 85 til ' 90 .
Svo kem ég heim ' 90 .
Þessi skóli var svona " Jimmy Reed Higway " , ég hlustaði stanslaust á Jimmy Reed og ég lifði þessu lífi líka , blúslífinu .
Ég var ekki að gera neitt annað en að ferðast og spila og hellti mér alveg inn í það " grúv " .
Það er líka svona " rocka- " og " hillbillý " fílingur á plötunni .
Platan var tekin upp í Hljóðrita ásamt Eyþóri .
Mér er hlýtt til Lucky One , þetta er fyrsta platan mín og hún kynnti mig mjög vel hérna heima .
Ég fékk sérstaklega gott " fídbakk " frá öðrum tónlistarmönnum á Íslandi .
Ef þeir eiga einhverja plötu með þér , þá er það þessi .
" Bein leið " Þessi plata kom til út af leikritinu Þrúgur reiðinnar .
Þá komum við saman þrír , Kommi , Þorleifur og ég [ Kormákur Geirharðsson trymbill og Þorleifur Guðjónsson bassaleikari en saman með KK skipa þeir KK band ] .
Lögin úr leikritinu eru svona hryggjarstykki plötunnar .
Ég var hvattur til að semja texta á íslensku , Kjartan Ragnarsson hvatti mig til þess og sagði að þetta væri ekkert mál .
Hann samdi svo texta sem mér fannst svo glataður að ég neyddist til að semja texta sjálfur ( hlær ) .
KK band er svona " fílgúdd " band , við vorum ekki að flækja hlutina neitt .
" Ómissandi fólk [ KK og Magnús Eiríksson ] " Ég var að vinna með Magga í Rín 75 , 76 , 77 .
Ég kynntist Magga vel og okkur varð vel til vina .
Ég sendi honum stundum öl frá Svíþjóð .
Við skrifuðumst stundum á og ég kíkti í heimsókn þegar ég var á Íslandi .
Lög Magnúsar eiga eftir að lifa , lögin hans verða í skólabókunum og að mínu mati er þetta fremsta alþýðutónskáld landsins .
Mig langaði alltaf til að gera plötu með Magga og okkur gafst loks tími þess árið 1996 .
Við settumst bara niður daglega og sömdum þessa plötu .
Þetta er ein af uppáhalds plötunum mínum .
" Jólin eru að koma [ KK og Ellen ] " Okkur langaði alltaf til að gera systkinaplötu saman .
Svo ákváðum við bara að gera jólaplötu og fórum síðsumars upp í Munaðarnes og plöntuðum okkur í sumarhús .
Ívar Bongó var með okkur og við tókum plötuna upp í gegnum iBook .
Vorum mjög berskjölduð , bara einn gítar og raddir .
Björgvin Halldórsson sagði við mig : " KK og Ellen : Fátækleg jól " ( hlær ) .
Mér fannst það gott hjá honum .
Hann er alltaf skemmtilegur .
" Svona eru menn " Nýjasta platan mín .
Hún er í miklu uppáhaldi hjá mér þessi .
Ég ákvað að gera plötu þar sem það væru engir veikir hlekkir .
Þar sem það væri ekki eitt lag sem væri verra en annað .
Þannig upplifði ég það a.m.k ( brosir ) .
" 