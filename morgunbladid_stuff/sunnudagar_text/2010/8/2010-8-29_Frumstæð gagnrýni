Það eru margir ábúendur þessarar jarðar sem kunna ekki að syngja .
Ég bendi þér kæri lesandi á að horfa á einn þátt af " American Idol " þessu til stuðnings .
" American Idol " er svona sjónvarpsþáttur þar sem fullt fullt af fólki stígur á stokk og syngur .
Svo situr dómnefnd fyrir framan það og segir því að það kunni ekki að syngja .
Og yfirleitt hefur þetta fólk rétt fyrir sér .
Það er örugglega mjög gaman að vera í svona dómnefnd .
Gaman að geta sagt fólki hvernig það á að gera hlutina .
Núna eru rosalega margir á Íslandi á móti hlutum .
Fólk er með mjög sterkar skoðanir á eiginlega öllu .
Per se er auðvitað mjög fínt að hafa skoðanir .
En á Íslandi í dag eru margir með mjög sterkar skoðanir á því hvernig eigi ekki að gera hlutina .
Uppbyggjandi umræða er ekki til staðar .
Og allt er látið flakka .
Það má segja allt .
Og rosalega margt er ómögulegt .
Það eru mjög margir á Íslandi í dag ómögulegir .
Og já , ekki að vinna vinnuna sína .
Svo er auðvitað alveg heill hellingur vanhæfur .
Hálf þjóðin virðist vanhæf .
Ísland er farið að skiptast í tvennt .
Fólkið sem er að gera eitthvað .
Og fólkið sem gagnrýnir fólkið sem er að gera eitthvað .
Svolítið spes .
Ég held bara svei mér þá að Ísland sé að drukkna í neikvæðni .
Þetta endurspeglast í íþróttalýsingum .
Íþróttafréttamenn sem lýsa kappleikjum eru til dæmis oftast með það alveg á hreinu hvernig eigi að gera hlutina .
Hversu oft hef ég ekki heyrt Hörð Magnússon segja " Hvað er hann að spá ? " í lýsingu á knattspyrnuleik .
Ég keppti nú einu sinni á móti Herði Magnússyni .
Og það voru mjög margir sem áttuðu sig ekki á því hvað hann var að spá , í þeim tiltekna leik .
Auðvitað er gagnrýnin umræða nauðsynleg .
En gagnrýnin umræða á Íslandi í dag er frumstæð .
Ef til dæmis einhverjum gagnrýnanda finnst bók léleg ( sem hún kannski er ) segir hann ekkert endilega hvers vegna .
Í staðinn segir hann bara að höfundurinn hefði aldrei átt að skrifa bók .
Og að bókaforlagið ætti að skammast sín fyrir að gefa út viðkomandi bók .
En það eina sem vakti fyrir viðkomandi höfundi var að skrifa góða bók .
Og bókaforlagið vildi líka gefa út góða bók .
Honum bara tókst það ekki .
Ekki heldur forlaginu .
Í þetta skiptið .
En í staðinn fyrir að skjóta hann og forlagið í kaf , ætti kannski að benda þeim á hvað betur mætti fara .
En það gerist ekki oft á Íslandi í dag .
Í framhaldi verður viðkomandi höfundur sár og flytur til Þingeyrar og fer að vinna á bensínstöð .
Og hann skrifar aldrei aftur bók .
Í mesta lagi skrifar hann nafnið sitt í gestabók hjá frænku sinni á Stokkseyri .
Og bókaforlagið gefur bara út söguna á bakvið Harry Potter í staðinn .
Svolítið leiðinlegt .
Á Íslandi myndar fólk sér heldur ekki alltaf skoðun fyrr en það er búið að fá staðfestingu á tiltekinni skoðun .
Þetta kallast hjarðhegðun .
Svolítið íslenskt .
Þér finnst einhvern veginn ekki eitthvað um eitthvað fyrr en þú veist að mörgum öðrum finnst eitthvað um eitthvað .
Hvað er það ? Ég meina , annaðhvort finnst þér Árni Johnsen lélegur söngvari eða ekki .
Auðvitað hafa allir rétt á því að syngja .
Það hafa allir rétt á því að skrifa .
Segja sína sögu .
Tjá sig .
Og þó svo að fólk syngi illa , breytir það engu .
Það er ekkert bannað .
Það hefur enginn verið settur í fangelsi fyrir það eitt að syngja illa .
Fyrir að stela klósettum já , en ekki að syngja illa .
Stundum finnst mér eins og Íslendingar í dag njóti þess að sjá samlöndum sínum mistakast .
Það á einhvern veginn ekkert að ganga upp .
Hjá neinum .
Það er erfitt að gera hluti .
Miklu erfiðara en að hafa skoðun á öðrum , sem eru að gera hluti .
Kannski þarf bara einhver að segja : Hættum þessu væli .
Brettum upp ermarnar .
Hættum að gagnrýna og gerum meira .
Þá fyrst fara hlutir að gerast ! 