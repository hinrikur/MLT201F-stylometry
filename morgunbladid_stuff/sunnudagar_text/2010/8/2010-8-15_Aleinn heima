Maður gerir ansi margt stórfurðulegt þegar maður er einn .
Reyndar held ég að flest af því sem maður tekur sér fyrir hendur einn síns liðs sé eiginlega hálf-skrítið .
Það vantar einhvern veginn alla heildarmynd yfir aðgerðir manns , oft og tíðum .
Eins og til dæmis þegar maður kemur einn heim .
Fylgstu með sjálfum þér næst þegar þú kemur einn heim til þín .
Þetta eru svona tíu mínútur af gersamlega ófókuseruðu rugli .
Það er akkúrat ekkert markmið í gangi .
Þú lítur út fyrir að vita ekki hvort þú ert að koma eða fara .
Þú kemur inn og byrjar kannski á því að setja niður póstinn .
Og svo bara allt í einu ertu farinn að stara á sjálfan þig í spegli .
Hugsanlega vegna þess að þér finnst þú hafir fitnað í framan .
Svo ferðu úr jakkanum .
En ekki alla leið .
Ferð bara svona hálf úr honum vegna þess að þú ert farinn að opna eitt umslag af fimm .
Verður fljótt mjög leiður á því og byrjar að fara úr öðrum skónum .
Allt í einu dettur þér í hug að kveikja á sjónvarpinu .
Í þann mund sem þú ert að fara að kveikja á sjónvarpinu fattarðu að þú átt eftir að fara úr hinum skónum .
Byrjar á því að fara úr honum en ert næstum því dottinn vegna þess að þú ert ekki almennilega farinn úr jakkanum .
Allt í einu ertu farinn að baða út höndunum á miðjum ganginum til að reyna að halda jafnvægi .
Þetta er svona svipuð hreyfing og að vera í spennitreyju og reyna að fara úr brjóstahaldara .
Ekki það að ég hafi einhvern tímann prófað það .
Reyndar hef ég verið í brjóstahaldara .
Ekki spennitreyju .
Jæja , loksins ertu kominn úr báðum skónum eftir mikinn og ljótan dans .
Kveikir því næst á sjónvarpinu og horfir í svona tuttugu sekúndur .
Stendur upp og opnar ísskápinn .
Starir inn í hann í svona rúma mínútu .
Veist ekki alveg hvort þú ert svangur eða ekki .
Lyktar af mjólkinni .
Horfir svo aðeins út um gluggann .
Á ekki neitt .
Færð þér hálfan banana .
Lest fjögur orð í Mogganum .
Lokar svo ísskápnum og endurraðar nokkrum myndum framan á honum .
Það er akkúrat enginn tilgangur með einu né neinu sem þú ert að gera .
Enginn .
Þú ert bara týndur .
Heima hjá þér .
En það er öllum sama , vegna þess að þú ert auðvitað einn .
Það veit enginn af þér .
Fólkið sem þú býrð með er einhvers staðar annars staðar .
Nú er ég ekki að segja að það geti ekki verið gott að vera einn við og við .
Reyndar er það alveg nauðsynlegt fyrir hverja manneskju að vera dálítið bara með sjálfum sér .
Margir eru einir í bílunum sínum til dæmis .
Og það sem fólk gerir eitt í bílunum sínum getur oft verið dálítið merkilegt .
Sumt fólk til dæmis syngur í bílnum sínum .
Fólk sem ætti alls ekki að syngja .
En það er enginn í bílnum sem kvartar .
Einu sinni var ég á rauðu og konan í bílnum við hliðina á mér söng af mikilli innlifun " Gleðibankann " .
Íslendingar hefðu reyndar aldrei aftur fengið að taka þátt í Júróvisíon ef hún hefði keppt fyrir okkar hönd , en mér fannst þetta samt bara svolítið skemmtilegt .
Enda kvartaði enginn .
Allt breytist hins vegar um leið og önnur manneskja er komin inná heimilið .
Þá ferðu meira að tilkynna það sem þú ætlar að gera .
" Heyrðu ég ætla aðeins að horfa á sjónvarpið .
" " Ókei .
Lengi ? " " Bara í svona tuttugu sekúndur .
Ég þarf svo að vera mættur út í glugga til að horfa á ekki neitt .
" " Ókei .
Verður þú lengi úti í glugga ? " " Ekki lengur en í allavega mínútu vegna þess að ég þarf þá að borða hálfan banana og lesa fjögur orð í Mogganum .
En núna get ég ekki talað lengur við þig vegna þess að ég er að verða alltof seinn .
" 