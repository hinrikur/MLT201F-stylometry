Sýningin " Efnaskipti " sem stendur nú yfir í Listasafni Reykjanesbæjar og fer bráðum að ljúka er samsýning fimm listkvenna sem allar eiga það sameiginlegt að vinna með textíl á einn eða annan hátt .
Sýningin er sjálfstætt framhald verkefnis sem hófst fyrir tveimur árum með sýningunni " Þríviður " þar sem möguleikar tréskúlptúrs voru settir í öndvegi .
Hér vill sýningarstjórinn Aðalsteinn Ingólfsson láta reyna á þanþol annarrar rótgróinnar listgreinar , textíls .
Fyrri sýningin er undirritaðri minnistæð sem ein af allra bestu sýningum þess árs og þessi sýning stendur henni ekkert að baki .
Listakonurnar fara allar á kostum og reiða fram verk sem seinna verða eflaust talin lykilverk í þeirra listferli .
Hildur Bjarnadóttir gefur tóninn með verki sínu Spunavélin í Ólafsdal , inngrip þar sem hún snertir á mörgum þáttum í aðferðafræði samtímamyndlistar á heillandi hátt .
Verkið sjálft er hægt að lesa sem sjálfstætt verk og um leið táknmynd undirstöðu vestrænnar myndlistarhefðar og handverks .
Verkið hefur mjög áhugaverðar tilvísanir í tungumál , sögu og sjónmenningu en það er litli hnykillinn , hin endanlega afurð verkferlisins , sem leikur aðalhlutverk með óvæntri þátttöku sýningargests , kettinum Dúsu , sem heldur til á safninu , bregður á leik með hnykilinn og er nú orðin skrásettur hluti af myndverkinu .
Efnaskiptin , sköpun , hrörnun , viðgerðir og endurnýting eru þemað í forvitnilegu verki Önnu Líndal sem kallast á við verk Hildar og Guðrúnar þar sem tilfinningin fyrir undirstöðunni í lífsbjörg okkar er sterk .
Viðgerða plastfatan , sem er stöguð saman eins og viðgerðu fötin , vísar ekki endilega svo langt aftur í tímann heldur minnir okkur frekar á hversu stutt er síðan nýting og nýtni var ekki ekki einungis nauðsyn heldur einnig dyggð .
Úsaumaðar útlínur fiska og áherslan á tengsl textíls og veiðarfæra vísa í ýmiss konar saumaskap og hnútafræði tengd fiskveiðum og vinnslu , til að mynda þegar fiskar eru spyrtir , skreið saumuð í strigaumbúðir og þá má rifja upp að nál og þráður var og er notaður þegar heilir fiskar eða hausar eru seilaðir .
Stórfallegt verk Rósu Sigrúnar vísar einnig í þráðarspuna hugaraflsins og iðni handanna sem vefur ímynd náttúrunnar í menningarafurðir .
Í þessu ljósi virkar iðja mannanna ekkert öðruvísi en önnur náttúruöfl .
Það sést vel í verki Hrafnhildar Arnardóttur sem sýnir stórt verk úr gervihári ásamt gegnsæu prentuðu verki í glugga .
Gerviefnin og tæknin sem notuð er við prentið dregur ekkert úr náttúrutengingu verkanna sem vísa í iðandi hraunstrauma og aggressívan náttúrugróður .
Sýningin er fáguð en um leið sprelllifandi og flæðir í sameiginlegum ryþma stórrar en djúprar undiröldu í þjóðfélaginu sem ber í sér sterka þrá eftir enduruppgötvun lífs og manngilda .
Einstaklega vönduð sýningarskrá með myndum frá sýningunni og texta eftir Úlfhildi Dagsdóttur setur punktinn yfir i-ið og gerir sýninguna aðgengilega til upprifjunar löngu eftir að hún verður liðin .
Þóra Þórisdóttir 