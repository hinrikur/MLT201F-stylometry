Laugardagur 28. ág .
2010 kl. 20.45 .
Enn ein kvikmyndagerð sögu eftir bresku skáldkonunnar Jane Austen ( sama saga var einnig kvikmynduð við góðan orðstír í nútímabúningi undir nafninu Clueless ) .
Hér er söguþræðinum fylgt óbreyttum , umhverfið veröld aðalsmanna á Bretlandseyjum á öndverðri nítjándu öld .
Paltrow fer vel með titilhlutverk aðalsmeyjarinnar Emmu í samnefndri kvikmynd , sem á það brennandi áhugamál að para saman ættingja og vini .
Þegar hún reynir að leiða saman bestu vinkonu sína og prest nokkurn verður henni á í messunni .
Hún gefst ekki upp en flækist sjálf í ástarmálin .
Sögum Austen hafa verið gerð rækileg skil í kvikmyndum og sjónvarpi í gegnum tíðina .
Sögurnar eru skemmtileg ádeila á yfirborðsmennsku heldra fólksins áður fyrr í Bretlandi og búa yfir glettni og háðskum húmor miðað við tímann sem þær eru skrifaðar á .
Það verður hins vegar seint sagt að þær risti djúpt .
Leikararnir eru vel valdir og til tilbreytingar sýnir Paltrow góðan leik í titilhlutverkinu og nær að auki tökum á hábreskum framburði .
Hér koma fram margar fyndnar persónur eins og Séra Elton ( Cummings ) og Miss Bates ( Thompson .
) Góð afþreying og notaleg um mannlegar tilfinningar , sem óhætt er að mæla með .
* * * * 