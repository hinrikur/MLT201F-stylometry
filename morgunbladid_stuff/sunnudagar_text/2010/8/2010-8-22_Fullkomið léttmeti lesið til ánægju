Ég vissi að mér yrði ekki skotaskuld úr því að greina lesendum Morgunblaðsins frá þeim afreksverkum mannsandans , sem náttborðið er að svigna undan ; það væri helst að rýmið yrði of lítið til þess að telja þau öll upp .
Þar má finna marga gersemina og merkan doðrantinn en samt er það nú svo að flestar hafa bækurnar legið þar harla lengi , gluggaðar og hálflesnar en engin lesin .
Fagrar fyrirætlanir um að lesa ævisögu Koestlers , How Prosperity Evolves eftir vísindablaðamanninn Matt Ridley , tvo hnullunga eftir von Mises , The Great Gatsby og This Time is Different ( þar sem raktar eru fjármálahörmungar undanfarið árþúsund ) , svo nokkrar séu nefndar , hafa allar orðið að engu .
Og svona til þess að storka mér trónir efst á bunkanum bókin Getting Things Done eftir David Allen , sem ég hef ætlað að lesa í svona tvö ár ! Nýverið bættust svo við American Collapse eftir Thomas Sowell og Hitch 22 , æviminningar Christophers Hitchens , sem ég vona að séu ótímabærar .
Svo vítt sem ég veit eru þær báðar frábærar .
Kápurnar og fyrstu síðurnar bera það með sér .
Hef ég þá ekkert lesið til enda og mér til gagns undanfarna mánuði og misseri ? Jú , ég hef lesið hrunbækurnar íslensku , rannsóknarskýrsluna las ég upp til agna , einhverjar bækur fleiri tengdar vinnunni og síðan hef ég lesið þrjár bækur í handriti , nokkuð gaumgæfilega .
Er ég steinhættur að lesa bækur mér til ánægju ? Og af hverju ? Lestrarvenjur mínar breyttust verulega við hrun , ekki vegna hrunsins heldur vegna þess að um sama leyti fæddist mér dóttir .
Annað er að ég fæst við að skrifa vikulega fjölmiðlagagnrýni sem þýðir að ég hleyp yfir um 2.000 fréttir á viku .
Það er lýjandi en oft og tíðum er það líka niðurdrepandi .
Bæði vegna efnis og efnistaka .
Kannski þess vegna er það eina sem ég les mér til ánægju þessi dægrin fullkomið léttmeti .
Til þess að halda geðheilsu og góðu skapi er ég að lesa Right Ho , Jeeves eftir snillinginn P.G .
Wodehouse .
Ég hef raðað í mig formúlubókum hans undanfarin misseri því þær eru sannir gleðigjafar , auðlæsar , einstaklega vel skrifaðar og fullkomlega tímalausar .
Og einmitt vegna þess að söguþráðurinn er sjaldnast flókinn eða frumlegur má lesa þær aftur og aftur og aftur og aftur .
