Hreindýr voru fyrst flutt inn til Íslands 1771 og svo aftur 1777 .
Það var Niels Fuhrmann amtmaður sem átti þessa ágætu hugmynd .
Tilgangurinn var að auka fjölbreytni íslensks landbúnaðar en á þessum tíma var mikil fátækt á Íslandi og hungursneyð .
Í stuttu máli má segja að hreindýrin hafi átt hér misjafna vist , þá helst vegna ofveiði enda viðvarandi matvælaskortur hér á landi og einnig vegna óblíðs veðurfars og eldgosa .
Skömmu fyrir síðari heimstyrjöld voru líklegast aðeins eftir um 100 – 200 hreindýr í landinu .
Ljóst var að grípa yrði til róttækra aðgerða ef hreindýrin ættu ekki hreinlega að deyja út .
Sett var á laggirnar embætti hreindýraeftirlitsmanns .
Farið var að telja hreindýrin og skipuleggja veiðarnar .
Þessar ráðstafanir skiluðu tilætluðum árangri því undanfarin ár hefur íslenski hreindýrastofninn verið í stöðugum vexti og telst nú um 4.500 dýr .
Hreindýraveiðar eru í dag gríðarlega vinsælar en hreindýrið eina alvöru fjórfætta bráðin hér á landi sem hægt er að veiða með riffli .
Þá eru veiðarnar víða erfiðar og veiðilendurnar eru með helstu náttúruperlum Íslands og hreindýrakjötið einhver sá besti matur sem völ er á .
Undanfarin ár hafa verið veitt leyfi til að veiða svona um 1300 hreindýr og stundum rúmlega það .
Hinsvegar sækja mun fleiri um leyfi til hreindýraveiða eða svona 3.300 manns , í stuttu máli fá um 2.000 veiðimenn ekki að veiða hreindýr þó að þeir gjarnan vildu það .
Ekki verður annað séð en að þetta ástand muni ríkja næstu áratugina .
Það er því skynsamlegt og þjóðhagslega hagkvæmt að fjölga hreindýrunum , koma upp hreindýrahjörðum þar sem líkur eru á að þau geti þrifist .
Í því sambandi koma margir staðir til greina , Þingeyjarsýslur , Húnvatnssýlur , Strandir , sunnanverðir Vestfirðir og uppsveitir Borgarfjarðar .
Eftir miklu er að slægjast .
2.000 dýra hjörð skilar um 500 veiðileyfum árlega , tekjur af sölu veiðileyfa gætu numið 47 milljónum króna .
Ef óbeinar tekjur eru teknar með í reikninginn væru heildartekjur af þessum 2.000 hreindýrum um 100 milljónir króna .
Þá er rétt að benda á að hreindýrin myndu nýta gróður sem nú er ekki nýttur .
Meginástæðan fyrir því að hreindýr hafa ekki verið flutt á milli landshluta er sú að talið er að þau geti borið sjúkdóma í sauðfé .
Ef heilsufar íslensku hreindýranna er skoðað kemur í ljós að þau eru með afbrigðum heilbrigð .
Dýrin sem komu til Íslands á sínum tíma komu öll frá Suðurey í Finnmörku sem á þeim tíma var laus við flesta þekkta smitsjúkdóma sökum fjarlægðar frá landi .
Í um 300 ár hafa sauðfé og hreindýr nýtt sömu hagana á Austurlandi án þess að hreindýrin hafi borið einhverja sjúkdóma í sauðféð .
Þegar amtmaðurinn framsýni Niels Furmann hafði frumkvæði að því að flytja hreindýr til Íslands voru erfiðir tímar hér á landi .
Í dag er kreppa á Íslandi og atvinnuleysi .
Þess vegna ber okkur skylda til að beita öllum ráðum til að nýta náttúruna á skynsamlegan hátt og skapa atvinnu og styrkja byggðir landsins .
Ef hreindýr yrðu flutt á Barðaströndina og ef hjörðin myndi með tíð og tíma skila byggðarlaginu 100 milljónum í tekjur þá held ég að það sé óhætt að tala um stóriðju .
