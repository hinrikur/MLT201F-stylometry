Sl. vetur átti ég erindi í fyrirtæki í Skútuvogi , sem heitir Halldór Jónsson ehf. Það mátti finna á andrúmsloftinu , að þetta er fyrirtæki , sem stendur í blóma .
Mikið um að vera og þjónustan til fyrirmyndar .
Þegar ég leit í kringum mig varð mér ljóst , að ég hafði kynnzt lítillega öðrum stofnanda fyrirtækisins fyrir tæplega 60 árum á fermingarári mínu .
Það var áður en hjónin Agna og Halldór Jónsson stofnuðu fyrirtækið .
Þarna var afraksturinn af þeirra ævistarfi .
Myndarlegt einkafyrirtæki , sem veitir nokkrum hópi fólks vinnu og öðrum og stærri hópi þjónustu .
Svo gekk ég út .
Við mér blasti hinum megin götunnar stórhýsi með tveimur verzlunum , sem hafa haft mikil umsvif og eigendaskipti verið tíð .
Á þeim er búið að taka marga svokallaða " snúninga " og sjúga út úr þeim mikið fé .
Þær eru nú í eigu lánardrottna .
Þarna mátti sjá tvö andlit einkaframtaksins .
Hið fyrra er geðþekkara og í þess konar fyrirtækjum er að finna kjarnann í íslenzku atvinnulífi , grundvöllinn í þjóðarbúskap okkar Íslendinga .
Lítil og millistór fyrirtæki í einkaeigu , sem hafa ekki hátt og láta lítið á sér bera .
Nánast daglega má finna í Morgunblaðinu einhverjar frásagnir af slíkum fyrirtækjum .
Í blaðinu í dag , fimmtudag , þegar þessi grein er skrifuð , er frásögn af Héraðsprenti á Egilsstöðum , sem hjónin Gunnhildur Ingvarsdóttir og Þráinn Skarphéðinsson stofnuðu fyrir 38 árum með lítilli prentvél í 30 fm bílskúr .
Í dag er Héraðsprent blómleg prentsmiðja í 515 fm húsnæði .
" Við höfum yfirleitt ekki keypt ný tæki nema eiga fyrir þeim og erum þess vegna með mjög lítinn fjármagnskostnað , " segir Gunnhildur í samtali við Morgunblaðið og lýsir með þeim orðum viðhorfi þeirra hjóna til fyrirtækjarekstrar .
Í sama tölublaði Morgunblaðsins er frásögn af svínabændum í Laxárdal 2 í Gnúpverjahreppi , sem rækta sjálfir korn fyrir svínin , en standa frammi fyrir markaðsaðstæðum , sem eru nánast óviðráðanlegar .
Hverjir geta keppt við svínaframleiðslu banka , sem telur sig hafa efni á að tapa 110 krónum á hvert kíló af framleiddu svínakjöti ? Við okkur blasir hvert sem litið er ávöxturinn af erfiði einkaframtaksins .
Fyrir nokkrum áratugum byrjaði piltur á unglingsaldri að gera við skellinöðrur í bílskúr .
Sú starfsemi jókst smátt og smátt og varð að Bílabúð Benna , einu umfangsmesta bílainnflutningsfyrirtæki landsins um þessar mundir .
Benedikt Eyjólfsson er lifandi tákn þeirra hugsjóna , sem faðir hans , Eyjólfur Konráð Jónsson , ritstjóri og alþingismaður , barðist fyrir .
Þessi litlu einkafyrirtæki verða til í kringum smiðinn , sendibílstjórann , pípulagningamanninn , bóndann , trillukarlinn , strákinn sem liggur í tölvum , foreldrum sínum til armæðu .
Stundum tekst þeim að byggja upp lífvænleg fyrirtæki .
Stundum ekki .
Stundum halda þau áfram að vera lítil .
Stundum verða þau stórveldi og þá sýnir reynslan að þau eru í hættu stödd .
Það er ekkert að stórum fyrirtækjum , svo lengi sem þau standast þá freistingu að leggja allt undir sig þegar þau verða stór .
Flest þeirra eiga erfitt með að standast þá freistingu .
Það þarf mikla hæfileika til að byggja upp fyrirtæki .
Dugnað , skipulagshæfileika , útsjónarsemi , framtíðarsýn , aðhaldssemi , reglusemi , úthald og kjark .
Vinnutíminn frá níu til fimm dugar ekki .
Þetta er ekki öllum gefið eins og dæmin sanna .
En þeim sem það tekst eru í hópi afreksmanna okkar tíma .
Hinna þöglu afreksmanna .
Á þessu fólki og starfsmönnum þess byggist atvinnulífið í landinu að verulegu leyti , þótt athyglin beinist yfirleitt að öðrum .
Það skiptir ekki meginmáli hver rekstrareiningin er , hvort hún er hátæknifjós eða hraðfiskibátur .
Um nánast allan hinn vestræna heim er spurt , hvernig hægt sé að skapa fleiri störf .
Við Íslendingar stöndum líka frammi fyrir þeirri spurningu .
Eitt af svörunum er að skapa einkaframtakinu eins hagstætt starfsumhverfi og kostur er .
Í því sama tölublaði Morgunblaðsins og hér er vitnað til birtist fréttaskýring , sem hefst á þessum orðum : " Skattalöggjöfin gerir upp á milli tveggja helztu fjármögnunarkosta fyrirtækja á Íslandi og er skuldsetning töluvert ábatasamari fyrir fyrirtækin en fjármögnun með eigin fé .
" Hvers vegna er þetta svo ? Af hverju á að refsa hjónunum á Egilsstöðum fyrir að kaupa ekki ný tæki nema þau eigi fyrir þeim ? Hefur ekki fengin reynsla sýnt að þessari forgangsröðun skattakerfisins eigi að snúa við ? Það var ekki einkaframtakið á Íslandi , sem beið afhroð í hruninu 2008 .
Það voru öfgafyllstu myndir þess , sem hrundu .
Það er kominn tími til að skipa einkarekstrarfólki , sem vinnur hörðum höndum við að byggja upp og reka lítil og millistór fyrirtæki , á bekk , þar sem það á heima – í fremstu röð .
Bæði í orði og á borði .
Ný störf verða ekki sköpuð á Íslandi í opinbera geiranum .
Þau verða til annars vegar með skipulegri og skynsamlegri nýtingu auðlinda landsins og hins vegar með því að hlúa að einkaframtakinu og gera því kleift að njóta sín í eðlilegu , heilbrigðu og skapandi umhverfi .
Engum stjórnmálaflokki stendur þetta nær en Sjálfstæðisflokknum því að einkarekstrarfólkið er hjartað í þeim flokki .
Nú er kominn tími til að sá flokkur snúi sér að því að vinna af krafti fyrir grasrótina í atvinnulífinu – litlu einkafyrirtækin , smáatvinnurekandann , bílskúrskallinn .
Þeir hafa að vísu ekki verið útnefndir viðskiptamenn ársins eða sölumenn ársins og þeir eru ekki uppáhald fjölmiðla – en þeir eru mikilvægasti þátturinn í gangverki atvinnulífsins .
