Hamfarirnar í Pakistan hafa valdið gríðarlegum usla og hjálp hefur borist seint og illa .
Í Pakistan breiðist út reiði í garð stjórnvalda , sem þykja hafa brugðist í neyð , og samtök íslamista hafa verið fyrst á vettvang .
Sumir líta svo á að skollið sé á kapphlaup milli Vesturlanda og íslamista í Pakistan um að verða fyrri til með neyðaraðstoð .
Nú ríður á að hjálpa fórnarlömbum flóðanna , en undir niðri er tekist á um framtíð Pakistans .
Karl Blöndal kbl@mbl.is Flóðin vegna monsúnrigninganna í Pakistan hafa haft áhrif á líf 20 milljóna manna og nær eyðileggingin til fimmtungs landsins eða tæplega tvisvar sinnum stærra svæði en flatarmál Íslands .
Átta milljónir Pakistana þurfa nú nauðsynlega á mat , skjóli og hreinu drykkjarvatni að halda eigi þeir að halda lífi og heilsu .
Flóðin hafa þurrkað út þorp , lagt samgöngur og aðra innviði í rúst og eyðilagt ræktarland .
Talið er að enn séu 650 þúsund fjölskyldur , sem misstu heimili sín , án nokkurs skjóls .
Í búðum um allt landið dregur fólk fram lífið við þrúgandi hita , ömurlega hreinlætisaðstöðu og umkringt moskítóflugum .
Margir hafa ekki annað en fötin , sem þeir voru í þegar flæddi .
Fólk hefur ekki átt annars kost en að drekka mengað vatn , sem leiðir til niðurgangs og óttast er að muni verða til þess að kólera og aðrir sjúkdómar , sem berast með vatni , blossi upp .
Ban Ki-moon , framkvæmdastjóri Sameinuðu þjóðanna , líkti flóðunum við hægfara risaflóðbylgju – tsunami – á fimmtudag og sagði að hamfarirnar í Pakistan væru prófsteinn á samtakamátt alþjóðasamfélagsins .
Í liðinni viku kom fram ákall um að framlög létu á sér standa og það hafði sín áhrif .
Talið er að 1600 manns hafi látið lífið í flóðunum og það kann að virðast lítið miðað við jarðskjálftann á Haítí eða flóðbylgjuna á Indlandshafi .
John Holmes , sem sér um að samræma neyðaraðgerðir milli stofnana Sameinuðu þjóðanna , telur hins vegar að ástandið sé alvarlegra í Pakistan en eftir náttúruhamfarirnar , sem nefndar voru hér á undan .
Mikil reiði hefur grafið um sig í Pakistan vegna þess hvað hægt hefur gengið að koma fólki til hjálpar .
60 þúsund hermenn hafa verið sendir á vettvang , en til þess hefur verið tekið að mun fleiri hermenn standa vörð við landamæri Pakistans að Indlandi og rúmlega helmingi fleiri berjast gegn hryðjuverkum .
Hillary Clinton , utanríkisráðherra Bandaríkjanna , sagði á fimmtudag að hamfarirnar væru mælikvarði , " ekki bara á Pakistan , heldur okkur öll " .
Vitaskuld er lögð áhersla á að hjálp berist nauðstöddum Pakistönum sem fyrst , en sú staðreynd dregur ekki úr að öfgamenn reyna nú að fylla tómarúmið , sem hefur skapast vegna máttleysis pakistanskra stjórnvalda .
Segja má að nú standi yfir kapphlaup á milli vestursins og íslamista um það hvorir verði á undan að koma hinum nauðstöddu til hjálpar og hinir síðarnefndu hafi sigrað í fyrstu lotunni .
Á vefsíðu þýska vikuritsins Die Zeit er sagt frá Gaur Rehman , sem fyrir stuttu var í felum og barðist gegn hinum trúlausu , vestrænum áhrifum og pakistanska hernum .
Í flóðinu hefur honum skolað upp á yfirborðið , eins og það er orðað í greininni , og stjórnar björgunaraðgerðum 700 sjálfboðaliða .
Stofnun hans heitir Al-Sufa .
Sérfræðingar í hryðjuverkum segja að hún sé nýtt nafn á vígasveitum Rehmans , sem hafi verið bannaðar .
" Stjórnvöld gefa bara út yfirlýsingar í sjónvarpi , en hjálparstarfsmenn þeirra eru ekki á staðnum , " segir Rehman í Die Zeit .
" Okkar fólk er á staðnum .
" Sjálfboðaliðar samtakanna Falah-e-Insaniyat hafa flutt bágstöddum mat og vatn á bátum .
Falah-e-Insaniyat er hinn pólitíski armur hryðjuverkasamtakanna Laskar-e-Taiba , sem báru ábyrgð á tilræðunum í Mubaí í nóvember 2008 .
Kapphlaupið um að koma fórnarlömbum flóðanna til hjálpar er um leið barátta um framtíð Pakistans .
