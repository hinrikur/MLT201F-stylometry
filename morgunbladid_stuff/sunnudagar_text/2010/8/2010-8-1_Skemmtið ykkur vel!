Þétt traffík og stemmning hefur verið á Reykjavíkurflugvelli og BSÍ undanfarna tvo daga enda verslunarmannahelgin gengin í garð í allri sinni dýrð .
Ljósmyndarar Sunnudagsmoggans voru á vettvangi þegar þessi hressu ungmenni lögðu í ' ann .
Athygli vakti að ekki voru allir ferðalangar af holdi og blóði en neðst í fjærhorninu má sjá Adda nokkurn sem ekki átti heimangengt til Vestmannaeyja að þessu sinni .
Hilmar félagi hans kunni hins vegar ráð við því , ljósmyndaði kappann í tvígang ( glaðan og hissa ) , prentaði út á pappa og festi á prik .
Eigum við ekki bara að segja að Hilmar hafi " addað " Adda við föruneyti sitt .
Addi komst með öðrum orðum til Eyja eftir allt saman og verður þar glaður , tja eða hissa , alla helgina – eftir því hvernig sótt er að honum .
Hilmari ætti að verða fróun í því að vakna á morgnana með Adda sér við hlið – síkátan .
Ekki veitir víst af en sem kunnugt er getur verslunarmannahelgin í allri sinni lengd reynt á úthald manna og geð .
orri@mbl.is 