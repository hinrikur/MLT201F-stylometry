Af hverju þurfti Össur Skarphéðinsson að segja í ræðu í Brussel að ríkisstjórn Íslands stæði þétt að baki umsókn um aðild að Evrópusambandinu ? Hann vissi fullvel að það er ekki satt .
Öll þjóðin veit að það er ekki satt .
Af hverju þurfti sami maður að segja að hefðu Íslendingar búið við evru en ekki krónu þá hefði ekki bankakerfi þeirra fallið ? Hann vissi að það er ekki fótur fyrir slíkri fullyrðingu .
Allir þeir sem hlýddu á hann vissu að ekki var heil brú í slíku tali .
Blaðamennirnir í hópnum hafa margir verið að skrifa furðufrásagnir af þessari uppákomu .
Megininntakið í annars ólíkum greinum er : Þekkir þessi íslenski utanríkisráðherra ekkert til Evrópu ? Hefur hann ekkert fylgst með málum þar síðustu þrjú árin ? Allir vita hvernig bankakerfi og reyndar almennur efnahagur hefur þróast í fjölda evrulanda .
Það er að segja allir nema þessi eini maður sem er þó að halda erindi yfir öðrum .
Hann minnir helst á prestinn í jarðarförinni sem aldrei hafði heyrt á líkið minnst á meðan það lífsandann dró , en segir þó söfnuðinum , sem nauðaþekkti það , á því helstu deili .
En presturinn hefur þó , ólíkt ráðherranum , reynt að afla sér upplýsinga hjá þeim sem þekktu til áður en hann tekur til máls .
Hvers vegna ? Af hverju þurfti Össur að segja við flokksbróður sinn , fréttamann 365 , að evran ein og sér myndi spara þjóðinni eitt hundrað milljarða króna á ári hverju eftir að Íslendingar væru komnir inn í himnaríkisparadísarsælu Evrópusambandsins ? Stóðst hann ekki mátið af því að hann hafði fréttamann fyrir framan sig sem hann vissi að myndi gapa upp í hann , af fréttastofu sem tekur sjálfa sig ekki hátíðlega ? Er það skýringin ? Af hverju þurfti hann að hreyta út úr sér ólundarorðum í garð Jóns Bjarnasonar sjávarútvegsráðherra þegar hann hafði sagt sannleikanum samkvæmt að aðlögun að ESB færi nú fram um leið og Íslendingar ættu í aðildarviðræðum við sambandið ? Talsmenn Evrópusambandsins leyna þessu ekki sjálfir .
Enda hví ættu þeir að gera það ? Þessi framgangsmáti hefur gilt síðan reglum var breytt í þessa veru í Brussel fyrir hálfum öðrum áratug .
Er ekki utanríkisráðherrann í forsvari fyrir þann hóp stjórnsýslunnar sem á að leiða hina " upplýstu " umræðu um Evrópusambandið á Íslandi ? Maður sem getur helst ekki sagt satt orð um málið ! Þegar umræða fór fram um hvort Svíar ættu að taka upp evru ( sem þeim er raunar skylt ) var sett á laggirnar vísindalegt ráð til að meta hin efnahagslegu áhrif aðildar að myntbandalaginu .
Meginniðurstaða ráðsins var sú , að ekki væri hægt að finna mælanleg efnahagsleg áhrif á annan hvorn veginn , til góðs eða ills .
Spurningin um evru væri því ekki efnahagsleg heldur pólitísk .
Dettur einhverjum í hug að hinir íslensku " fagmenn " sem mest hafa haft sig í frammi í ESB-umræðunni fram til þessa gætu komið frá sér áliti af þessu tagi ? Þegar marklausar fullyrðingar " fagmannanna " eru skoðaðar verða sjálfsagt ekki margir til að trúa því að íslensk fagmennska risi undir kröfum um óhlutdræg vinnubrögð eins og sú sænska gerði .
Hvers vegna ? Og það vakna svo margar aðrar spurningar um hið gagnsæja , upplýsta Ísland , Nýja Ísland , sem þau tvö sem þaulsætnust hafa verið á Alþingi Íslendinga , þeirra sem þar sitja nú , þóttust ætla að stofna til .
Fullyrt var fyrir nokkrum misserum að föst skipan væri komin á bankamálin í landinu .
Hinir erlendu kröfuhafar hefðu ákveðið að taka tvo þeirra yfir .
Steingrímur hélt ræðu og sagði að þetta sýndi að traust væri að vakna erlendis á uppbyggingu nýrra banka á gömlum grunni á Íslandi .
Fyrir skömmu var upplýst að þetta var allt saman uppspuni .
Vísvitandi uppspuni .
Kröfuhafarnir höfðu enga slíka ákvörðun tekið .
Skilanefndir hefðu gert það í þeirra nafni í þeirri von að síðar , kannski eftir þrjú til fimm ár , myndu eigendur krafna liggja endanlega fyrir og þeir myndu þá samþykkja hinar góðu hugmyndir skilanefndanna , sem gætu á meðan makað krókinn ásamt ættingjum sínum og samstarfsmönnum í mæli sem menn hafa ekki séð síðan spillingardansinn var trylltastur stiginn .
Hvers vegna ? Hver kom málum í þennan ógeðfellda farveg ? Þykjast þau Jóhanna og Steingrímur og merkisberi sannleikans í viðskiptaráðuneytinu hvergi hafa komið nærri ? Stjórna þau ekki landinu , sem þau þykjast stjórna ? Er það þess vegna sem Magma-menn hika ekki við að gefa þeim langt nef ? Hvernig getur allt þetta gerst ? Hvers vegna ? Lífeyrissjóðirnir settu stórkostlegar fjárhæðir sjóðsfélaga sinna í pott sem á að taka úr fúlgur til að standa fyrir nýsköpun og framþróun í atvinnulífi .
Unaðsómar í landi þar sem atvinnuleysi er mikið .
Þeir settu sér reglur um það að ekki skyldi sjóðurinn eiga meira en 15-30 prósenta eignarhlut í hverju fyrirtæki .
Forstjóri sjóðsins hreykir sér af því að hafa verið uppi á fjöllum þegar landsbankastjórinn hafi hringt í sig og boðið upp í dans .
Þeir myndu gera stóran " díl " svona eins og þeir höfðu svo gaman af því að gera bindislausu bandíttarnir sem settu bankakerfið á hausinn .
Niðurstaðan var sú , að lífeyrisþegarnir , sem aldrei eru neins spurðir , skyldu eiga um 70 prósent í hinum og þessum fyrirtækjum , þrátt fyrir meginregluna sem sjóðurinn starfar eftir .
Skylt er að geta þess að sérstök nefnd sem mátti veita undanþágur frá reglunum , væntanlega í undantekningartilvikum , var kölluð til korteri fyrir undirritun og látin blessa " frávikið " sem var á bilinu rúmlega 100 prósent upp í rúmlega 450 prósent .
Af hverju í ósköpunum var staðið þannig að málum ? Einnig var ákveðið að Landsbankinn skyldi eiga 30 prósent í fyrirtækjunum í allt að 10 ár .
Það er huggunarríkt fyrir samkeppnisfyrirtæki sem greiða lífeyri í þessa sjóði sem reka samkeppnisfyrirtækin þeirra að vita að bankinn muni áfram hafa ríkjandi eigandahagsmuni í sömu fyrirtækjum .
Hvers vegna ? Og Landsbankinn nýi , ríkisbankinn , sem hafði samþykktar og birtar starfsreglur um hvernig ætti með sölu þessara fyrirtækja að fara , í opnu og gagnsæju útboði og öllu öðru sem slíku fylgir , segir framan í landslýðinn að þær reglur hafi mátt brjóta í þetta sinn af því að brotin og frávikin hafi verið í svo stórum stíl .
Af hverju í ósköpunum er Íslendingum áfram boðið upp á svo ósvífnar skýringar ? Auðvitað þarf þetta ekki að koma á óvart .
Menn vita með hve siðlausum hætti LÍ hinn nýi hefur hagað sér í málum 365 miðla .
Því mátti við ýmsu búast .
En þetta var svo gróft að það kom engu að síður á óvart .
Af hverju þurftu menn að dúkka upp með þessar fráleitu skýringar á því hvers vegna þeir brutu sínar eigin auglýstu reglur um hvernig þessi viðskipti áttu að fara fram ? Af hverju breyttu þeir ekki reglunum ? Kvöddu nýja Ísland formlega og fóru í það gamla aftur og skelltu á eftir sér ? Það gerir Arion banki og kemst upp með það og virðist ekki einu sinni skammast sín fyrir það .
Tvær helstu grínstofnanir Íslands , hin nýja bankasýsla og Samkeppnisstofnun , láta sér fátt um finnast .
Það kemur að vísu engum á óvart .
Íslendingar hefðu aldrei setið uppi með þvílíka ríkisstjórn og þeir burðast með nú ef kjósendur hefðu ekki verið í losti þegar gengið var til kosninga .
En þrátt fyrir það að hún sé jafn óhæf til verka og hún er , og það verði sífellt fleirum ljóst , vaknar sama spurningin aftur og aftur : En þarf þetta að vera svona slæmt á svona mörgum sviðum ? Hvers vegna ? 