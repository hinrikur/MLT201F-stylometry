Samningarnir virðast hafa verið í öllum regnbogans litum , " segir hæstaréttarlögmaður einn um myntkörfulán og fjármögnunarsamninga , sem nú eru einhver umdeildustu fyrirbæri á Fróni .
Hann er að vinna fyrir lánveitendur .
Hann orðar það svo að spurningin , sem allir bíði eftir svarinu við , sé hvort Hæstiréttur Íslands ætli að bæta í eða slaka á .
Fyrstu málin sem lögð voru í dóm Hæstaréttar hafi verið þau augljósustu , þar sem orðalagið í samningum var hvað " allra klaufalegast " af hálfu lánveitenda .
Síðan taki við önnur mál sem ekki séu jafnklippt og skorin .
Þá komi í ljós hvort Hæstiréttur ætlar að líta til peninganna sem voru afhentir , í hvaða mynt þeir voru , hvernig afborganir voru rukkaðar og svo framvegis .
Eða hvort hann ætlar að líta til þeirrar skuldbindingar sem stofnað var til í samningum .
" Skuldbinding " er einmitt orð sem talsvert er notað í ákvæðum laga um vexti og verðtryggingu .
Í þessu segir hann að liggi talsverður munur , enda hafi báðir aðilar oftast verið sammála um að verið væri að stofna til " skuldbindingar " í erlendri mynt .
Eigi niðurstaðan að verða sú að erlend lán verði með víðtækum hætti talin ólögmæt sé Ísland orðið eitt fárra ríkja heimsins sem banni erlend lán og það horfi undarlega við ríki á EES-svæðinu .
Hvað sem þessu sjónarmiði líður verður ekki deilt við lögmanninn um að gjaldeyrislán og gengistryggðir samningar í krónum ( óvissan snýst um það hvað er í raun hvað ) séu fjölbreytilegir .
SP-fjármögnun notaðist til að mynda við bílasamninga , bílalán , kaupleigu- , fjármögnunarleigu- , rekstrarleigu- og einkaleigusamninga .
SP sendir enn út óbreytta greiðsluseðla vegna hinna þriggja síðastnefndu og telur dóma Hæstaréttar ekki eiga við um þá .
Undir hverri af þessum gerðum samninga voru svo nokkrar undirtýpur .
Með líkum hætti var þessu farið hjá hinum fjármögnunarfyrirtækjunum , Lýsingu og Avant .
Þau höfðu margar gerðir í gangi hvort .
Samkvæmt upplýsingum frá Íslandsbanka voru á bilinu 10-20 mismunandi gerðir notaðar hjá bankanum , auk þess sem Íslandsbanki Fjármögnun notaðist við fjögur eða fimm form að grunni til .
Bankinn telur að á níunda þúsund bílalána og kaupleigusamninga frá Fjármögnun heyri undir dóma Hæstaréttar hingað til .
Samkvæmt Arion banka var hann einnig með á milli tíu og tuttugu gerðir erlendra lánasamninga .
Ekki hefur enn reynt á lögmæti þeirra , en nokkur mál sem varða slíka samninga eru til málsmeðferðar í dómskerfinu .
Skiptar skoðanir eru um það á meðal lögfræðinga hvort héraðsdómstólar eigi að láta slík mál bíða þar til Hæstiréttur kveður upp dóm sinn í vaxtamáli Lýsingar gegn skuldara kaupleigusamnings .
Þeir eru að því .
Sumir telja að þeir ættu að dæma í sem flestum svona málum svo fleiri sjónarmið komi fram áður en Hæstiréttur kveður upp úr .
Landsbankinn viðurkennir aðeins að ein tegund lána sinna geti talist ólöglega gengistryggðir , en var með fleiri tegundir erlendra lána , sem veitt voru í erlendri mynt .
Þeim var síðan skipt í krónur í umboði viðskiptavinarins .
Landsbankinn telur um 1.500 íbúðalán sín falla undir dóma Hæstaréttar .
Fjármálaþjónustan fór með það Eflaust er hægt að finna margar tegundir erlendra lána sem ekki verða talin innihalda ólöglega gengistryggingu .
Hér til hliðar má sjá mynd af svokallaðri kaupnótu sem gefin var út hjá bankanum í tilfellum sem hann telur sig hafa framkvæmt með löglegum hætti .
Nótan er sönnun þess að gjaldeyrir var hafður um hönd og honum skipt í krónur af viðskiptavininum eða fyrir hann .
Þetta var líka valkvætt hjá Arion banka og – eins og segir í svari bankans við fyrirspurn Morgunblaðsins um þetta – í raun þjónusta við viðskiptavininn að bankinn skipti myntinni fyrir hann .
Fyrrnefndur hæstaréttarlögmaður nefnir einmitt þetta sem rót þess að bannið við gengistryggingu einfaldlega gleymdist .
Það var sóknin í að veita góða og þægilega fjármálaþjónustu .
Í daglegum viðskiptum þótti ótækt að gera kröfu um að viðskiptavinurinn veitti ákveðinni tegund peninga móttöku , til þess eins að skipta þeim peningum í aðra , þegar bankinn gat gert þetta fyrir viðkomandi samstundis .
Oftar en ekki var lánsféð líka ætlað í viðskipti innanlands með krónur og bankinn viljugur til að millifæra lánsféð til seljanda hússins eða fyrirtækisins sem um ræddi , í stað þess að leggja það inn á einhvern reikning lántakandans .
Enda var lánið tekið í ákveðnum tilgangi og engin ástæða fyrir lántakann að sitja með allar milljónirnar inni á reikningi .
" Svo bara gleymdu menn sér og urðu kærulausir með hvernig þetta var gert , " segir hann .
Aðrir lögfræðingar sem rætt hefur verið við – en þess má geta að enginn þeirra vildi gefa viðtal undir nafni ýmist vegna hagsmunatengsla eða annarra atriða – telja ekki stein standa yfir steini í þeirri viðleitni fjármögnunarfyrirtækjanna að halda öllum lánaformum sínum til streitu .
Einn þeirra hefur til skoðunar einkaleigusamning sem lánveitandi heldur fram að heyri ekki undir dóm Hæstaréttar .
Í samningnum stendur hins vegar hann sé " í eðli sínu " kaupleigusamningur .
En slíkan kaupleigusamning var m.a. dæmt um .
Ætti að grípa inn í Talað er um að svona lán til neytenda nemi um 100 milljörðum króna en um áttfalt meira hafi farið til fyrirtækja .
Annar málsmetandi lögfræðingur segir óskiljanlegt að ekki sé búið að grípa inn í nú þegar .
Það eigi að vera búið að losa neytendur úr snörunni og taka af skarið hvað þeirra lán varðar .
Það sé vel hægt að gera og í lok sumars eigi stjórnvöld að vera tilbúin með afgerandi frumvarp þess efnis .
Í samtali við Morgunblaðið vill Gylfi Magnússon viðskiptaráðherra ekki taka af skarið um að svo verði .
Boltinn sé hjá dómstólum , en hann geri alls ekki ráð fyrir því að versta mögulega niðurstaðan , fyrir fjármálakerfið , komi upp .
" Ég vil ekki gefa neitt út um það , " segir Gylfi um hvort hægt verði að draga einhverja línu á milli neytendalána og fyrirtækjalána .
" Það er einhver eðlismunur á slíkum lánum og hvernig annars vegar hagsmunir heimila og hins vegar fyrirtækja eru verndaðir að lögum .
Þannig að það er ekki augljóst að niðurstaðan verði sú sama þegar upp er staðið .
" Málaferli um lögmæti lána- og fjármögnunarsamninga verða umfangsmikil en annað sem kemur í kjölfarið eru svo skaðabótamál .
Fjármálastofnanir hafa yfirtekið bæði hús fólks og fyrirtæki og jafnvel selt aftur , í einu lagi eða fyrirtækin hlutuð í sundur .
Íslandsbanki hefur í sex tilvikum eignast hluti í óskyldum fyrirtækjum vegna skuldauppgjörs .
Fyrirtæki í rekstri , sem nú eru í eigu Arion banka eru á annan tug .
Hann á um 170 fasteignir og þar af um 110 íbúðir .
Tíu fyrirtæki og fasteignafélög eru nú í eigu dótturfyrirtækja Landsbankans .
Frá hruni hefur Landsbankinn tekið yfir 205 íbúðir , þar af 17 vegna erlendra lána .
Um helmingur þeirra eigna hefur verið seldur aftur .
Það er semsagt talsverð og áframhaldandi yfirtaka og tilfærsla á eignum í gangi .
Haft var samband við nokkra fyrrverandi eigendur fyrirtækja sem yfirtekin hafa verið af bönkum og nokkrir þeirra sögðust vera að undirbúa skaðabótamál .
Fyrst og fremst voru þeir þó að bíða fleiri niðurstaðna um lögmæti lána .
Einn þeirra kvaðst ekki vilja tjá sig þar sem gerður hefði verið starfslokasamningur við hann við yfirtöku fyrirtækis hans , með þagnarskylduákvæði .
Annar sagði að í slíkum skaðabótamálum gæti orðið um talsvert hærri upphæðir að tefla en sem nemur tjóninu af hinum ólögmætu lánum .
" Þá geta menn jafnvel farið að vísa í rekstrarvirði fyrirtækjanna fyrir hrun , " sagði hann .
Ekkert þýði að biðja um fyrirtækið sitt aftur .
Það sé ónýtt , samningar rofnir , afslættir hjá birgjum eftir áratugasamstarf horfnir og mikið tjón orðið til viðbótar við hækkun lánanna .
Íhugar að taka þá á orðinu og fara í mál Minn tími fer í að skrifa bréf og tala við lögfræðinga .
Það er vinnan mín núna .
20 ára starf er einfaldlega orðið að engu .
Og ég fór aldrei óvarlega , " segir Elías Pétursson .
Hann er nú í biðstöðu .
Bíður eftir dómsniðurstöðum og íhugar sjálfur málsóknir .
Og á meðan rennur ævistarfið út úr höndunum á honum .
Jarðmótun ehf. , fyrirtæki Elíasar og eiginkonu hans , Valborgar Önnu Ólafsdóttur , hefur sligast af gengistryggðum lánum og hruni í verkefnum .
Það segir hann sárt að horfa upp á , því fyrirtækið hefði auðveldlega átt að geta setið af sér kreppuna og fylgifisk hennar , verkleysið .
Staðan var orðin það góð .
Elías byrjaði í verktakabransanum árið 1988 með tvær hendur tómar .
Árið 2007 var virði Jarðmótunar hins vegar orðið hátt í fimmtíu milljónir króna umfram skuldir .
Afborganir lána námu um 10% af veltunni og eftirstöðvarnar um þriðjungi af ársveltunni .
Samkvæmt áætlunum hans þá átti fyrirtækið að komast yfir hjallann eftir tvö til þrjú ár og beina brautin yrði framundan .
Sölumenn en ekki ráðgjafar Í hruninu var Jarðmótun með ágæta verkefnastöðu , sem entist eitthvað fram á seinni hluta síðasta árs .
Engu að síður varð hrun í seldri vinnu og hún minnkaði um ríflega helming frá 2008 til 2009 .
Á sama tíma fóru afborganirnar upp í 30% af veltunni og eftirstöðvar lánanna yfir 100% .
" Í bransa þar sem 5% framlegð þykir mjög góð er það bara óyfirstíganlegt , " segir Elías .
Á húsnæði fyrirtækisins hvíla lán frá Íslandsbanka frá árinu 2006 , til helminga verðtryggt krónulán og gengistryggt myntkörfulán .
Átta tæki voru ýmist á kaupleigu eða fjármögnunarleigu hjá SP-fjármögnun .
Engu að síður var Elías varkár og gerði sínar áætlanir með ákveðið svigrúm í huga .
Hann segir að venjan hafi frá upphafi verið að endurnýja tæki á um það bil fimm ára fresti og komið hafi verið að því á árabilinu 2004 til 2007 .
Á þeim tíma voru skilaboðin skýr úr öllum áttum .
Bjart væri framundan .
Hann hafi á þeim tíma litið á bankamenn sem ráðgjafa , en nú sjái hann að þeir voru sölumenn .
Án þess að hann vilji firra sig allri ábyrgð á lántökum fyrirtækisins og rekstri , þá hafi hann lagt þetta í hendur þeirra og gert það sem þeir sögðu að væri best .
Síðan þá hafa skuldir vegna vélanna hjá Jarðmótun hækkað um 82 til 127% og húsnæðislánið einnig rokið upp .
Selja tækin og koma svo á eftir mér Árin 2008 og 2009 gjaldféllu 30,8 milljónir af samningunum við SP og tókst að standa í skilum fram á haustið 2009 .
Eftirstöðvar samninganna voru um 32 milljónir við áramótin 2007-2008 .
" Eftir sem áður skulda ég þeim 49 milljónir í dag , " segir Elías og blaðar í pappírum á skrifstofunni sinni í Mosfellsbæ , því eina sem eftir er af fyrirtækinu .
Vélarnar eru farnar og verkstæðið á neðri hæðinni er leigt út .
" Ef tækin væru verðlögð eftir þeirri venju sem var fyrir hrun , sem var bara kaupverðið í evrum mínus ákveðnar afskriftir , þá myndi ég semsagt skulda 49 milljónir en vera með tæki fyrir 67,8 milljónir .
En ég fæ ekki að halda þeirri tölu fram við þá .
Þeir halda fram þessari tölu , 49 milljónum og selja síðan tækin þar sem þeim sýnist , á því verði sem þeim sýnist , og koma svo á eftir mér .
" Hann bendir á blað fyrir framan sig .
" Þennan bíl keypti ég á tíu milljónir .
Ég er búinn að borga sjö milljónir af honum .
En ég skuldaði , síðast þegar ég gáði , um 15 milljónir í honum .
" Elías kveðst hafa staðið í skilum eins lengi og hann mögulega gat , fram á síðasta haust .
Allan tímann hafi hann reynt að ná einhvers konar samningum um framtíðarlausn á málum fyrirtækisins .
Það hafi aldrei verið í boði .
Ekki fallist á forsendubrest og ágæt viðskiptasaga við fjármögnunarfyrirtækið síðan 1995 að engu höfð .
" Þetta var orðið þannig í restina að þegar ég kom niður eftir þá spurðu þeir hvort ég gæti ekki borgað þeim tvær milljónir eða eitthvað slíkt .
Þá skyldu þeir sjá til hvort hægt væri að tala við mig .
" Í lokin hafi samskiptin ekki snúist um að búa til áætlanir og reyna svo að fylgja þeim .
" Þeir voru bara að reyna að slíta af mér síðasta 500 þúsundkallinn .
" Sömu sögu segir Elías af samskiptunum við Íslandsbanka .
Hann hafi gert þrjá framlengingarsamninga , til þriggja mánaða hvern , vegna húsnæðislánsins og staðið við þá alla .
En raunhæf langtímalausn hafi aldrei verið í boði .
Þar að auki sé bankinn að innheimta tryggingabréf sem tók til sömu skuldbindinga og húsnæðislánin , auk yfirdráttar fyrirtækisins .
Ekkert hafi verið lánað út á það bréf , heldur það gefið út samkvæmt ráðgjöf bankans á sínum tíma , sem kjörin leið til að sleppa við stimpilgjöld af lánunum .
Bankinn rukki nú dráttarvexti bæði af lánunum og tryggingabréfinu .
Semsagt tvöfalt .
Þegar hann minnist á þetta sé hann beðinn um að " hengja sig ekki í smáatriði .
" Enn fremur segir Elías að starfsmenn SP hafi lagt til að hann hætti að borga í lífeyrissjóð fyrir starfsfólk og að hann frestaði því eitthvað að borga staðgreiðsluna , til að eiga frekar fyrir afborgunum .
Jafnvel að hann frestaði því að borga svokölluð rimlagjöld .
Vanskil á þeim varða fangelsisvist .
Elías viðurkennir þó að hann hafi hafnað tilboði SP-fjármögnunar um að breyta samningunum yfir í íslenskar krónur , gegn lækkun á höfuðstól .
Í því samhengi hefur verið tekið fram að skuldarar tapi ekki betri rétti sínum með því að fallast á slík úrræði .
SP-fjármögnun hefur að sögn forstjórans , Kjartans Georgs Gunnarssonar , ekki látið svipta neinn skuldara vörslu á bílum eða tækjum , sem hefur fallist á slík úrræði .
Rukkaður fulla ferð áfram " Ég reiknaði það út og mér sýndist þeir ná því til baka á tveimur til þremur árum .
Það er bara fásinna að skipta núna úr erlendu yfir í íslenskt og festa þannig á þann klafa það sem eftir er " segir Elías .
" Ég bauð þeim á móti opinn aðgang að bókhaldinu hérna , svo þeir gætu séð hvað ég væri að selja , þeir fengju hverja einustu krónu eftir laun og gjöld og þess háttar .
Við myndum taka eitt ár í einu .
Allt sem var hægt að telja raunhæft að mínu mati , þeir höfnuðu því öllu .
" Síðasta haust kom svo að þeim tímapunkti að Jarðmótun gat ekki lengur staðið í skilum .
Þá var haldið áfram að reka fyrirtækið með sparifé þeirra hjóna að hluta til og þau voru hætt að greiða sér laun .
" Þá vildu þeir fá tækin , en ég krafðist þess þá á móti að þeir segðu upp samningunum .
Þeir gerðu það með bréfi 11. febrúar .
Í millitíðinni var aðeins argast eitthvað og reynt að semja .
Svo líður smá tími sem ég nota til að þrífa tækin og gera þau eins verðmæt og hægt er .
Svo skila ég þeim 22. mars .
Þeir hafa allan tímann síðan sent mér gíróseðla .
Þótt ég sé með uppsögn á samningi og kvittun fyrir að ég sé búinn að skila tækjunum .
En þeir rukka mig eins og ég sé með tækin og sé að vinna á þeim .
" Elías segist hafa róast nokkuð eftir dóm Hæstaréttar 16. júní þegar fjármögnunarfyrirtækin tilkynntu í fjölmiðlum að þau myndu fresta innheimtuaðgerðum um sinn .
En þá barst honum bréf með tilkynningu um að áfram yrði innheimt af samningunum þar sem þeir heyri ekki undir dóminn .
" Það er enginn slaki .
Þeir eru ekki hættir og þegar ég talaði við þá út af þessu bréfi þá sagði starfsmaður SP við mig í síma – þú verður bara að fara í mál .
" Elías býst frekar við því að taka þá á orðinu .
" En það er erfitt reyndar þegar maður á orðið enga peninga og það er búið að taka af manni allt sem getur búið til peninga .
Það er verið að skoða hvort Samtök iðnaðarins ætli að bakka einhverja upp .
Maður er bara þakklátur fyrir að geta gefið fólkinu sínu að borða .
Mín heppni er að ég fór alltaf varlega og hef þess vegna getað tórað þetta lengi .
" Hann er líka að minnstu leyti í persónulegri ábyrgð fyrir lánum fyrirtækisins .
Í apríl kom að þeim tímapunkti að þau hjónin voru alfarið hætt að borga .
Nú tala lögfræðingar bara við lánadrottnana .
" Eins og þetta lítur út núna ætla þeir að fara hús úr húsi og láta hrekja sig áfram í að láta dæma um hverja einustu samningstegund .
Á meðan innheimta þeir alveg fulla ferð sem þýðir að þeir munu í raun ná að ljúka fleiri samningum , " segir Elías .
Hann segir að Jarðmótun sé bara á einni leið , í gjaldþrot .
En í ljósri langrar sögu sé það sáralítið sem menn úti í bæ tapi á fyrirtækinu , fyrir utan fjármálastofnanirnar .
" Ég ætla að geta heilsað hverjum sem er , " segir hann .
" Ég er þekktur fyrir að borga .
" Tekur býsna mikið í Spurður hvort hann íhugi skaðabótamál vegna þess hvernig farið hefur fyrir Jarðmótun , ef gerðir samningar reynast ólöglegir , segir Elías það í skoðun .
En það kosti mikið að reka slíkt mál og mótaðilarnir hafi meiri slagkraft .
Hann býst við að þurfa að bíða í mánuði eða ár eftir að réttarstaðan skýrist að fullu .
" Þú getur alveg ímyndað þér það , " segir hann , spurður hvaða áhrif þetta hafi á sálarlífið .
" Í tvö ár hefur mér liðið eins og ég hafi orðið fyrir snjóflóði .
Og það er dagamunur á því hvort mér finnst ég vera undir því eða með nasirnar upp úr .
Reyndu bara að ímynda þér ævistarfið , að berjast úr því að eiga ekkert , í það að eiga svolítið , ekki mikið , og svo aftur í að eiga ekkert .
Það tekur býsna mikið í .
" " Nú á ég í raun og veru ekki neitt " Fólki sem skuldar erlend eða gengistryggð lán er oftar en ekki borið á brýn að vera einhvers konar áhættufíklar , óábyrgt fólk sem ekki kann fótum sínum forráð .
Mikill minnihluti lántakenda tók gengistryggð lán til að festa kaup á húsnæði og margir sem það gerðu hafa farið illa út úr því .
En alhæfingar um ábyrgðarleysi þessa hóps standast ekki skoðun , frekar en aðrar alhæfingar .
Þótt þess séu dæmi að fólk hafi farið offari í slíkri lántöku ganga önnur dæmi í þveröfuga átt og styðja þá skoðun að grípa þurfi inn í til að leiðrétta lánin með almennum hætti og raunverulegum , sem færir fólki aftur réttmæta eign sína .
Í júní árið 2005 tók Guðrún Axelsdóttir gengistryggt lán hjá Íslandsbanka til að kaupa sér íbúð .
Hún féllst á að greina blaðamanni frá því láni .
Hún tekur það fram að starfsfólk bankans hafi alla tíð verið liðlegt og samskiptin góð .
Árið 2005 var hún nýflutt heim frá Þýskalandi eftir að hafa búið þar í nokkur ár .
" Ég átti enga íbúð á Íslandi en hafði erft eftir móður mína töluverðan pening .
Ég ákvað að nota stóran hluta af því til að kaupa mér íbúð en ákvað að taka líka lán .
Hjá mér var aðalatriðið að ég ætlaði ekki að taka meira en það sem ég vissi að ég gæti örugglega borgað , þótt ég væri ekki á háum launum , " segir Guðrún , sem hefur starfað í ferðaþjónustunni frá heimkomunni .
Og þetta gekk reyndar eftir .
Hún stendur í fullum skilum á láninu og er ekki með neina lögfræðinga á hælunum .
Aðeins tíu milljónir að láni " Ég var alltaf í vinnu , en ekki með nein rosaleg laun .
Og ég er ein og þarf að sjá fyrir mér sjálf .
Þannig að aðalatriðið var að taka lán sem ég vissi að ég gæti borgað af .
" Lánið var upp á tíu milljónir króna , en tengingin við gengi erlendra gjaldmiðla var að þriðjungi við evrur og í sama hlutfalli við svissneska franka og japönsk jen .
Síðar bætti hún við 700 þúsund króna láni , einnig gengistryggðu , þótt myntkarfan á því væri öðruvísi saman sett .
" Ég tek það fram að mér var ekki ýtt út í að taka gengistryggt lán , heldur vildi ég það af því að ég hafði heyrt mikið um það og var á móti verðtryggingunni .
Ég hafði ekki áhuga á slíku láni og fannst þetta góður hlutur .
Ég var búin að tala við ýmsa í fjármögnunarheiminum og var alveg sátt við að íslenska krónan gæti fallið um 30% .
Ég yrði samt í góðum málum miðað við að hafa tekið verðtryggt lán .
En það bjóst enginn við því að lánið myndi hækka um 130 prósent , " segir Guðrún .
Samanlagt tók hún því 10,7 milljónir króna að láni og horfði svo á þá upphæð fara í 24 milljónir hæst .
Kaupverð íbúðarinnar á sínum tíma var 25 milljónir .
" Ég efast um að ég myndi fá meira en 21 milljón fyrir hana í dag , " segir hún .
Í dag eru eftirstöðvar lánanna 20,1 milljón króna .
Samkvæmt upphaflegu greiðsluáætluninni áttu þær að vera um 8,8 milljónir um þetta leyti .
" Ég borgaði út 14 milljónir í þessa íbúð .
Fyrst keypti ég aðra á Völlunum sem kostaði 20 milljónir .
Þá greiddi ég út tíu milljónir og tók lánið fyrir afgangnum .
Svo keypti ég þessa því ég vildi ekki vera á Völlunum .
Þá þurfti ég að bæta við fjórum milljónum og það gerði ég með reiðufé því ég átti það til .
Svo á ég allt í einu ekkert .
Þetta var fjárfestingin mín , þannig að þegar ég yrði eldri gæti ég selt íbúðina , minnkað við mig og átt peninga .
Nú á ég í raun og veru ekki neitt .
En þetta átti að vera lífeyrissjóðurinn minn , " segir Guðrún .
Hjálpin hefði sett hana á hausinn Eftir hrun hefur hún staðið frammi fyrir ýmsum möguleikum .
Hún þáði greiðslujöfnun þótt það breytti reyndar litlu í hennar tilviki og núna síðast fór hún að borga fimm þúsund krónur á hverja milljón upphaflega höfuðstólsins .
Þar á milli var henni boðin niðurfærsla á höfuðstól um fjórðung gegn því að breyta láninu í hefðbundið verðtryggt lán .
" Ég bað þá um að reikna út hvað ég þyrfti þá að borga á mánuði .
Ég var að borga rétt ríflega 70 þúsund á mánuði .
En hefði ég breytt láninu hefði ég þurft að borga 103 þúsund .
" Það var meira en hún réð við .
Þetta var jafngreiðslulán , tilgreint í krónum og greiðsluáætlun og greiðsluseðlar alla tíð tilgreindir í krónum .
Aldrei fékk hún gjaldeyri afhentan vegna lánsins , en sú undantekning ein varð á að um hálfu ári eftir hrun fóru að berast greiðsluseðlar tilgreindir í erlendri mynt vegna eins hluta lánsins .
Það hætti svo eftir ákveðinn tíma .
Það eina sem Guðrún vill er að fá leiðréttingu sem gerir það að verkum að hún eigi eitthvað í íbúðinni sinni .
" Ég er bara að borga leigu til bankans .
Ég á ekkert í þessu húsi .
Ef það kæmi upp að ég gæti ekki borgað , ef það ætti til dæmis að breyta láninu þannig að afborganir myndu hækka mikið , þá hugsa ég að ég myndi bara hætta .
Mér yrði sama .
Þá mættu þeir hirða kofann .
Þá gæti ég ekki meir því ég er ekki ein af þeim sem tóku áhættu .
Engin VISA-lán , engan yfirdrátt .
Bara þetta .
Þess vegna finnst manni að verið sé að hegna manni ansi illilega , " segir hún að lokum .
