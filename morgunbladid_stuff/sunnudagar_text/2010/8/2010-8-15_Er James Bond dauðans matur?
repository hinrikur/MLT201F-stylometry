Þar kom að því , nýjasta James Bond-myndin er í uppnámi .
Öskur gamla ljónsins , MGM , eru að kafna í skuldafeni og engin bjargráð lengur tiltæk .
Sjálfur 007 , Daniel Craig , hefur engan tíma til að taka að sér hlutverkið í bráð og viðunandi handrit er ekki komið í leitirnar .
Sæbjörn Valdimarsson saebjorn@heimsnet.is Sony hefur gengið illa að halda lífi í MGM , þar sem eini blóðgjafinn undanfarna áratugi er einmitt bálkurinn vinsæli um spæjara hennar hátignar , James Bond .
Til stóð að sýna 23. myndina árið 2012 , á 50 ára afmæli eins langlífasta " vörumerkis " kvikmyndasögunnar , þess í stað hlaðast hindranirnar upp , illvígari en nokkrar aðrar í langri sögu myndaflokksins .
Fyrir utan fjármálavandann og síaukið álag listamannanna sem eiga að koma við sögu , virðast erfiðleikarnir við að skrifa nothæft handrit , meiri en nokkurn grunaði .
Það er ekki enn komið fram á sjónarsviðið eftir stanslausa , áralanga yfirlegu .
Í síðustu viku birtist ný hraðahindrun á torfærri leiðinni að 23 .
Bond-myndinni , þegar Daniel Craig , stjarna tveggja síðustu verkanna í bálknum , Casino Royale og Quantum of Fortune , skuldbatt sig til að leika í Hollywood-útgáfu The Girl With the Dragon Tattoo , eins og metsölubók Stiegs Larsson , Karlar sem hata konur , nefnist á ensku .
Hún á að verða sannkölluð stórmynd undir leikstjórn Davids Fincher og eiga tökur að hefjast með haustinu .
Það þýðir að Craig verður vant við látinn langt fram eftir árinu 2011 .
Nú um stundir er hann að leika í Cowboys and Indians , og búinn að lofa að manna framhaldsmynd – ef af verður .
Á meðan Craig fjarlægist æ meir 007 , er MGM að drukkna í baneitraðri skuldasúpu .
Gamla stórveldið hefur safnað 4 milljörðum dala í hítina og hefur þegar orðið að gráta út sex fresti til að greiða niður vextina .
Nú er komið að skuldadögum , lánardrottnar hafa gefið MGM lokafrest til 15. sept. , annars fer fyrirtækið í gjaldþrot .
Í millitíðinni fær það ekki leyfi til að stunda kvikmyndaframleiðslu .
Löglega skotheldir samningar handhafa " vörumerkisins " , EON Productions , hafa staðið í vegi fyrir því að önnur kvikmyndaver hafi getað hremmt þessa gullnámu .
Á meðan fjárhagsvandamál og yfirvofandi þrot MGM hafa verið nánast einu fréttirnar af þessu fyrrverandi stolti kvikmyndaborgarinnar , herma fregnir að þessi vandamál séu síður en svo þau einu hjá fyrirtækin .
Leyndarmúrar EON útiloka mestan hluta frétta um ástandið innan veggja kvikmyndaversins , en heimildarmenn , kunnugir innviðunum og óska nafnleyndar , segja að ósamkomulag listamanna og framleiðenda um útlit og inntak myndarinnar hafi tafið og skaðað hana gríðarlega .
Þessar heimildir greina frá því að Óskarsverðlaunahafinn Sam Mendes hafi unnið langtímum saman við að slípa og koma lagi á handrit Peters Morgan ( Frost / Nixon ) , sem sjálfur hafði tekið yfir handrit Neils Purvis og Roberts Wade , gamalkunnra Bond-handritaskrifara .
EON er því ekki búið að senda nothæft handrit til kvikmyndaversins sem á að dreifa myndinni , og er í þessu tilfelli MGM , eitt án stuðnings Sony , sem fjármagnaði síðustu tvær myndir .
Vandinn er því sá að jafnvel þó að nýir eigendur komi að MGM og straui yfir hrukkurnar ( talað er um Warner , eða samruna MGM , Spyglass og Summit ) , þá bólar einfaldlega ekkert á skotheldu handriti .
Aukinheldur gæti 23. myndin lent í leikaravandræðum ; Bond er búinn að skjóta Craig upp á stjörnuhimininn ( hann fer t.d. með eitt aðalhlutverkið í Tinna-mynd Spielbergs á næsta ári ) , og fræðingar telja víst að nýr leikari í hlutverkið komi ekki til greina .
Handritsvandi nýjustu Bond-myndarinnar er hjúpaður leynd og þagnarskyldu en bestu menn hafa komið við sögu og enginn efast um að aðdráttaraflið er enn til staðar .
Einn vandinn er að gera myndina hæfa sem lok þrennu sem hófst á Casino Royale , en það hefur jafnan verið ásetningurinn .
Þá þarf að fylla þúsund göt með góðum línum sem leysa erfiðleikana , m.a. vandann vegna fráfalls Vesper Lynde , ástkonu spæjarans .
Það er augljóst að mikið er í húfi , ekki aðeins fyrir framleiðendurna , heldur alla leikarasúpuna sem hefur tekist á flug í síðustu tveimur myndum – sem tóku inn röskan milljarð dala á heimsvísu .
Einlægir aðdáendur uppgötvuðu í Bondinum hans Craigs nýjan , myrkan Bond sem fjarlægðist gömlu njósnamynda-klisjurnar og yfirgengilega brelluverkið sem allt var að kæfa í myndum Brosnans .
Þó að vandi MGM lægi í loftinu , þá stóð aldrei til að hlutirnir færu á þennan veg .
Þegar Mendes og Morgan komu að myndinni í ársbyrjun var MGM vonglatt um að tökur hæfust í sumar og myndin tilbúin að ári .
Nú eru kvikmyndagerðarmennirnir sem áttu að leiða MGM og James Bond út úr eyðimörkinni , horfnir á braut .
Þó Mendes hafi ekki gefið James Bond 23 , opinberlega frá sér , er hann að hefja tökur á nýrri mynd , On Chesil Beach , sem byggð er á rómaðri bók Ians McEwan .
