Þetta var rosaleg upplifun .
Indland er ótrúlega fjölbreytt og fallegt land og fólkið yndislegt .
Það sem stendur upp úr eru kynnin af heimamönnum , maður kynnist fólki miklu betur þegar maður kemur inn á heimili þess heldur en þegar maður er bara á ferðalagi , " segir Gyða Hlín Skúladóttir Jack læknanemi sem dvaldist á fjórða mánuð í Indlandi í vor .
Gyða Hlín er Akureyringur sem numið hefur læknisfræði í Óðinsvéum frá árinu 2006 .
Hún reiknar með að ljúka því námi eftir hálft annað ár .
Gyðu hafði lengi dreymt um að koma til þróunarlandanna og í vor lét hún verða af því , fór á vegum alþjóðlegra læknasamtaka , IMCC , til Indlands , þar sem hún starfaði á spítala um þriggja mánaða skeið .
IMCC er í tengslum við fjölmarga spítala í Afríku , Indlandi og víðar og Gyðu var boðið að fara til Mungeli , þrjátíu þúsund manna bæjar í fylkinu Chhattisgarh í Indlandi .
Með í för var sænskur læknanemi en IMCC sendir iðulega tvo nema saman .
Gyða viðurkennir að það hafi verið talsvert menningarsjokk að koma til Mungeli , samfélagið sé gjörólíkt því sem hún á að venjast hér heima og í Danmörku og aðstæður frumstæðar .
" Fátæktin er rosaleg í Mungeli , þetta er alls enginn ferðamannastaður , " segir hún .
" Þegar ég fór síðar að ferðast um landið höfðu fáir heyrt bæjarins getið enda er þrjátíu þúsund manna samfélag agnarsmátt á indverskan mælikvarða .
" Fjölnota sprautunálar Að sögn Gyðu var spítalinn heldur frumstæður og vinnubrögð um margt frábrugðin því sem við eigum að venjast .
Hreinlæti var áfátt og hlutir notaðir aftur og aftur , meðal annars sprautunálar , en slíkt þætti seint boðlegt hér heima enda þótt þær væru sótthreinsaðar á milli .
En neyðin kennir naktri konu að spinna .
Gyða segir tækjakost spítalans á hinn bóginn hafa komið sér á óvart .
Þar hafi verið röntgentæki , blóðþrýstingsmónitor , öndunarvélar á gjörgæslu og sitthvað fleira .
Um sjálfboðavinnu var að ræða þannig að Gyða og Svíinn réðu sér svolítið sjálf .
Þó var ætlast til þess að þau mættu á hverjum degi .
Þau höfðu þann háttinn á að koma klukkan hálfátta á morgnana en dagurinn hófst jafnan með helgistund á hindí en á spítalanum eru kristin gildi í hávegum höfð .
Að helgistundinni lokinni tók við stofugangur í tvær klukkustundir .
Sá galli var á honum að sjúklingarnir töluðu upp til hópa enga ensku og fyrir vikið gátu norrænu læknanemarnir haft takmörkuð samskipti við þá .
Gyða segir starfsfólk spítalans þó hafa talað ágæta ensku , einkum læknana .
Fjölmargar aðgerðir eru gerðar á spítalanum á degi hverjum og hlutverk Gyðu var fyrst og fremst að aðstoða við þær .
Voru þær af ýmsu tagi , allt frá keisaraskurðum upp í aflimanir .
Gyða sá meðal annars stóran hluta af kjálka fjarlægðan af manni vegna krabbameins og fót tekinn af við ökkla vegna dreps .
Um hundrað rúm voru á spítalanum sem þjónar um milljón manns í fylkinu en margar milljónir manna búa í Chhattisgarh .
Oft er því þröng á þingi .
Gyða segir læknana í Mungeli upp til hópa mjög ákveðna við sjúklinga sína , jafnvel harða .
Þótti henni á köflum nóg um þegar aumingja sjúklingarnir voru dregnir emjandi fram úr rúminu .
Sinn er siður í landi hverju .
Allir hræddir við yfirlækninn Hún segir stigveldið áberandi á spítalanum .
Þar voru læknarnir í efsta þrepi og komið fram við yfirlækninn nánast eins og yfirskilvitlega veru .
" Það voru allir logandi hræddir við hann , " segir hún hlæjandi .
Gyðu var vel tekið af starfsfólki á spítalanum og vingaðist sérstaklega við tvær hjúkrunarkonur .
Þær bjuggu í þriggja klukkutíma akstursfjarlægð frá spítalanum og sótti Gyða þær einu sinni heim .
" Það var frábært að fá tækifæri til að kynnast indversku heimilislífi .
Fátæktin þarna er mikil og lítið fer fyrir þægindum sem okkur Vesturlandabúum þykja sjálfsögð , til að mynda var enginn ísskápur í húsinu .
Samt kvartar ekki nokkur maður , " segir Gyða og bætir við að framandi hafi verið að sjá geitur og hænsni á hlaupum í stofunni .
Gestrisnara fólk hefur hún ekki í annan tíma hitt .
" Mér var tekið með kostum og kynjum , gestrisnin var ótrúleg .
Mér leið eins og ég væri prinsessa .
Indverjar eru rosalega elskulegt og gott fólk .
" Gyða hefur verið í símasambandi við þessar indversku vinkonur sínar eftir að hún fór úr landinu en tregara er um samskipti fyrir þær sakir að þær hafa ekki aðgang að tölvu .
" Ég ætla samt að reyna að halda sambandi við þær áfram .
" Miklar andstæður Meðan á dvöl hennar á Indlandi stóð fór Gyða í tvö ferðalög .
Í fyrra skiptið eftir hálfan annan mánuð .
" Við sænski læknaneminn tókum okkur þá stutt frí og fórum í þriggja vikna ferðalag ásamt Bandaríkjamanni sem bjó með okkur á spítalanum .
Hann var á vegum bandarískrar kirkju sem styrkir spítalann og hafði það hlutverk að kenna fólki ensku .
" Héldu þau meðal annars til hinnar helgu borgar Varanasi í norðurhluta landsins , Agra , þar sem Taj Mahal er , og heimbæjar Dalai lama , Mcleod Ganj , auk þess að koma að Himalaja-fjöllunum og fara í kamelsafarí í eyðimörkinni .
" Það kom mér mest á óvart hvað Indland er fjölbreytt land .
Eina stundina er maður í Himalaja-fjöllunum , þar sem er ótrúlega fallegt , og þá næstu í algjörri eyðimörk .
Þetta eru mjög skemmtilegar og heillandi andstæður .
" Gyða fór ein í seinna ferðalagið en þá hafði hún lokið störfum á spítalanum .
Aftur hélt hún í norður og kom meðal annars til bæjarins Darjeeling sem hlotið hefur heimsfrægð fyrir teframleiðslu sína .
Lenti í allsherjarverkfalli Hún skrapp líka með rútu yfir landamærin til Nepals .
Það var í byrjun maí og Gyða var ekki fyrr komin til landsins en skall á með allsherjarverkfalli .
Ekki svo að skilja að hún bæri nokkra ábyrgð á þeim gjörningi .
" Ég veit ekki nákvæmlega um hvað málið snerist en var tjáð að maóistar , sem voru í minnihluta í stjórn landsins , vildu komast til valda , " segir Gyða .
Hvorki rútur , strætisvagnar né leigubílar gengu og veitingastaðir máttu bara vera opnir milli klukkan 18 og 20 .
" Þetta var mjög sérstök upplifun .
Ég var á gistiheimili í Pokhara með fjölda Vesturlandabúa og óvissan var algjör .
Okkur var sagt að síðasta allsherjarverkfall hefði staðið í sex vikur og enginn vissi hvað þetta myndi vara lengi .
" Enda þótt Nepal sé " paradís á jörð " kom verkfallið sér illa fyrir Gyðu sem átti bókað flug til Danmerkur nokkrum dögum síðar .
Verkfallið náði ekki til flugsamgangna , þannig að hún ákvað að panta sér flug aftur til Indlands til að lenda ekki í vandræðum .
Verkfallið í Nepal leystist daginn eftir .
" Þegar ég var búin að eyða offjár í flug , " segir Gyða brosandi .
Tveir mánuðir eru síðan Gyða Hlín sneri heim frá Indlandi en hún fer ennþá á flug þegar hún talar um landið og dvöl sína þar .
Lokaorðin koma því ekki á óvart : " Ég á örugglega eftir að fara aftur .
" 