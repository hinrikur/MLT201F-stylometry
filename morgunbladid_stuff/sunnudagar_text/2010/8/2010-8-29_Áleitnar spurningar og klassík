Stóru leikhúsin á höfuðborgarsvæðinu leggja á komandi leikári áherslu á verk sem varða íslenskan samtíma og klassísk þrekvirki .
Borgarleikhúsið sýnir Enron í september , eitt umtalaðasta leikverk heims í dag , og Þjóðleikhúsið sýnir Alla syni mína eftir Arthur Miller í byrjun næsta árs .
Minna er um ný íslensk leikverk á fjölunum .
Halldór Armand Ásgeirsson haa@mbl.is Það er áhorfsmál og jafnframt eðlilegt deiluefni hvort hlutverk listar er að endurspegla á einhvern hátt raunveruleika eða kryfja samtíma sinn .
Eins má velta fyrir sér hvort yfir höfuð eigi að gera þá kröfu til listar að hún hafi eitthvert hlutverk hverju sinni .
Þó leyfir ofanritaður sér að halda því fram , þótt ekki sé það mjög storkandi yfirlýsing , að sjaldan sé áhrifamáttur listar meiri en þegar hún fær áhorfanda til að sjá umhverfi sitt eða tíðaranda í öðru ljósi eða jafnvel endurskoða afstöðu sína .
Það er ljóst að þeir sem áhuga hafa á þjóðfélagsmálum og leitast við að skynja samtíma sinn geta bundið vonir við komandi leikár .
Stóru leikhúsin á höfuðborgarsvæðinu kynntu nýlega dagskrá sína og markmið .
Þar rekur hvert þrekvirkið annað og það er ljóst að leikhúsin ætla ekki að láta sitt eftir liggja þegar kemur að því að gera upp íslensku lygina – efnahagslegt , pólitískt en fyrst og fremst heimspekilegt gjaldþrot þjóðfélagsins sem eftirminnilega skall til jarðar þegar Geir Haarde , þáverandi forsætisráðherra , bað hið æðsta vald um náð í sjónvarpsútsendingu 6. október árið 2008 .
Tinna Gunnlaugsdóttir þjóðleikhússtjóri gefur tóninn í ávarpi sínu í kynningarbæklingi frá leikhúsinu þegar hún segir að " öll verkin eigi við okkur brýnt erindi " .
Hún bætir við að þau kallist hvert með sínum hætti á við samtíma okkar og þær spurningar sem Íslendingar hafa staðið frammi fyrir að undanförnu .
Magnús Geir Þórðarson , leikhússtjóri Borgarleikhússins , tekur í sama streng í sínu ávarpi og segir að Borgarleikhúsið vilji vera " leikhús sem leggur lóð á vogarskálar þjóðfélagsumræðunnar " .
Borgarleikhúsið réðst jafnframt í það mikla verk að lesa alla Rannsóknarskýrslu Alþingis upp í kjölfar útgáfu hennar .
Það verður ekki túlkað öðruvísi en í samræmi við orð leikhússtjórans – leikhúsið ætlar að hafa áhrif og taka þátt .
Verkin sem sett verða upp í báðum leikhúsunum ættu að höfða til þeirra sem hafa velt stöðu mála á Íslandi alvarlega fyrir sér og er umhugað um að komast til botns í þeim og vilja ekki láta sér nægja að éta upp viðtekin hugtök og frasa úr fjölmiðlum .
Ótal spurningar Þessu ber að fagna .
Það er jákvæð hlið á þeim hörmungum sem hér hafa dunið yfir – við lifum í mun meira spennandi og áhugaverðara þjóðfélagi en við gerðum .
Það er í fyrsta skipti í langan tíma raunveruleg ástæða til að hugsa og tala um hluti .
Góðærið var vafalaust eitt inntakslausasta og í sjálfu sér óáhugaverðasta tímabil í sögu þessarar þjóðar .
Og er þá mikið sagt .
Við lifðum í samfélagi þar sem ekkert var að segja og tilefnislaust að hafa rödd .
Nú hins vegar , ef rétt er haldið á spöðunum , hefur leikhús á Íslandi tækifæri til að blómstra og öðlast aukinn þunga og kraft .
Spurningarnar sem brenna á vörum fólks eru óteljandi og jafnvel má segja að skapast hafi nýir markhópar fyrir leikhúsin .
Það á ekki síst við leikverk eins og Enron sem Borgarleikhúsið mun frumsýna hinn 23. september .
Færa má rök fyrir því að það sé með umtalaðri verkum í veröldinni í dag enda ekki á hverjum degi sem leikrit sem byggir á gjaldþroti orkufyrirtækis í Texas slær í gegn .
Ljóst er að leikverkinu er ætlað að hreyfa við íslenskum leikhúsgestum enda minnir Enron-hneykslið um margt óþægilega á blekkinguna , geggjunina og hömluleysið í kringum vöxt og hrun íslenska fjármáladraumsins .
Það verður forvitnilegt að fylgjast með því í hvaða jarðveg verkið mun falla hér á landi .
Viðfangsefnið ætti að vekja athygli fólks – fjármálatengt dramb og hrun .
Enron fékk einstaklega góða dóma þegar það var frumsýnt í London síðasta sumar og hefur gengið sérstaklega vel þar .
Það var svo frumsýnt á Broadway í apríl í ár en sýningum var hætt eftir rúmlega viku .
Talið er að vond gagnrýni í stórblaðinu New York Times hafi þar gert útslagið en þar sagði meðal annars leikritið væri inntakslaus umfjöllun um inntaksleysi fjármálaheimsins .
Þjóðleikhúsið fumsýnir verkið Finnski hesturinn á stóra sviðinu hinn 5. október .
Það fjallar um fjölskyldulíf á bóndabæ í afskekktri sveit í Finnlandi þar sem atvinnumöguleikum og lífsháttum er ógnað af kröfum og væntingum nútímans og ekki síst flóknu reglugerðarverki Evrópusambandsins .
Í umsögn frá leikhúsinu segir að verkið sé bráðfyndið og geggjað og fjalli um mál sem brenna á Íslendingum í dag .
Verkið hefur notið mikilla vinsælda í Finnlandi og hefur verið sett upp víða í Evrópu og í Bandaríkjunum .
Þjóðleikhúsið frumsýnir jafnframt eitt af meistaraverkum Arthurs Miller í lok febrúar – Allir synir mínir .
Verkið fjallar um ábyrgð gagnvart fjölskyldu og samfélagi , græðgi , sekt og sakleysi .
Nýleg uppfærsla á verkinu í Appollo-leikhúsinu í London hefur hlotið mikið lof gagnrýnenda og notið mikilla vinsælda .
Leikhúsin virðast fylgjast vel með því sem nýtur vinsælda á Bretlandseyjum .
Það virðist jafnframt sem minni áhersla sé lögð á ný íslensk verk á komandi leikári og að klassísk leikverk verði í forgrunni .
Þjóðleikhúsið frumsýnir nýjan söngleik eftir Ólaf Hauk Símonarson , Bjart með köflum , í byrjun apríl og Borgarleikhúsið frumsýnir Fólkið í kjallaranum eftir Auði Jónsdóttur hinn 9. október .
Nokkur íslensk verk verða þó sýnd áfram frá fyrra leikári , til að mynda sýningarnar Harry og Heimir , Jesú litli í Borgarleikhúsinu og sýningarnar Gerpla og Íslandsklukkan í Þjóðleikhúsinu .
Bæði leikhúsin leggja jafnframt mikið púður í uppfærslur á verkum eftir Shakespeare .
Benedict Andrews mun leikstýra uppfærslu Þjóðleikhússins á Lé konungi sem verður frumsýnd 26. desember .
Hann er eftirsóttur leikstjóri í Evrópu og heimalandi sínu Ástralíu og hefur hlotið margvísleg verðlaun fyrir Shakespeare-uppsetningar sínar .
Oskaras Korsunovas mun leikstýra uppfærslu Borgarleikhússins á Ofviðrinu sem frumsýnt verður 29. desember .
Hann er leikhússtjóri borgarleikhússins í Vilníus og hefur hlotið ýmis verðlaun , meðal annars evrópsku leiklistarverðlaunin .
Leikfélag Akureyrar er nokkuð frábrugðið leikhúsunum á höfuðborgarsvæðinu .
Þar verður megináherslan á söngleiknum Rocky Horror sem verður frumsýndur hinn 10. september .
Uppfærsla leikhússins á Þögla þjóninum eftir nóbelsverðlaunahafann Harold Pinter verður mjög áhugaverð .
Verkið , sem verður frumsýnt 15. október , er listilega skrifað og fjallar um tvo leigumorðingja sem bíða skipana í litlu herbergi .
Einnig munu sýningarnar Jesú litli og Harry og Heimir verða gestasýningar hjá Leikhúsinu .
Það verður ekki mikið um hreinar gamansýningar á nýju leikári enda vilja leikhúsin sýnilega einbeita sér að alvarlegri spurningum um mannlega tilveru .
Farsinn Farsæll farsi verður frumsýndur hjá LA hinn 4. mars og Nei , ráðherra eftir Ray Cooney verður frumsýnt í Borgarleikhúsinu 18. febrúar .
