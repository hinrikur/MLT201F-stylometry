7.00 Sef vært í friði og ró , sæll og glaður .
8.30 Vakna mjög mjúklega við að lítill kútur strýkur á mér mallann og vekur mig blíðlega með orðunum : " Pabbi minn .
" 9.20 Eftir burstun og morgunmat förum við með litla kút til dagmömmu .
Syngjum alla leið lagið um afa minn og ömmu mína sem úti á bakka búa .
Þetta er lítið ferðalag sem kemur mér og minni alltaf vel inn í daginn .
10.00 Mættur á fund með tölvukörlum .
Ótrúlegt hvað tæknin getur verið snúin , einföldustu hlutir verða eins og flóknustu völundarhús , endalausir ranghalar og u-beygjur .
Ég er ennþá að hrista hausinn yfir vitleysisganginum .
11.00 Fer heim og fæ mér ilmandi kaffisopa með frúnni alveg eins og í auglýsingunni , við skröltum svo saman niður í búð þar sem mjög annasamur dagur er framundan .
Hversdagsrómantíkin svífur yfir okkur .
12.30 Eftir að hafa farið yfir stöðu dagsins , afgreitt viðtal ásamt spúsu minni vegna skólínunar Kron by Kronkron og undirbúið komu nýju skónna sem eru að lenda í Kron og Kronkron er ég sendur í útréttingar að kaupa perur , gólfsápu og tuskur ; á stóru heimili verður peran að vera í lagi – og gólfin hrein .
13.15 Kem við á Gló í listhúsinu og sæki þar ljúffengan hráfæðismat , mæli eindregið með því .
Gott fyrir sál og líkama .
14.00 Fyrsti sendiferðabíllinn er kominn , nýja skólínan er komin í hús .
Skónum er komið inn , ótrúlegur spenningur er farinn að myndast fyrir að kíkja í kassana , þetta er alltaf jafn gaman .
15.00 Seinni bíllinn kominn í hús og Kron er orðin sprengfull af glæsilegum vetrarskóm .
16.00 Litli kútur sóttur til dagmömmu .
Dáist að heimsins bestu dagmömmu fyrir óbilandi lífshamingju og dugnað .
Litli kútur sæll og glaður með spænskukunnáttu í farteskinu .
17.00 Aftur mættur í vinnuna núna í gervi ruslakarlsins .
Nokkrar ferðir á Sorpu með tóma kassa .
18.15 Mættur á Rauðhettu og úlfinn að klippa nokkra hausa , mér finnst alltaf mjög notalegt að taka aðeins í skærin .
Eftir notalegt spjall og nokkrar klippur og einn kaffi labba ég slakur út í lífið með bros á vör .
22.00 Klára seinustu mælingar á kjól með Hugrúnu minni .
Tilbúinn í prufugerð .
23.00 Klára annars mjög skemmtilegt viðtal við Morgunblaðið , líður svolítið eins og stilltum skólapilt að skrifa í dagbókina sína .
23.40 Bursta tennurnar , þvæ mér í framan og fer að sofa .
Góða nótt og dreymi ykkur fallega .
