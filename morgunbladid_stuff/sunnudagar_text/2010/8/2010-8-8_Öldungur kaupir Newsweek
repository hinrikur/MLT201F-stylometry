Dr. Sidney Harman , bandarískur viðskiptajöfur sem auðgaðist m.a. á sölu hljómtækja , varð hlutskarpastur þeirra sem gerðu tilboð í fréttavikuritið Newsweek .
Útgáfufélag dagblaðsins Washington Post og vikuritsins Newsweek , The Washington Post Company , tilkynnti 2. ágúst sl. að gert hefði verið samkomulag um að selja Harman tímaritið Newsweek .
Kaupverðið var einungis einn bandaríkjadalur .
" Þegar við leituðum að kaupanda að Newsweek vildum við fá einhvern sem er jafn sannfærður og við um mikilvægi góðrar blaðamennsku .
Við fundum þann kaupanda í Sidney Harman , " sagði Donald E. Graham , stjórnarformaður og forstjóri The Washington Post Company , að því er fram kemur í fréttatilkynningu um söluna .
" Hann hefur heitið því að halda ekki aðeins áfram að gefa út líflegt , trúverðugt og fyrsta flokks fréttatímarit , heldur einnig jafn öflugan vef Newsweek.com – og hann stefnir að því að halda í meirihlutann af mjög hæfu starfsfólki Newsweek .
" Margir höfðu sýnt Newsweek áhuga .
Aðrir sem lögðu inn loka-kauptilboð í Newsweek voru fjárfestingarfélagið OpenGate Capital , vogunarsjóðurinn Avenue Capital Group , sem m.a. á hlut í útgáfu The National Enquirer og Star Magazine , og Fred Dasner , áður einn af útgefendum U.S .
News & World Report og New York Daily News .
Kaupandinn er háaldraður Ekki verður annað sagt en að nýr eigandi Newsweek sé kominn á virðulegan aldur .
Raunar eru flestir á hans aldri löngu sestir í helgan stein .
Sidney Harman er nýorðinn 92 ára en hann fæddist 4. ágúst 1918 í Montreal í Kanada .
Hann fæddist því áður en Kötlugosið varð í október 1918 og Ísland fékk fullveldi 1. desember sama ár .
" Þrátt fyrir aldur minn kem ég með orku og ferska nálgun , " sagði Harman eftir kaupin .
" Ég er reyndur í viðskiptum og veit mínu viti .
Ég ber einnig djúpa virðingu fyrir hlutverki blaðamennskunnar .
" Harman kveðst telja Newsweek vera eina af þjóðargersemum Bandaríkjamanna og hefur lýst mikilli ánægju yfir því að taka við kyndlinum af Graham-fjölskyldunni , útgefanda Washington Post , sem hefur átt Newsweek í um hálfa öld .
Halli hefur verið á rekstri Newsweek en Harman hefur sagt að hann ætli sér ekki að græða á útgáfunni .
Auðgaðist á hljómtækjaframleiðslu Margir kannast við nafn Harmans af vörumerkinu Harman Kardon en fyrirtækið stofnaði hann árið 1953 ásamt Bernard Kardon .
Harman nam eðlisfræði og að loknu námi fór hann að vinna í verkfræðideild David Bogen Company , sem framleiddi stór hátalarakerfi .
Kardon var þar yfirverkfræðingur .
Þeir breyttu hátalarakerfum í hljómflutningstæki fyrir sjálfa sig en fyrirtækið hafði ekki áhuga á því .
Þeir stofnuðu því Harman Kardon til að smíða hljómflutningstæki .
Fyrsta tækið sem þeir fjöldaframleiddu var FM-útvarpsviðtæki .
Ári eftir stofnun kynnti Harman Kardon fyrsta viðtækið sem skilaði hágæðahljómi ( hifi ) .
Harman keypti Kardon félaga sinn út úr fyrirtækinu 1956 .
Fyrirtækið varð einnig fyrst til að framleiða útvarpsviðtæki með magnara sem tók á móti útsendingum í víðómi ( stereó ) árið 1958 .
Þessi tæki voru öll einföld í notkun og ætluð almenningi .
Harman seldi fyrirtækið og keypti annað snemma á 7. áratug síðustu aldar .
Hann keypti síðan Harman Kardon aftur og önnur þekkt hljómtækjafyrirtæki á borð við JBL , AKG , Studer og Infinity .
Hann nefndi fyrirtækjasamsteypuna Harman International Industries ( HII ) .
Harman Kardon varð fyrst til að nýta hljóðbætitækni frá Dolby Laboratories í tækjum fyrir almenning .
Sidney Harman studdi Jimmy Carter í forsetaframboði hans 1976 og varð aðstoðarviðskiptaráðherra í ríkisstjórn hans .
Harman seldi þá HII-samsteypuna .
Kaupandinn Beatrice Foods náði ekki tökum á rekstrinum og þegar Harman hætti opinberum störfum keypti hann HII aftur .
Sidney Harman er kvæntur Jane Harman , en hún situr á Bandaríkjaþingi fyrir kjördæmi í Kaliforníuríki .
Úr mónó í stereó Harman Kardon og önnur fyrirtæki í Harman International Industry , Inc .
hafa átt stóran þátt í að gera almenningi kleift að njóta útvarpssendinga og hljóðritana í miklum tóngæðum .
Harman Kardon var í fararbroddi í framleiðslu víðóma ( stereó ) útvarpstækja á 6. áratug síðustu aldar .
JBL hátalarar voru ríkjandi í hljóðverum , líkt og AKG hljóðnemar og Studer upptökutæki .
