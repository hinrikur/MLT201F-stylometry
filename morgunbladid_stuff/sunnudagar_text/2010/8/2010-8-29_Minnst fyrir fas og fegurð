Ingrid Bergman , sem er einhver dáðasta leikkona allra tíma , lést úr krabbameini á 67 ára afmælisdegi sínum þann 29. ágúst árið 1982 .
Þrátt fyrir að það séu liðin tæp 30 ár frá dánardegi hennar skín stjarna hennar enn skært .
Hún hreppti þrenn Óskarsverðlaun á löngum og farsælum ferli .
Hún var valin besta leikkona í aðalhlutverki fyrir hlutverk sín í Gaslight árið 1944 og Anastasia 1956 og besta leikkona í aukahlutverki í Morðið í Austurlandahraðlestinni árið 1974 .
Hún hefur leikið í mörgum vinsælum myndum en hennar er einna oftast minnst fyrir hlutverk sitt í Casablanca þar sem hún lék á móti Humphrey Bogart .
Myndin er ávallt ofarlega á lista þegar bestu myndir allra tíma eru valdar .
Bergman var sænsk og fæddist í Stokkhólmi .
Faðir hennar var sænskur , Justus Samuel Bergman , en móðirin þýsk , Friedel Adler .
Móðir hennar lést þegar Ingrid var þriggja ára , og faðir hennar , sem var listamaður og ljósmyndari , lést þegar hún var þrettán ára .
Faðir hennar vildi gjarnan að dóttirin yrði óperustjarna og sótti Ingrid söngtíma í þrjú ár .
Sjálf vissi hún alltaf að hún vildi verða leikkona .
Sautján ára hóf hún nám við leiklistarskóla Konunglega leikhússins , þann sama og önnur sænsk Hollywood-stjarna , Greta Garbo , nam við .
Hæfileikar hennar komu snemma í ljós og hún fékk fljótt sviðshlutverk og síðar kvikmyndahlutverk .
Kvikmyndaframleiðandinn David O. Selznick lokkaði Bergman til Hollywood árið 1939 til að leika í Intermezzo : A Love Story , sem var endurgerð af sænskri mynd hennar frá 1936 .
Hún bjóst við að leika aðeins í þessari einu mynd , og beið eiginmaðurinn Petter Lindström í heimalandinu ásamt dótturinni Piu meðan á tökum stóð , en sú varð auðvitað ekki raunin .
Hneyksli sem skók Bandaríkin Bergman þótti einstaklega nákvæm leikkona og vandvirk og tók hlutunum með jafnaðargeði .
Engu að síður var hún miðpunkturinn í miklu hneykslismáli , sem gerði það að verkum að hún kom ekki til Bandaríkjanna í sjö ár og var fordæmd af fjölmiðlum og ráðamönnum .
Glæpur hennar var að hún varð ástfangin af ítalska leikstjóranum Roberto Rosselini , og eignaðist börn með honum áður en hún skildi við Lindström og giftist Rosselini .
Sambandið varði ekki lengi en gat af sér tvö börn , tvíburadæturnar Ingrid og Isabellu en sú síðarnefnda fetaði í fótspor móður sinnar og er vel þekkt leikkona .
Hún lék í nokkrum myndum leikstjórans og þykir besti afraksturinn vera Stromboli frá 1950 .
Eftir þetta starfaði hún mikið í Evrópu og giftist í þriðja sinn árið 1958 , sænska framleiðandanum Lars Schmidt , en hjónabandið endaði með skilnaði árið 1975 .
Árið 1978 lék hún loks í mynd samlanda síns , Ingmars Bergman , sem hafði árum saman reynt að fá hana til liðs við sig .
Útkoman varð myndin Haustsónatan og þótti Bergman sjálfri það sín besta frammistaða í kvikmynd .
Í minningargrein um leikkonuna í New York Times stendur að lykillinn að aðdráttarafli stjörunnar hafi verið " fágæt fegurð " sem kvikmyndatökumenn í Hollywood kalla " skothelt andlit " sem þýðir að hægt er að mynda hana frá öllum hliðum .
Fegurð hennar var svo mikil að hún virtist stundum skyggja á umtalsverða leikhæfileika hennar .
Svipsterk blá augun , breiður munnur með þykkar varir , há kinnbein og breitt enni sendu frá sér skilaboð sem sameina viðkvæmni og hugrekki , næmi og hið jarðbundna .
" ingarun@mbl.is 