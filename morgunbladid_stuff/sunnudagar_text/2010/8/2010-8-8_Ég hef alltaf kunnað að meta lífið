Gætirðu beðið í augnablik , ég þarf aðeins að taka til í eldhúsinu , " sagði bandaríski rithöfundurinn Elizabeth Gilbert þegar blaðamaður sló á þráðinn til hennar snemmsumars .
Eftir nokkra bið var hreinsunarstarfi lokið .
" Þetta var algjört stórslys , ég missti heilan poka af kattamat á gólfið ! " segir Gilbert og skellihlær , greinilegt að þetta " stórslys " raskaði ekki ró hennar .
" Þetta var fjölskyldustærð , stærsti pokinn , " bætir Gilbert við og hlær innilega , biðst svo afsökunar á töfinni .
Ætlunin er þó ekki að ræða kattamat eða eldhúsþrif heldur metsölubók hennar , Eat , Pray , Love eða Borða , biðja , elska eins og hún heitir í íslenskri þýðingu , gefin út af forlaginu Sölku .
Í bókinni segir af lærdómsríku ferðalagi sem Gilbert lagði í um þrítugt .
Um bókina segir , á vef Sölku , að Gilbert hafi átt allt sem ung nútímakona gæti óskað sér , góða vinnu , traustan eiginmann og fallegt heimili en hafi þó ekki verið hamingjusöm heldur ráðvillt og stressuð .
Hún sneri við blaðinu , skildi við eiginmanninn og sagði starfi sínu lausu , pakkaði niður í ferðatösku og hélt út í heim .
Á Ítalíu naut hún lífsins og matarins sem landið er þekkt fyrir , lagði stund á íhugun á Indlandi og leitaði loks jafnvægis milli holdlegra og andlegra hugðarefna á Balí í Indónesíu .
Eftir þessa reynslu sá hún lífið í nýju ljósi , fann hamingju og hugarró og var þá til í að snúa aftur heim .
Bók Gilbert hefur verið á metsölulistum vestan hafs sem austan , nefnd sem ein af 100 eftirtektarverðustu bókum ársins 2006 hjá The New York Times , valin ein af 10 bestu bókum ársins af Entertainment Weekly og auk þess hefur Gilbert verið reglulegur gestur hjá spjallþáttadrottningunni Oprah Winfrey sem hefur nefnt bókina eina af þeim áhugaverðustu sem gefnar voru út árið 2006 .
Síðast en ekki síst hefur verið gerð kvikmynd eftir bókinni með Juliu Roberts í aðalhlutverki , í hlutverk Gilbert sumsé .
Í myndinni leika einnig hjartaknúsararnir James Franco , Javier Bardem og Billy Crudup .
Gjörólíkt fyrri skrifum -Áttir þú von á því að bókin myndi hafa svona mikil áhrif á fólk víða um heim ? " Nei , alls ekki , þvert á móti reyndar því þetta var svo ólíkt því sem ég hafði áður skrifað .
Á þessum tíma á ferli mínum hafði ég eytt tíu árum í að skrifa um karlmenn , fyrir karlmenn , í karlablöð og bækurnar mínar voru heldur karllægar .
Því var þetta mikið frávik frá fyrri skrifum .
Ég átti ekki marga aðdáendur en þó einhverja og ég vonaði að þeir myndu fyrirgefa mér því þetta var svo ólíkt því sem þeir kunnu að meta .
En ég vissi að ég yrði að skrifa þessa bók , af persónulegum ástæðum , og fékk þá tilfinningu þegar ég var að skrifa hana að hún væri bara fyrir mig , að ég myndi svo snúa mér aftur að því að skrifa um það sem aðrir hefðu áhuga á .
Það var augljóslega ekki rétt mat hjá mér , " segir Gilbert og hlær .
-Þetta virðist vera bók fyrir konur , af bókarkápunni og umfjöllunarefninu að dæma .
En heldurðu að hún höfði allt eins til karla ? Ég sé að karlatímaritið GQ mælir með henni fyrir karlmenn .
" Í fullri hreinskilni held ég að það sé að hluta til greiði GQ við mig , ég skrifaði fyrir tímaritið lengi vel ( hlær ) og ég er þeim eins og systir .
Þeir eru að gera systur sinni greiða , " segir Gilbert og hlær enn innilega en bætir því við að líklega hafi einhverjir karlar lesið bókina af því eiginkonur þeirra eða kærustur hafi beðið þá um að gera það .
Þá hafi eflaust einhverjir karlar lesið hana út af matarumfjölluninni eða þeim hluta sem fjallar um innhverfa íhugun .
Það sé í það minnsta von hennar að bæði kyn hafi lesið bókina , þó konur hafi greinilega tekið henni fagnandi sem sé henni mikið gleðiefni .
Margt sem hindrar för -Nú tókstu þessa stóru ákvörðun , að segja starfi þínu lausu , skilja við allt og fara í þessa ferð í leit að hamingjunni .
Þetta er ábyggilega draumur í hugum margra en þó láta fæstir verða af því að láta drauminn rætast .
Ákvaðstu strax í upphafi að skrifa bók um þetta eða var það ákvörðun sem þú tókst síðar ? " Ég vissi það allan tímann .
Þú segir að marga dreymi um að gera þetta en láti ekki af því verða .
Ég held að helsta ástæða þess að fólk geri það ekki sé sú að það hefur ekki efni á því .
Þá er fólk með margvíslegar skuldbindingar , fjölskyldu og vinnu og vill ekki yfirgefa allt saman .
Það var mjög dýrt að láta af þessu verða og ég hefði ekki getað gert þetta , sérstaklega eftir skilnað sem reyndist mér dýr , ef ég hefði ekki fengið fyrirframgreiðslu hjá útgefandanum mínum .
Ég sagði honum að ég vildi skrifa um þetta en að ég vissi ekki hvernig ferðalagið myndi enda , " svarar Gilbert .
Hún hafi kynnt grunnhugmyndina fyrir útgefandanum , að hún vildi eyða fjórum mánuðum í hverju landi , þ.e. Ítalíu , Indlandi og Indónesíu og kynna sér ólíkar hliðar menningarinnar í þeim löndum og læra að njóta , elska og biðja , svo að segja .
Fyrirframgreiðslan dugði fyrir ferðalaginu .
" Ég hef hitt marga sem lagt hafa í ferðalag um heiminn án þess að hafa fengið fyrirframgreiðslu frá útgefanda , " segir Gilbert og hlær .
Fáir þeirra hafi virst vera ríkir .
" Ég þekki margt fólk sem fórnað hefur miklu til að geta ferðast um heiminn .
Þetta snýst um forgangsröðun í lífinu .
" Aftur á skauta -Hefur þú hitt marga sem lesið hafa bókina þína og ákveðið í framhaldi að breyta lífi sínu og leggja í svona ferðalag ? " Já , ég hef gert það .
Ég held að bókin hafi minnt fólk á það sem það vissi fyrir um sjálft sig en leitt hjá sér .
Þetta er áminning um að ástríðu sé þörf í lífinu , fólk fer að velta því fyrir sér af hverju það sé á þeim stað sem það er í lífinu , " segir Gilbert .
Fólk átti sig á því að ekki sé of seint að breyta lífi sínu og njóta þess .
" Sérstaklega hvað konur varðar , þær þurfa nánast leyfi frá einhverju yfirvaldi til að girnast eitthvað , hafa langanir og þrár og vilja gera ákveðna hluti .
Margir lýsa því þannig að þá hafi langað að gera eitthvað tiltekið í langan tíma og það þarf ekki endilega að fela í sér að yfirgefa maka sinn og heimili og ferðast um heiminn þveran og endilangan .
Fyrir suma er það eitthvað tiltölulega einfalt .
Ein af mínum eftirlætissögum er af konu sem kom til mín og sagðist hafa notið þess mest af öllu í lífinu að renna sér á skautum en hefði ekki gert það í tuttugu ár .
Hún sagðist hafa lesið bókina mína og spurt sjálfa sig að því af hverju hún hefði neitað sér um þetta , það eina sem hefði veitt henni fullkomna hamingju .
Hún fór því á námskeið í skautadansi , 45 ára gömul , og stundar núna listdans á skautum þrisvar í viku .
Þannig endar sú saga , hún fékk ekki ólympíugull heldur tókst henni að minna sig á hver hún væri , " segir Gilbert og hlær .
-Kanntu að meta lífið betur eftir þessa reynslu ? " Ég hef alltaf kunnað að meta lífið og ein af ástæðum þess að ég fór í ferðalagið var sú að ég var farin að glata þeirri tilfinningu , var í mikilli lægð og kannaðist ekki við sjálfa mig lengur .
Ég myndi segja að ég hafi endurheimt þann hluta af sjálfri mér , ákveðna hlið á mér sem ég hef alltaf metið mikils og óttaðist að ég hefði glatað að eilífu .
Ég get óhikað sagt að líf mitt sé tvískipt , þ.e. fyrir og eftir þessa ferð .
Ég lærði ákveðna hluti og þroskaðist , náði innri friði og áttaði mig betur á því hver ég væri .
Ég vil ekki vera of dramatísk en ákveðnir viðburðir breyttu lífi mínu .
Ég vann ákveðna sigra á þessu ferðalagi sem verða með mér alla tíð .
" Gerir greinarmun á sér og Juliu Roberts Kvikmynd hefur verið gerð upp úr bók Gilbert og engin önnur en Hollywood-stjarnan Julia Roberts sem leikur hana .
Blaðamaður spurði Gilbert hvort það væri ekki undarleg tilfinning að sjá slíka stjörnu leika sig .
" Jú , svolítið , svo vægt sé til orða tekið , " segir Gilbert og skellihlær .
Hún finni þó ekki beinlínis fyrir því að myndin fjalli um hana sjálfa .
" Ég á ekki erfitt með að greina muninn milli mín og Juliu Roberts , " bætir hún við .
Gilbert hefur séð kvikmyndina , finnst hún fylgja bókinni vel og á von á því að fólk muni kunna að meta hana .
– Ráðfærði Julia Roberts sig eitthvað við þig varðandi hlutverkið ? " Já , við skrifuðumst á , það er skemmtilega gamaldags aðferð .
Hún var með ákveðnar hugmyndir eftir lestur bókarinnar og ég held að það sjáist greinilega á bókinni að ég er ekki mjög flókin persóna .
Mér fannst sem ég ætti ekki að skipta mér of mikið af myndinni , " svarar Gilbert en kvikmyndin verður frumsýnd hér á landi í haust .
Nýjasta bók Gilbert , Committed : A Sceptic Makes Peace with Marriage , kom út í janúar sl. í Bandaríkjunum .
Gilbert segir hana óbeint framhald af Borða , biðja , elska en bókin fjallar um hjónabandið , eins og titillinn gefur til kynna .
