Fyrir stuttu kom út másagnasafn eftir Njörð P. Njarðvík sem ber heitið Hver ert þú ? Safnið er meðal annars óvenjulegt fyrir það að í tíu tengdum smásögum , skrifuðum í fyrstu persónu , segir Njörður frá atvikum í lífið Jesú og þá frá öðru sjónarhorni en við eigum að venjast .
Þannig segir kona við Jakobsbrunn frá kynnum sínum af Jesú , Pétur postuli glímir við efann í hallargarðinum , og eiginkona Sakkeusar tollheimtumanns segir frá því er þau fengu Jesú í mat .
Heillandi og átakanleg saga Njörður segist hafa verið mjög upptekinn af sögnum um Jesú undanfarin ár , ekki síst vegna þess að hann og það sem eftir honum sé haft hafi mótað vestræna menningu til góðs og ills .
" Þetta er líka heillandi og átakanleg saga , en ég get ekki séð að við þurfum endilega að líta á Jesús sem guð .
Við getum líka spurt okkur hvað er að vera kristinn , er það að fara með trúarjátningu eða eigum við að fylgja því sem hann sagði ? Mér finnst að hann hafi í rauninni leyst öll boðorðin af hólmi þegar hann sagði : Nýtt boðorð gef ég yður , að þér elskið hver annan .
Þetta er ekki flókin kenning og í þessum orðum mætast líka kristni og búddismi ; hin mikla áhersla sem lögð er á ópersónulegan kærleika , kærleika fyrir lífinu .
" Eins og Njörður lýsir bókinni er Hver ert þú ? tilraun til að nálgast hinn sögulega Jesú , enda sé stofnun kirkjunnar að reyna að búa til úr honum allt annað en hann var og setji það fram sem staðreyndir .
Fyrir þurfi að brjótast í gegnum langa hefð í leit að upprunanum .
Til þess notar hann persónur úr biblíunni og býr þær líka til , eins og eiginkonu tollheimtumannsins , mann sem verður vitni að atburðum í Kapernaum og áhorfanda að því er María smyr Jesú .
" Ég nota líka persónur sem ekki hafa tekið til máls og leyfi mér þannig að skreppa inn í höfuðið á Pílatusi .
Málið snýst af minni hálfu um það hver þessi maður var og þau segja öll við hann hver ert þú ? Það er það sem ég er að reyna að fást við sjálfur og hef reynt að grafast fyrir í tuttugu ár , hvað er raunveruleiki og hvað er mýta .
" Guð skrifaði ekki Biblíuna " Ég vil snúa sjónarhorninu við , horfa á þennan mann með augum annars fólks sem hitti hann og reyna að ímynda sér hvernig það hugsaði og hvað það sá í þessum manni .
Ég læt síðan ákveðna hluti ganga í gegnum bókina , sérstaklega augnaráðið og röddina .
Það sem mér fannst vandmeðfarnast er þegar hann talar sjálfur og hvort ég ætti að búa til það sem hann segir .
Ég reyndi að forðast það og nota guðspjallabrot , bæði hin hefðbundnu , og svo guðspjallabrot sem hafa fundist á síðustu áratugum , þar á meðal Tómasarguðspjall , Maríuguðspjall o.fl. Njörður segist nota þessi guðspjöll töluvert en þau eru umdeild og ekki talið með viðurkenndum trúarritum í kirkjulegri hefð .
Hann gefur lítið fyrir slíka gagnrýni og segir að ekki megi gleyma því að guð skrifaði ekki Biblíuna : " við megum ekki gleyma því að það er ekki eitt einasta orð varðveitt beint frá Jesú , þetta eru minningabrot sem skrifuð eru eftir á og við vitum hversu áreiðanleg slík minningabrot eru eða óáreiðanleg .
.
Enginn fræðimaður hafnar nýjum heimildum sem fundist hafa .
Jesús var ekki kristinn , hann var ekki guðfræðingur og hann bjó ekki til kristindóm .
Samkvæmt heimildum tók Jakob , bróðir hans , við söfnuðinum eftir að Jesús dó og Jakob hafnaði guðdómi Jesú .
Hann var líka mjög andsnúinn Páli frá Tarsos sem sumir kalla postula , en hann var ekki í postulahópnum og við vitum ekki til þess að hann hafi hitt Jesú .
" Á árunum eftir andlát Jesú spruttu upp fjölmargir söfnuðir sem túlkuðu kenningar Jesú á ólíkan hátt en smám saman verður einn skilningur ofan á , til verður skipulögð kirkja og á kirkjuþingi í Níkeu , þar sem nú er Íznik í Tyrklandi , árið 325 komu saman kennimenn og veraldlegir valdamenn og greiddu atkvæði um ýmislegt varðandi Jesú og kenningar hans .
Þar var meðal annars samþykkt í atkvæðagreiðslu að Jesú hafi verið guð og þar varð til trúarjátningin sem enn lifir að stofninum til eins og Njörður rekur söguna : " sem táknar að kirkjan sé að mörgu leyti að horfa á tilveruna frá fjórðu öld og þegar menn búa til svo sterk kerfi þá hættir leitin , hið táknræna gildi trúarinnar hverfur og einhverskonar staðreyndir settar í staðinn sem standast síðan ekki .
Það er mikill munur á því hvort þú skilur guð táknrænum skilningi eða hvort þú skilur hann bókstaflega sem persónugerða veru .
Kirkjan er valdastofnun Í gegnum aldirnar hefur kirkjan verið valdastofnun til að ráða hugum manna og því miður er ekki hægt að neita því að þegar litið er til mannkynssögunnar hefur kristin kirkja verið einn mesti fjöldamorðingi sögunnar .
Nú má ekki skilja orð mín svo að ég sé hatursmaður kristinnar kirkju , en ég sætti mig ekki við trúarsetningar .
Það er til merk bók eftir bandarískan biskup , John Shelby Spong , sem fjallar um það nauðsynlegt sé fyrir kristna trú að taka breytingum eða hverfa ella .
Hann talar til dæmis mikið um trúmenn í útlegð , trúmenn sem eru leitandi og sætta sig ekki við harðar trúarsetningar .
Ég get til dæmis ekki farið með trúarjátningu þjóðkirkjunnar og þess vegna er ég trúmaður í útlegð .
Það voru margir mismunandi söfnuðir í frumkristni og kemur meðal annars fram í Maríuguðspjalli að María Magdalena hafi verið einn af helstu leiðtogum meðal fylgismanna Jesú , " segir Njörður og bætir við að fjölmargt af kenningum kirkjunnar eigi sér ekki stoð í því sem haft er eftir Jesú sjálfum ; " aldrei talaði hann um erfðasynd , aldrei talaði hann um samkynhneigð og svo má lengi telja .
Af hverju er þetta þá partur af kenningum kirkjunnar ? Af hverju fær það sem Páll frá Tarsus skrifar að heita guðsorð en Tómasarguðspjall má ekki að vera í Biblíunni ? Við erum alltaf að leita að upprunanum , alltaf að leita að svörum við sömu spurningum ; hvaðan komum við , af hverju erum við hér , hvert förum við , hvernig varð alheimurinn til ? Þegar við samþykkjum að kirkjan eigi svör við þessu öllu erum við hætt að hugsa .
Sögnin að trúa merkir að hafa eitthvað fyrir satt sem maður getur ekki sannað .
Ég tek eitthvað gilt sem einhver annar segir – af hverju á ég að gera það ? Af hverju á ég að láta kirkjuna segja mér hvernig á að skilja Jesú ? Af hverju má ég ekki skilja hann sjálfur ? " 