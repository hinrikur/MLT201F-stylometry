Íslendingasögurnar eru sígildar bókmenntir sem munu alltaf eiga erindi við menn því þær fjalla um siðferði og fleiri áleitnar spurningar .
Það er kominn tími til að lesa þessar sögur sem fagurbókmenntir – ekki bara sem sögu , " segir Jon Gunnar Jørgensen , ritstjóri nýrrar heildarútgáfu Íslendingasagnanna sem áætlað er að komi út í Noregi árið 2012 .
Þetta er í fyrsta sinn sem heildarútgáfa Íslendingasagnanna kemur út í Noregi en samhliða kemur safnið út í Svíþjóð og Danmörku .
Útgáfan í löndunum þremur er svo samkeyrð undir stjórn bókaútgáfunnar Saga forlag hér á Íslandi .
Við útgáfuna verður stuðst við heildarútgáfu Svarts á hvítu sem kom út á níunda áratugnum en fyrir utan Íslendingasögurnar , sem eru 40 talsins , verður úrval Íslendingaþátta með í útgáfunni .
Hingað til hafa konungasögurnar og sér í lagi Heimskringla hlotið mestu athyglina í Noregi enda eru þær mikilvæg heimild um sögu lands og þjóðar .
Flestar Íslendingasögurnar hafa þó komið þar út áður , en Jon Gunnar segir fulla ástæðu til að veita þeim hærri sess en hingað til .
" Þessar sögur hafa haft áhrif á norskar fagurbókmenntir , s.s. norsk ljóð og skáldskap í gegnum tíðina og við verðum að þekkja þær til að skilja og þekkja okkar eigin menningarsögu .
" Sögurnar verða þýddar frá grunni á nútímanorsku og hefur Jon Gunnar fengið hóp norskra þýðenda til liðs við sig .
Norskan hefur þá sérstöðu að vera annars vegar skrifuð á bókmál og hins vegar á nýnorsku .
" Ég varð að finna praktíska lausn á því vegna þess að það er erfitt að þýða þessar sögur og það eru ekki margir sem geta það .
Þar fyrir utan á þetta að gerast á tiltölulega stuttum tíma .
Ég ákvað því að láta þýðendurna ráða því á hvort málið þeir þýddu – einfaldlega það sem væri þeim eðlilegast og tamast .
" Þá hefur Jon Gunnar fengið tvo þekkta rithöfunda í Noregi til að lesa yfir textann að þýðingu lokinni , bókmálshöfundinn Roy Jacobsen og nýnorskumanninn Edvard Hoem .
" Þeir eiga að tryggja að það verði góður bókmenntalegur tónn í þýðingunum .
" Karl með barn á brjósti Sjálfur hefur Jon Gunnar , sem starfar sem prófessor í norrænum fræðum við Óslóarháskóla , lesið allar sögurnar og þættina sem verða í útgáfunni .
" Ég þekki efnið nokkuð vel en ég hafði þó ekki lesið allt áður en ég byrjaði á þessu verkefni .
Og það kemur mér margt á óvart .
Sögurnar eru svo ólíkar og sumar finnst manni kannski svolítið ómerkilegar en ég held að það sé vegna þess að maður þekkir ekki ástæður þess að þær voru skrifaðar .
Á móti eru sumar sögurnar þannig að maður skilur ekki hvers vegna þær eru ekki þekktari og af hverju var ekki búið að þýða þær áður .
Einn stúdent hjá mér skrifaði meistararitgerð um Flóamannasögu þar sem aðalhetjan , karlmaður , gefur barni brjóst eins og kona .
Það stangast verulega á við hetjumyndina í öðrum sögum þar sem það versta sem hægt er að ásaka mann um er að hann sé kvenlegur .
Af furðulegum ástæðum dregur þetta ekki úr hetjuímynd mannsins .
Reyndar hefur einhver orð á því í sögunni að hann sé kvenlegur en sá er strax drepinn .
Þessi saga setur fram spurningar um siðferðisleg mál sem eru mjög áhugaverð .
" Lengi vel lásu menntaskólanemar í Noregi a.m.k. eina Íslendingasögu þótt það sé ekki skylda lengur .
" Þá voru oft valdar einhverjar af stuttu sögunum .
Gunnlaugs saga Ormstungu og Gísla saga Súrssonar voru t.d. mikið notaðar .
Velflestir Norðmenn hafa því lesið eina stutta sögu .
Sumar sögurnar hafa verið gefnar út oft , s.s. Egils saga , Laxdæla , Njála og fleiri .
Vissulega skiptir máli að sögupersónurnar hafa mjög sterk tengsl við Noreg en mér finnst hins vegar helsta ástæðan fyrir því að endurvekja áhugann núna vera sú að þetta eru sígildar bókmenntir sem munu alltaf eiga erindi við menn .
Þær fjalla um siðferðisleg vandamál eins og jafnvægið milli ofbeldis og friðaróskar .
Í bókunum þarf maður iðulega að drepa mann til að fylgja siðferðisreglum þess tíma en það stangast á við tilfinningar eins og ást , vináttu og mannúð .
Þetta skapar spennu sem minnir á leikrit eftir Ibsen þar sem er auðvelt að sjá árekstrana og rökræða þá .
" Hann segir mörg vandamálanna í bókunum eiga fyllilega við í dag .
" Þarna er t.d. mikið fjallað um heiður sem er á döfinni í Noregi í tengslum við innflytjendur .
Það er áhugavert að sjá hvernig við fordæmum heiðursmenningu Suðurlandabúa um leið og við hefjum upp og erum stoltir af því sama hjá okkar eigin forfeðrum .
Gísli Súrsson er t.a.m. talinn hetja að drepa vonbiðil systur sinnar , en ef Pakistani gerði það sama væri það að sjálfsögðu fordæmt .
" Ekki sjálfsagt að drepa mann Jon Gunnar þýðir raunar sjálfur Gísla sögu , enda er hún önnur af uppáhaldssögum hans .
" Ég nota alltaf Gísla sögu til að kynna Íslendingasögurnar fyrir stúdentum .
Það er svo margt að ræða í þessari sögu , eins og t.d. það að Gísli er svo rökréttur og gerir allt samkvæmt hefðum þeirra tíma .
Söguþráðurinn er ákaflega skýr en það er hægt að snúa niðurstöðunni á haus með því að benda á að Þorkell bróðir hans , sem iðulega er talinn kjarklaus , er fyrst og fremst friðarsinni .
Ef Gísli hefði farið að hans dæmi hefði hann sennilega lifað góðu lífi á Íslandi , en í staðinn hrynur allt .
Ég held að þessar sögur hafi einmitt vakið slíkar spurningar á miðöldum þegar þær voru skrifaðar – að það hafi ekki þótt sjálfsagt að drepa mann fyrir heiðurinn á 13. öld , á góðum , kristnum tíma .
" Hin eftirlætissaga Jons Gunnars er Egla .
" Spennan sem er í þessu færasta skáldi sagnalistanna er svo heillandi .
Hann skrifaði óskaplega tilfinningarík og falleg kvæði á sama tíma og hann er óþolandi víkingur .
Í raun er þetta spenna milli andlegra og líkamlegra krafta og hann hefur hvort tveggja í ríkum mæli .
Þetta er eini kappinn sem lifir til elli því hann er ekki drepinn heldur vinnur alla sína bardaga .
Hann hefnir sín alltaf þegar honum er troðið um tær og líkamlegir kraftar hans eru ótrúlegir .
Tvisvar í lífinu koma þeir honum þó ekki til bjargar ; annars vegar þegar hann er í klemmu hjá Eiríki blóðöx á Englandi eftir að hafa verið handtekinn .
Þá yrkir hann Höfuðlausn og heldur lífi .
Í hitt skiptið eru synir hans dánir , annar vegna sjúkdóms og hinn drukknaður .
Egill er eyðilagður maður og getur ekki hefnt sín með venjulegum hætti svo hann ákveður að svelta sig í hel .
Dóttur hans tekst að plata hann til að yrkja og út úr því kemur Sonatorrek .
Þetta finnst mér eitt fallegasta kvæði sem til er , ekki síst vegna þess að það þróast – hann er niðurbrotinn í byrjun og getur ekki tungu sína hrært en svo er uppbyggingin í kvæðinu þannig að Egill endar með ákvörðun um að halda svolítið áfram – dauðinn verði að bíða .
Þannig bjargar hann sér tvisvar með kveðskap þegar líkamlegu kraftarnir megna ekki að bjarga honum .
" 