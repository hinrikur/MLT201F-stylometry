Nýtt Ísland er risið í suðvesturhluta Þýskalands , á milli Freiburgar og Strasbourgar , fullbúið með lundum , klettum og kunnuglegum kirkjum .
Europa Park er stærsti skemmtigarður Þýskalands og einn sá alvinsælasti í Evrópu , aðeins Disneyland í París stenst honum snúning .
Garðurinn skiptist í fimmtán svæði með mismunandi tækjum og skemmtunum og er hvert svæði kennt við eitthvert Evrópuland .
Þannig er Frakklands- , Ítalíu- og Spánarsvæði en frændur okkar á Norðurlöndunum fá aðeins eitt sameiginlegt svæði , skandinavíska svæðið .
Fyrir tveimur árum var síðan Íslandssvæðið opnað .
Tækin og þjónustan er öll á einhvern hátt tengd farsælda fróninu .
Íslenska kaffihúsið býður meðal annars upp á laxabeyglur , kaffi og alls kyns meðlæti .
Þorpið sjálft er í anda íslensks sjávarþorps , timburhús með tilbúna kletta allt í kring .
Fyrir þá sem vilja kaupa sér fatnað eða ýmsilegt skraut býður verslunin " Fallegur " upp á eitthvað við þeirra hæfi .
Fullyrða auglýsingapésar garðsins að gestum muni finnast sem þeir hafi skyndilega verið fluttir upp á þessa eyju heitra lauga , eldfjalla og goshvera .
Aðalaðdráttarafl Íslands – í Europa Park-garðinum – er hinn rúmlega kílómetra langi rússíbani " Blue Fire Megacoaster " sem opnaður var í fyrra .
Á kafla er farþegum hans þrýst aftur í sæti sín þegar hann rýkur upp í 100 km / klst úr kyrrstæðu áður en hann fer heilan hring í 40 metra hæð .
Nýtt leiktæki bættist við í Íslandshluta garðsins í sumar og ber það nafnið Hvalaævintýri – busluferðin .
Þar er um að ræða nokkurs konar vatnsorrustu sem fer fram á fiskiskipum í tilbúinni höfn og keppast þátttakendur við að sprauta vatni hver á annan með vatnsfallbyssum .
Fyrir yngstu kynslóðina sem ekki er nógu sjóuð til að taka þátt í orrustunni er vatnsleikjasvæðið " Lítill Ísland " .
Þá er rússneski orkurisinn Gazprom með sýningarsvæði þar sem gestir og gangandi geta kynnt sér orku , framleiðslu hennar , flutning og nýtingu .
Spurning er þó hver tenging olíurisa er við íslenskan orkuiðnað sem gefur sig út fyrir að vera einn sá náttúruvænsti í heimi .
