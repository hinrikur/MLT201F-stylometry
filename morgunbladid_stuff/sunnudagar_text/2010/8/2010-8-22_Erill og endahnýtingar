07:10 Glaðvaknaði með hausinn fullan af lausnum , enda búinn að vera í vinnunni dágóða stund .
Spratt á fætur eins og köttur og teygði mig , minnugur þess að það hvarflar ekki að nokkrum ketti að gera nokkurn skapaðan hlut fyrr en að loknum löngum nautnalegum teygjum .
Morgunmaturinn var AB-mjólk og bran-flögur .
07:50 Mæti í vinnuna á Höfuðborgarstofu .
Menningarnótt er málið .
Flestir þeirra 400 viðburða sem eru á dagskrá hátíðarinnar eru komnir í góðan farveg en þó eru ótal endar sem á eftir að hnýta .
Bið Björgu samstarfskonu að hringja í öll hótel og gistiheimili í miðborginni og segja frá lokununum á Menningarnótt sem gætu skapað vandamál við að sækja hópa í rútur .
10:10 Hringi í minn gamla bekkjarbróður úr MR , Snorra Olsen tollstjóra , og bið um afnot af húsnæði í Tollhúsinu fyrir listamenn á tónleikunum á Geirsgötuplaninu .
Hann tekur því ljúflega , segir að þarna sé verið að innrétta tollmunasafn sem verði vonandi tilbúið fyrir Menningarnótt að ári .
11:05 Snæfríð hönnuður er að leggja síðustu hönd á kort yfir lokanir og öryggisatriði .
Hjóla til hennar og við förum yfir strætóleiðirnar og bílastæðahúsin .
Gaman að vinna með Snæfríði , hún hefur svo skýra sýn – á svo margt .
12:30 Hjóla til baka talandi í símann .
Ekki sniðugt .
Þarf að smyrja keðjuna .
12:50 Blaðamannafundur eftir hálftíma .
Sé fram á að ná ekki að borða .
Heiðrún býðst til að koma með súpu .
Bölvað gutl , en samt þakklátur .
Ómögulegt að hitta fólk á galtóman maga .
13:20 Blaðamannafundur í gömlum strætó .
Formaður ráðsins , borgarstjóri og lögreglustjóri eru allir mun stuttorðari en ég hef reiknað með svo ég þarf að mala og mala uns gamli græni strætóinn er kominn aftur niður að ráðhúsi .
Óttast að allir séu orðnir hundleiðir á mér þyljandi upp endalausa viðburði og þátttakendur í Menningarnótt en er á sama tíma á bullandi nostalgíuflippi yfir því að vera að rúnta í þessum gamla Volvo .
Ég var alltaf í strætó þegar ég var strákur , flakkaði út um alla borg í endalausum rannsóknarleiðöngrum .
Eða þá á hjóli .
Samt ekki eins og Bjöggi sem bjó rétt hjá mér .
Hann vildi bara hjóla beint , stoppa við hvern ljósastaur og segja tsss .
Skyldi hann hafa orðið strætóbílstjóri ? 14:40 Það kemur snilldarhugmynd frá borgarstjóra .
Það á að brydda upp á nýjung á Lækjartorgi á Menningarnótt .
Raunar ekki nýjung , kannski frekar gömlung .
Turninn .
Dálítil framkvæmd en bara gaman að atast .
15:40 Það kemur í ljós að ekki er hægt að skoða vefinn á Iphone .
Stórmál , því Iphone-eigendur eru orðnir mörg þúsund og þau þúsund eru virk á vefnum .
Svavar vefari og Ernir farsímasnillingur leysa þetta mál með því að beina öllum farsímum beint á undralausnina Mobileguide , íslenska uppfinningu sem ég er viss um að á eftir að vinna lönd .
16:30 Véný er alveg langbest í öllum heiminum .
Hún er alltaf svo góð og yndisleg .
Hún er líka hrikalega góð í fótbolta .
17:00 Skrýtið .
Ég man ekkert eftir að hafa skrifað þetta .
Einhver mús hlýtur að hafa komist í tölvuna mína , en ég er alveg sammála henni .
Véný er s.s. dóttir mín , 11 ára .
17:20 Ungur maður hefur samband og vill koma að dagskrá allan daginn og fram á kvöld niðri í bæ .
Hann verður steinhissa þegar ég segi honum að það séu aðrir listamenn sem séu búnir að merkja sér svæðið en þetta er flott dagskrá og um að gera að reyna að finna henni stað þó það séu bara þrír dagar til stefnu .
17:30 Súpan er hætt að virka .
Ég fæ mér pylsu og pönnsu á Texas .
Alveg til fyrirmyndar að bjóða upp á pönnsur .
18:00 Skyndilega brestur á með friðsæld , síminn hættir að hringja og ég hef tíma til að hnýta alla hina fjölmörgu lausu enda dagsins .
20:30 Slepp heim í faðm dætranna .
Horfum á ljósmæðraþáttinn í sjónvarpinu og ræðum um fæðingar , sérstaklega þeirra eigin .
23:30 Skríð í bólið og glugga í Minnisbók Sigurðar Pálssonar en minnist þess ekki að meðtaka neitt í þetta skiptið .
