Guðrún , hvað þýðir eiginlega orðið hamingja ? " Þannig hljóðaði spurning sem lögð var fyrir mig símleiðis á fallegum morgni .
Spyrjandinn var staddur á eins konar guðspekiþingi úti á landi , þar sem þetta hljómþýða hugtak hafði oft borið á góma , og áttaði sig á að þótt hann renndi grun í merkingu orðsins skildi hann ekki hvernig það var myndað og hvað stæði þar að baki .
Ekki hafði ég heldur svörin á reiðum höndum en lofaði að kanna málið .
Íslendingar eru hamingjusamasta þjóð í heimi ! Þessar fullyrðingar hafa oft komið fram í könnunum , þótt heldur höfum við sigið niður á við eftir kreppu og aðra óáran .
Ekki fer hjá því að maður setji stórt spurningarmerki við niðurstöður slíkra kannana , ekki síst eftir að í ljós kom að hér á landi leyndist stórkostleg spilling þótt alþjóðlegir kvarðar hefðu lengi leitt í ljós hið gagnstæða .
Á sama hátt tel ég að hugtakið hamingja , sem í rauninni er séríslenskt , hafi víðari skírskotun en erlendu orðin luck , Glück og bonheur .
Að vísu tölum við stundum um að lukkan sé hverful og stundum dettum við í lukkupottinn en orðið hamingja á sér aðrar og dýpri rætur enda tilfinningin bæði djúpstæð og torræð .
Í undurfallegu ljóði eftir Þuríði Jónsdóttur kemur fram að ímynd hamingjunnar sé fjarræn gyðja , búin skarti sem villi okkur sýn þannig að við skynjum ekki þessa dýrmætu tilfinningu þegar hún lætur á sér kræla .
Á sama hátt er hamingjan iðulega tengd ríkidæmi , frægð og frama sem menn reyna að höndla með ráðum og dáð .
En innst inni vitum við að þetta eru villuljós .
Skínandi hamingju sjáum við hvergi betur en úr augum saklausra barna eða gamals fólks sem horfir með ánægju yfir farinn veg í fullvissu þess að það hafi leitt aðra til farsældar .
Niðurstaða mín er sú að hamingjan eigi sér rætur í skaphöfn fólks og verði ekki ávöxtuð á aflandseyjum heldur með góðum verkum .
Þegar ég lofaði kunningja mínum að kanna upphaf og merkingu íslenska orðsins hamingja , var ég ekki í vafa um hvar best væri að bera niður , þ.e. í Íslenskri orðsifjabók eftir Ásgeir Blöndal Magnússon , sem kom út árið 1989 og hefur verið mér ómetanleg fróðleiksnáma við ritstörf og kennslu .
Þar hafði ég t.d. áður komist að raun um að íslenska orðið bros tengist brjósti og skynjað augljósa tengingu orðanna tveggja þar sem fyrsta bros barnsins , tákn hamingju og vellíðunar , vaknar yfirleitt við móðurbrjóstið .
Í hamingjuleitinni kom ég heldur ekki að tómum kofanum hjá Ásgeiri Blöndal .
Hann nefnir nokkur samheiti orðsins hamingja , t.d. gæfu og giftu , en athyglisvert er að þau orð bæði tákna það sem manni hlotnast .
Sjálft orðið er samsett af nafnorðinu hamur og sögninni að ganga og höfundur gerir því skóna að hamur merki hér fósturhimnu eða fylgju .
Samkvæmt því er hamingjan þá upphaflega heillavætti sem fylgir einhverjum frá fæðingu .
Orðið tengist því greinilega norrænni forlagatrú , þar sem sumir voru bornir til gæfu en aðrir til ógæfu .
Þótt orðið hamingja geri ljóslega ráð fyrir einhverri heimanfylgju , gagnstætt orðinu lukka , getum við nútímamenn tæplega skellt skuldinni á duttlungafullar örlaganornir ef illa fer í lífinu .
Kannski skiptir mestu að við lærum að meta vöggugjafirnar okkar , þroska þær og gefa svo af þeim ríkulega öðrum til heilla .
Slíkur búningur hæfir hamingjunni best .
