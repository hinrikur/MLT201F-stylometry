Netið gleymir aldrei , segir bandaríski lagaprófessorinn Jeffrey Rosen .
Þvert á móti koma kæruleysislegar upplýsingar um venjulegt fólk aftur og aftur í bakið á því í netheimum .
Undir þetta tekur íslenskur sérfræðingur sem telur samskipti fólks í örri þróun um þessar mundir vegna netsins .
Bergþóra Njála Guðmundsdóttir ben@mbl.is Fyrir fjórum árum setti 25 ára bandarískur kennaranemi , Stacy Snyder , ljósmynd af sér inn á samskiptavefinn MySpace en á myndinni var hún með sjóræningjahatt að drekka úr plastglasi .
Við myndina skrifaði Snyder : " Drukkinn sjóræningi .
" Þegar kennarar hennar uppgötvuðu myndina var þeim ekki skemmt .
Þeir staðhæfðu að myndin væri ófagleg og að með henni væri Snyder að ýta undir drykkju fyrir augum ólögráða unglinga .
Í framhaldinu neitaði háskólinn henni um kennaragráðuna og sá úrskurður var síðar staðfestur fyrir dómstólum .
Ekki var tekið tillit til þess að myndin var tekin í frítíma Snyders né var horft til stjórnarskrárvarinna réttinda hennar til tjáningarfrelsis þar sem hún hafði gegnt opinberri stöðu í æfingarkennslu á sama tíma og myndin birtist .
Saga Snyders er ekki sú eina af því hvernig " sakleysislegar " upplýsingar á netinu koma venjulegu fólki í koll .
Í nýlegri grein í New York Times segir lagaprófessorinn Jeffrey Rosen frá 16 ára gamalli breskri skrifstofumey sem var rekin úr starfi eftir að hafa skrifað í vinnutíma á Fésbók að sér " leiddist fullkomlega " .
Hann segir líka líka frá 66 ára kanadískum sálfræðingi sem var hindraður í að fara yfir landamærin til Bandaríkjanna og gerður útlægur þaðan ævilangt eftir að netleit landamæravarða leiddi í ljós grein hans í sálfræðiriti þar sem hann lýsti tilraunum sínum með ofskynjunarlyfið LSD þrjátíu árum fyrr .
Rosen lýsir því hvernig 75 prósent bandarískra ráðningarfulltrúa leita á netinu að upplýsingum um þá sem hugsanlega verða ráðnir .
Þeir nota til þess leitarvélar á borð við Google og skoða samskiptasíður , ljósmynda- og myndbandssíður , persónulegar heimasíður umsækjenda sem og blogg þeirra , twitter-síður og jafnvel leikjasíður .
70 prósent ráðningarfulltrúanna segjast hafa hafnað umsækjendum vegna upplýsinga sem komu fram við slíka leit .
" Þetta er vel þekkt og hefur verið stundað í langan tíma , " segir Guðberg K. Jónsson , verkefnisstjóri SAFT sem er netöryggismiðstöð Íslands .
" Við höfum mörg dæmi um það innan þess alþjóðlega netverks sem við hjá SAFT störfum í .
Og þetta mun halda áfram , jafnvel þó að sett verði lög sem banna atvinnurekendum að styðjast við upplýsingar sem safnað er af netinu við ráðningar .
Þeir munu þá einfaldlega finna einhverjar aðrar ástæður fyrir því að ráða ekki fólk .
" Aðspurður segist hann ekki hafa staðfestar upplýsingar um að slíkar upplýsingar hafi orðið til þess að fólk á Íslandi hafi misst vinnuna .
" Hins vegar höfum við heyrt óstaðfestar sögur af því að fólk hafi ekki verið ráðið eða að það hafi lent fyrr en ella í niðurskurði á vinnustað vegna upplýsinga eða hegðunar á netinu .
" Stóra eldhúsið á netinu Og slíkar upplýsingar leynast víða .
Fésbókarnotendur deila yfir 25 milljörðum upplýsingabrota í hverjum mánuði á heimsvísu og þar eru Íslendingar engir eftirbátar annarra .
Samkvæmt frétt í síðustu viku eru þeir nú í öðru sæti yfir mestu Fésbókarnotendur heims því 60% landsmanna hafa stofnað slíkar síður .
Eru þá ótaldar samskipta- og miðlunarsíður af öllu öðru tagi .
Hin gríðarstóra netveröld gerir það að verkum að skyndilega þarf venjulegt almúgafólk að hafa áhyggjur af hlutum sem hingað til hafa fyrst og fremst verið höfuðverkur fræga fólksins .
Hver sem er getur slúðrað opinberlega um hvern sem er fyrir utan allar myndirnar sem geta valdið áhyggjum , eins og hjá 26 ára konu frá Manhattan í New York sem í grein Rosens játar að óttast ekkert meir en að vera merkt inn á ljósmyndir á netinu .
Þær gætu nefnilega komið upp um að hún á bara tvennskonar djammföt ! " Við erum rétt að byrja að átta okkur á fórnarkostnaðinum við það hversu mikið af því sem við segjum og aðrir segja um okkur varðveitist fyrir allra augum til framtíðar í stafrænum gögnum , " segir Rosen .
" Sú staðreynd að netið virðist aldrei gleyma ógnar nánast tilveru okkar og getu til að stýra ímynd okkar ; að varðveita möguleikann á því að endurskilgreina okkur og að byrja upp á nýtt ; að komast yfir köflótta fortíð okkar .
" Sú fortíð gæti t.d. innihaldið brek á borð við það að sitja drukkinn fyrir framan skjáinn um miðja nótt og setja inn yfirlýsingar á Fésbók eða bloggsíður , eða senda óviðurkvæmilega tölvupósta sem í alsgáðu ástandi notandans hefðu aldrei sloppið í gegnum nálarauga hans .
Slíkar uppákomur eru nokkuð algengar ef marka má þá vinnu sem lögð er í að koma í veg fyrir þær .
" Margar félagsnetsíður hafa sett upp próf sem eiga að koma í veg fyrir að menn séu að setja eitthvað á netið undir áhrifum , t.a.m. um miðjar nætur , " útskýrir Guðberg .
" Þau dúkka upp þegar síðan verður vör við hegðun sem er óvenjuleg fyrir notandann miðað við tímabeltið sem hann er í .
Þá getur hann þurft að leysa einföld stærðfræðipróf eða staðfesta að efnið sé í lagi auk þess sem hann er minntur á að það geti komið í bakið á honum seinna .
" Slíkt hefur enda margoft gerst sem undirstrikar hvernig netið er smám saman að afmá skilin milli ólíkra hlutverka einstaklingsins .
Þegar milljónir manna deila sama vettvanginum til að koma stöðugt á framfæri líðan , stemningu og myndum tengdum persónulegu og faglegu lífi er hætta á að hugmyndin um ólík sjálf einstaklingsins sem starfsmanns , fjölskyldumanns , félaga og fagmanns bíði skipbrot .
Frægt var í vetur þegar Hrannar B. Arnarsson , aðstoðarmaður forsætisráðherra , var gagnrýndur fyrir " óviðeigandi " athugasemdir á Fésbókarsíðu sinni .
Hann svaraði fyrir sig með því að síðan væri óopinber vettvangur sinn , ætlaður fjölskyldu , vinum , kunningjum og öðrum sem vildu halda tengslum við hann .
" Hér vil ég geta tjáð mig eins og ég geri í eldhúsinu heima , " sagði hann en skráðir vinir hans á síðunni voru þá yfir 1.700 talsins .
Guðberg er sammála því að félagsvitund fólks sé smám saman að breytast samhliða auknum samskiptum á netinu .
" Við erum að fara í gegnum ákveðið stig þróunar félagssamskipta og það er ekki alveg ljóst hvað mun gerast , " segir hann .
" Netið er ekki að hverfa – þvert á móti er það orðið mjög stór hluti af okkar persónulega , félagslega og faglega lífi sem er á netinu að renna í eitt .
Hugsanlega eru vinnuveitendur í dag bundnari við ólík hlutverk einstaklingsins en verður almennt í framtíðinni og þess vegna eigi þeir erfitt með að láta ekki standa í vegi fyrir fólki að það stundi eitthvað í frítíma sínum sem vinnuveitandanum finnst ekki vera vinnustaðnum til framdráttar eða eitthvað slíkt en hefur í raun ekkert með vinnuna að gera .
" Að hreinsa til í mannorðinu Hann bindur vonir við unga fólkið sem hefur fengið slík netsamskipti í æð frá byrjun .
" Það eru vinnuveitendur framtíðarinnar sem munu kannski frekar líta fram hjá svona hlutum síðar meir þegar þeir fara að leita upplýsinga um þá sem sækja um vinnu hjá þeim .
Þeir láta það kannski ekki fara eins mikið fyrir brjóstið á sér þótt þeir finni djammmyndir af umsækjandanum úr stúdentaferð til Mallorka .
Í raun er þó ómögulegt að segja til um hvernig þetta þróast en mér finnst persónulega ekki ólíklegt að mörkin verði rýmri varðandi það hvernig við lítum á fortíðina á netinu .
" Á meðan svíður mörgum sú mynd sem netið , með tilstilli leitarvéla og samskiptasíðna , bregður upp af þeim og eru tilbúnir að ganga langt til að bæta úr henni .
Rosen segir m.a. frá fyrirtækinu ReputationDefender sem sérhæfir sig í að bæta ímynd fólks á netinu og hefur náð töluverðum árangri .
Það er með viðskiptavini í yfir 100 löndum sem borga fyrirtækinu ákveðna upphæð fyrir að fylgjast með orðspori þeirra á netinu .
Fyrirtækið hefur samband við þá sem halda úti viðkomandi vefsíðum og óskar eftir því að skaðlegar upplýsingar séu fjarlægðar .
Að auki lætur ReputationDefender hlutlausum eða jákvæðum upplýsingum um viðskiptavini sína rigna yfir vefinn , annaðhvort með því að búa til nýjar jákvæðar vefsíður um þá eða fjölga krækjum inn á þær sem fyrir eru .
Þetta á að tryggja að slíkar upplýsingar séu efstar í netleitum , t.a.m. í gegnum Google-leitarvélina .
Þjónusta ReputationDefender kostar frá 10 dollurum ( 1200 kr. ) á mánuði og upp í 1.000 dollara ( 120.000 kr. ) á ári en gjaldið fyrir sérlega erfið verkefni getur numið tugþúsundum dollara .
" Meðal viðskiptavina okkar eru foreldrar barna sem hafa skrifað um þá á netinu , " segja forsvarsmenn fyrirtækisins í samtali við Rosen og tekur dæmi um skrif á borð við : " Mamma fékk ekki kauphækkunina " , " Pabbi var rekinn " og " Mamma og pabbi rífast svo mikið að ég er hrædd um að þau ætli að skilja ! " Guðberg staðfestir að netið hafi þann löst að " gleyma aldrei " , þrátt fyrir tilraunir mannskepnunnar til að ljá því ákveðna gleymsku .
" Það er krafa hjá fjölda notenda að þeir hafi stjórn á netnotkuninni og hvað verður um upplýsingarnar .
Margar þjónustusíður á borð við Facebook , Myspace og fleiri hafa því verið að þróa aðferðir til að notandinn geti ákveðið hversu lengi færslan eða efnið lifir á netinu .
Það breytir hins vegar ekki því að þegar einu sinni er búið að setja efni á netið og það er aðgengilegt öðrum , þá getur það verið í umferð á netinu að eilífu .
Þó því sé eytt á staðnum þar sem það var sett inn fyrst er engin leið að tryggja að einhver hafi ekki verið búinn að setja upplýsingarnar eitthvað annað .
" Þannig geta aðgerðir á borð við " Fésbókarsjálfsvíg " þar sem notandi þurrkar sjálfan sig út af samskiptavefnum dugað skammt , hafi myndir og upplýsingar um viðkomandi verið afritaðar eða sendar áfram .
Hvort sem það er vegna fatavandamála á borð við þau sem Manhattanmærin glímir við eða annars þá hafa margir áhyggjur af myndum sem aðrir setja af þeim á netið .
Þegar samskiptasíður bjóða upp á einfalda aðferð við að " tagga " eða merkja nöfn inn á myndirnar er líklegt að þær dúkki upp undir nafni viðkomandi við einfalda leit á netinu .
Guðberg segir að við það að loka Fésbókarsíðu varðveitist upplýsingarnar í gagnagrunni vefsins í einhvern tíma .
" Á endnum eyðast þær þó út og við það hverfur " taggið " eða merkingin .
Myndin er hins vegar alltaf til staðar og nafn viðkomandi getur verið í kommentakerfinu .
Hann hefur í raun enga stjórn á því .
" Vinir eru vinum ...
Hins vegar geta notendur síðna á borð við Fésbók stjórnað því með öryggisstillingum hverjir hafi leyfi til að merkja sig inn á myndir og Guðberg segir grundvallaratriði fyrir notendur samskiptasíðna að fara gaumgæfilega í gegnum slíkar öryggisstillingar .
" Ég held að það sé mjög almennt að fólk gæti ekki að því að upplýsingar á netinu geti komið því í koll seinna .
Auðvitað er fólk fyrst og fremst að setja inn upplýsingar um vini sína á þessa vefi en það er ekki víst að maður kæri sig jafn mikið um að vinir vina manns hafi möguleika til þess sama .
" Guðberg tekur þó fram að í þessum efnum sé svörtu sauðina ekki endilega að finna meðal yngri kynslóða netnotenda .
" Við finnum fyrir því að ungt fólk er orðið mjög ábyrgir netnotendur upp til hópa .
Þau eru alls ekki síðri en fullorðna fólkið og það mætti alveg færa rök fyrir því að stór hluti ungra netnotenda sé mun skynsamari en eldri kynslóðir .
Þetta er hlutur sem þeir alast upp með og kannski eru þeir fljótari að setja þau skilaboð , sem við hjá SAFT erum að reyna að koma á framfæri , í samhengi við sinn reynsluheim .
" Almennt telur hann þó að margt mætti laga í samskiptum fólks á netinu sem virðast í mörgum tilfellum vera grófari og ókurteisari en nokkur myndi leyfa sér undir fjögur augu .
" Auðvitað á fólk að haga sér jafn skynsamlega hvort sem það er á netinu , í skólanum eða í fermingarveislu og oft fer fullorðna fólkið mun lengra frá landi en þeir yngri í þeim efnum .
" Rosen er á sama máli og bendir á að dæmin sanni að ungt fólk sem hefur brennt sig á reynslunni sé leiknara í að taka til í merktum myndum og að passa betur upp á hvað það lætur frá sér á netinu .
En kannski þurfa ungir sem aldnir netnotendur stuðning við að yfirfæra almenna kurteisi á netið .
" Það hafa verið gerðar sálfræðitilraunir sem ganga út á að koma fyrir karakter – einskonar eftirlitsmanni – á skjánum sem sýnir mismunandi svipbrigði .
Og það hefur komið í ljós að fólk er gætnara þegar þessi tilbúna persóna er að fylgjast með því á skjánum heldur en ekki , " segir Guðberg .
Í steikjandi hita á Spáni Gott dæmi um kunnáttuleysi fólks í umgengni um netið má sjá í annarri hverri meldingu á Fésbók um þessar mundir þar sem notendur vefsins keppast við að greina frá því hvar þeir eru staddir í sumarfríum , annars staðar en heima hjá sér .
Þeir hinir sömu virðast ekki hafa áttað sig á því heimboði sem felst í setningum á borð við : " Er lent í Hornvík og safna kröftum fyrir gönguna næstu vikuna " eða : " Hitinn hér á Spáni er steikjandi .
Veit ekki hvort fjölskyldan þolir þrjár vikur af svo góðu .
" Eins og komið hefur fram í fréttum er vitað til þess að þjófar nýti sér slíkar upplýsingar um tóm heimili við að skipuleggja innbrot þangað .
" Þetta er meðal þeirra skilaboða sem við höfum haldið að fólki því það er klárt að margir eru andvaralausir gagnvart þessu , " segir Guðberg .
" Bæði fullorðnir og börn þurfa að gæta þess hvar það setur slíkar upplýsingar .
Við höfum dæmi hér heima um að fólk hafi sett upplýsingar á netið um að það væri á leiðinni í frí og hversu lengi .
Á sömu síðu voru myndir af heimilinu , kristalnum og græjunum , sem var allt horfið þegar fólkið kom til baka .
Auðvitað er ekki hægt að staðfesta að viðkomandi þjófur hafi ákveðið að láta til skarar skríða vegna þess að hann fann upplýsingar um þetta á netinu , en það er ekkert ólíklegt .
Við höfum staðfest dæmi að utan um að þessi aðferð sé notuð til að tryggja að enginn sé heima þannig að menn hafi góðan tíma fyrir sér og eru jafnvel búnir að skanna það fyrirfram hvaða verðmæti eru á heimilinu .
" 