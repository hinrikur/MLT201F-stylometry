Leigubílstjóri í New York var á miðvikudag stunginn hnífi .
Árásarmaðurinn hrópaði ókvæðisorð að bílstjóranum áður en hann lagði til hans .
Leigubílstjórinn er af arabískum uppruna , hefur búið í Bandaríkjunum í rúm 25 ár og ekið leigubíl í rúm 15 ár .
Árásin hefur verið skilgreind sem " hatursglæpur " og rakin beint til hinnar umdeildu menningarmiðstöðvar múslíma , sem rísa á skammt þar frá sem tvíburaturnarnir , sem hrundu í hryðjuverkunum 11. september 2001 , stóðu .
Ætlunin með miðstöðinni var að reisa brú þvert á trúarbrögð og menningarheima .
Í stjórn hennar sitja múslímar , gyðingar og kristnir menn .
Borgarstjóri New York , Michael Bloomberg , styður byggingu hennar .
Hann talaði reyndar líka við leigubílstjórann og sagði að fordómar " vegna uppruna eða trúarbragða ættu ekki heima í borginni okkar " .
Andstæðingar menningarmiðstöðvarinnar hafa ekki dregið af sér í yfirlýsingum eins og kemur fram í vikuspegli í Sunnudagsmogganum í dag .
Hún er sögð bera vitni útþenslustefnu múslíma .
Í málflutningnum virðist enginn greinarmunur gerður á hryðjuverkamönnum og múslímum .
Repúblikanar á borð við Newt Gingrich og Söruh Palin hafa stigið fram .
Sá fyrrnefndi notar nasista í líkingamáli sínu og sú síðarnefnda segir að múslímar ætli að stinga bandarísku þjóðina í hjartastað .
Kannski má rekja þungann í þessum yfirlýsingum til þess að ekki eru nema rétt rúmir tveir mánuðir í þingkosningar í Bandaríkjunum .
Einnig hefur verið bent á að í bandaríska varnarmálaráðuneytinu , sem einnig varð fyrir árás 11. september 2001 , sé daglega bænastund múslíma án þess að nokkur hafi gert við það athugasemdir eða mótmælt .
Þegar Barack Obama Bandaríkjaforseti ræddi málið á forsendum bandarísku stjórnarskrárinnar og trúfrelsis var Gingrich fljótur að væna hann um að vera hallur undir múslíma sem endranær .
Það hefur verið snar þáttur í málflutningi andstæðinga Obama að halda því fram að hann væri laumumúslími .
Þyrlað hefur verið upp moldviðri um það hvort hann sé í raun fæddur í Bandaríkjunum og sagt að áhöld væru um fæðingarvottorð hans .
Þær aðdróttanir halda áfram þótt fæðingarvottorðið sé löngu komið fram .
Tæplega fimmtungur Bandaríkjamanna heldur að Obama , sem er kristinn , sé múslími .
Forveri hans í embætti , George W. Bush , boðaði umburðarlyndi gagnvart múslímum eftir 11. september 2001 .
Ólíklegt er að flokkssystkin hans hefðu haft uppi þennan málflutning vegna moskunnar á Manhattan væri hann enn við völd .
Deilan um menningarmiðstöðina snýst um staðsetninguna , en nú greina bandarískir fjölmiðlar frá því að svipuð umræða sé að kvikna um tillögur um að reisa moskur um allt landið þótt þær eigi að rísa víðs fjarri staðnum þar sem tvíburaturnarnir stóðu .
Bandaríkin hafa verið laus við þá hatrömmu umræðu , sem staðið hefur um múslíma í mörgum löndum Evrópu , en spurningin er hvort það sé nú að breytast .
Síðan má spyrja hvaða áhrif þetta andrúmsloft í Bandaríkjunum muni hafa á afstöðu manna gagnvart þeim annars staðar í heiminum , til dæmis í Afganistan og Írak þar sem háð er tvísýn barátta .
Frank Rich , dálkahöfundur hjá The New York Times , sá ástæðu til að spyrja : " Hvernig eigum við að vinna hug og hjarta múslíma í Kandahar þegar við köllum þá öllum illum nöfnum í New York ? " 