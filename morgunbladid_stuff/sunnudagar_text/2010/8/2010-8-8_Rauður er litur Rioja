Rauðvín Spánar eru aðgengilegri fyrir leikmenn en rauðvín frá mörgum öðrum víngerðarlöndum .
Lengi vel var það fyrst og fremst ein þrúga sem þar réð ríkjum þegar gæðavín voru annars vegar og eitt eða tvö héruð sem þurfti að leggja á minnið .
Það hefur mikið breyst á Spáni á skömmum tíma og stöðugt fjölgar svæðunum sem áhugavert er að fylgjast með og þrúgunum sem marka sér sess .
Eftir sem áður er það hins vegar þrúgan Tempranillo sem ber höfuð og herðar yfir aðrar spænskar þrúgur og víngerðarhéraðið La Rioja sem er þungamiðjan í gæðaframleiðslu Spánverja .
Rioja-vínin eru með traustustu vínum sem hægt er að hugsa sér .
Þau svíkja mann sjaldan og eru yfirleitt það sem kalla má " öruggur valkostur " þegar kemur að því að velja vín með mat , ég tala nú ekki um ef maturinn er nautasteik .
Rioja er staðsett í norðausturhluta Spánar , rétt suður af Baskahéruðunum en héraðið dregur nafn sitt af ánni Rio Oja sem er kvísl út frá meginfljóti svæðisins , Ebro .
Rioja skiptist í þrjú undirsvæði , Rioja Alta , Rioja Baja og Rioja Alavesa .
Landfræðilega er Rioja Alta í Baskahéraðinu og Rioja Baja í reynd í Navarra þótt víngerðarsvæðið flokkist sem Rioja .
Framleidd eru bæði rauðvín og hvítvín í Rioja en það eru fyrst og fremst þau rauðu sem skipta máli .
Tempranillo er alla jafna uppistaðan í Rioja-vínum en aðrar þrúgur héraðsins eru Garnacha og Graciano .
Töluverð umræða hefur verið um það í Rioja hvort heimila eigi notkun á " erlendum " þrúgum á borð við Cabernet Sauvignon .
Nýlega var ákveðið að heimila notkun á slíkum þrúgum við gerð hvítvína og eru nú margir framleiðendur farnir að búa sig undir það með ræktun á t.d. Sauvignon Blanc og Chardonnay sem verða notaðar samhliða hinni innlendu Viura .
Hvað rauðvínin varðar þá er ekki heimilt að nota utanaðkomandi þrúgur nema í undantekningartilvikum .
Þannig má finna einstaka vín þar sem Cabernet er lítill hluti af blöndunni .
Lega héraðsins er að mörgu leyti einstök .
Kantabríufjöllin vernda Rioja fyrir hinu svala loftslagi Norður-Spánar og Demanda-fjallgarðurinn í suðri skýlir fyrir veðurofsanum sem stundum einkennir hásléttu Spánar .
Nokkur munur er á svæðunum þremur .
Rioja Alta ( Efri-Rioja ) og Rioja Alavesa er að finna í hlíðum Kantabríufjalla .
Svalir loftstraumar frá Atlantshafi hafa áhrif á veðráttu og úrkoma er nokkur .
Í Rioja Baja ( Neðri-Rioja ) er loftslagið hins vegar mun þurrara og heitara .
Vín af vestursvæðunum tveimur eru því sýru- og ávaxtarmeiri og yfirleitt fágaðri , en vínin frá austursvæðinu Rioja Baja þyngri og áfengari og raunar er ræktun á grænmeti og ávöxtum mikilvægari fyrir íbúana þar en vínrækt .
Algengt er að blanda saman vínum frá framleiðslusvæðunum enda eiga flest víngerðarhúsin ekki ekrur sjálf heldur kaupa þrúgur af sjálfstæðum vínræktendum .
Rioja Alta og Alavesa eru þau svæði sem henta Tempranillo best en í Rioja Baja eru kjöraðstæður fyrir Garnacha .
Það sem ræður flokkun Rioja-vínanna er hversu lengi þau hafa verið geymd áður en þau eru sett á markað .
Ef vínin eru seld ung án þess að hafa verið geymd í eik falla þau undir skilgreininguna Sin Crianza .
Næsti flokkur þar fyrir ofan er Crianza en það eru vín sem eru komin á þriðja ár áður en þau eru seld og hafa þar af þroskast í það minnsta ár á eikartunnum .
Þá koma Reserva-vínin en þau hafa verið látin þroskast að minnsta kosti í þrjú ár og þar af ekki styttri tími en ár á tunnu .
Efsti flokkurinn nefnist Gran Reserva en til að hljóta þá skilgreiningu verður vínið að hafa þroskast að minnsta kosti tvö ár á tunnu og þrjú ár á flösku áður en það er sett á markað .
Þessi flokkun segir hins vegar langt í frá alla söguna enda fjölmargir aðrir þættir sem hafa áhrif á gæði vínsins .
Þannig getur Crianza frá frábærum framleiðanda verið meira vín og betra en Reserva eða Gran Reserva frá miðlungsgóðum framleiðanda .
Það sem öðru fremur hefur einkennt þróun Rioja-vínanna síðustu árin eru þau skil sem myndast hafa á milli framleiðenda sem framleiða " hefðbundin " vín og þeirra sem framleiða " nútímaleg " Rioja-vín .
Hefðbundnu vínin eru mun eikaðri og þyngri en þau nútímalegu leggja miklu meiri áherslu á ferskleika og ávöxtinn í Tempranillo .
Báðir stílarnir geta verið mjög aðlaðandi .
Sömuleiðis fjölgar stöðugt svokölluðum " einnar ekru vínum " þar sem unnið er samkvæmt þeirri reglu að allar þrúgur sem notaðar eru í vínið koma af afmörkuðu svæði en eru ekki blanda af þrúgum af mismunandi ekrum og jafnvel mismunandi svæðum Rioja líkt og hefð er fyrir .
Margir framleiðendur bjóða nú einnig upp á eins konar " ofurvín " eða " alta expression " þar sem notaður er gamall vínviður og allt gert til að gera vínin sem höfugust – og dýrust .
Næst : Pénedes 