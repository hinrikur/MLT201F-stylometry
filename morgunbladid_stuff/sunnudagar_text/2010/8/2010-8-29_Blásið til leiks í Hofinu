Langþráð stund rennur upp í dag , laugardag , þegar menningarhúsið Hof á Akureyri verður formlega vígt .
Þetta hringlaga musteri allra lista og allra aldurshópa norðan Torfunefsbryggjunnar í miðbænum hefur verið umtalað og umdeilt frá því framkvæmdir hófust , dýrara í byggingu en ráð var fyrir gert eins og gengur , sumum finnst það bæjarprýði en öðrum ekki en nú gildir einu um slíkar vangaveltur .
Húsið er risið og ekki verður aftur snúið ; fólki er frá og með þessum degi boðið að gjöra svo vel að ganga í bæinn og njóta .
Mikið hefur gengið á í Hofi undanfarna mánuði og síðustu daga verið unnið myrkranna á milli við lokafrágang .
Iðnaðarmenn á vappi innan um listamenn á æfingum og matreiðslumenn sem undirbúa opnun glæsilegs veitingastaðar í húsinu .
Mikil veisla er framundan í vetur .
Akureyrarvaka , hin árlega menningarhátíð höfuðstaðar Norðurlands , hófst í gær , föstudag , og þá fóru fram fyrstu tónleikarnir í húsinu ; söngkonan Lay Low steig í tvígang á svið fyrir fullu húsi ásamt fjölda norðlenskra listamanna , m.a. mörgum af yngstu kynslóðinni .
Við hina formlegu opnun í dag leikur Sinfóníuhljómsveit Norðurlands í fyrsta skipti á þessum nýja heimavelli sínum og akureyrski stórtenórinn Kristján Jóhannsson flytur Hamraborg Kaldalóns .
Hann æfði í húsinu í gær og kraftmikil rödd Kidda Konn féll eins og flís við rass við glæsilegan 500 manna salinn .
Á morgun , sunnudag , hefst 18. starfsár Sinfóníuhljómsveitar Norðurlands með hátíðartónleikum þar sem einleikari verður Víkingur Heiðar Ólafsson píanóleikari .
Á tónleikunum flytur SN nýtt tónverk eftir Akureyringinn Hafliða Hallgrímsson .
Hann hefur búið í Skotlandi í áratugi og samdi verkið sérstaklega með vígslu hússins í huga .
