Heitasta platan á Amazon.co.uk , sú plata sem almenningur í Bretlandi bíður spenntastur eftir og hefur fengið flestar fyrirframpantanir er eftir sex menn á sextugsaldri .
Platan sem um ræðir kallast The Final Frontier og er uppfull af löngum , dramatískum þungarokkslögum sem slaga hæglega upp í tíu mínúturnar þar sem textarnir fjalla um konunga og stríðshetjur og lögin bera titla á borð við " The Talisman " og " The Man Who Would Be King " .
Skrítið .
Eða hvað ? Hljómsveitin sem um ræðir kallast Iron Maiden og meðlimir hafa átt feril sem ungir og upprennandi rokkarar geta ekki annað en öfundast út í eða það sem heilbrigðara væri tekið sér til fyrirmyndar .
Í þrjátíu og fimm ár ( já , þrjátíu og fimm ) hafa Steve Harris , hinn óskoraði leiðtogi sveitarinnar , og hans menn gert nákvæmlega það sem skap þeirra hefur boðið þeim ; fylgt bjargfastri hugsjón málamiðlanalaust og aldrei slegið þumlung af hvað metnað og vinnusemi áhrærir .
Nei , það er engu upp á Harris og félaga logið .
Það kann líka að hljóma einkennilega en síðasta plata Maiden , A Matter of life and Death , var firnasterk en sú sem var þar á undan , Dance of Death ( 2003 ) var einslags dauðadans svo ég komi nú með smákerskni inn í þetta .
Eftir smávegis dýfu á tíunda áratugnum er Blaze Bailey hélt um hljóðnemann hafa Maiden aldrei verið vinsælli og eru orðnir eins og Rolling Stones , stofnun sem verður ekki haggað hvað vinsældir varðar .
Alltént , Maiden hafa í seinni tíð einbeitt sér að lengri og " stærri " lögum , þannig að annað hvert lag er stórbrotin smíð a la " Rhyme of the Ancient Mariner " .
Nýja platan er enda þeirra lengsta til þessa , rúmar 76 mínútur og er hvert lag að meðaltali átta mínútur að lengd .
Upptökustaðurinn var þá sögulegur , Compass Point-hljóðverið á Bahamaeyjum þar sem sveitin tók upp plöturnar Piece of Mind ( 1983 ) , Powerslave ( 1984 ) og Somewhere in Time ( 1986 ) en sú fyrstnefnda er af mörgum talin listrænn hápunktur sveitarinnar .
Orðrómur hefur verið á kreiki um að þessi nýja plata verði svanasöngur sveitarinnar og horfa menn þá m.a. til titilsins sem vísbendingar um það .
Steve Harris sló þó allt slíkt tal út af borðinu í útvarpsviðtali í sumar , sveitin myndi halda áfram að túra og taka upp og er meira að segja búið að bóka tvenna tónleika í Ástralíu á næsta ári .
Járnfrúin er því farin að bera nafn með rentu í ellinni , kvikindið er með öllu ódrepandi að því er virðist .
Er það vel ...
