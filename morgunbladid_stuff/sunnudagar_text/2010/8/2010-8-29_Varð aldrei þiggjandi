Sigrún Haraldsdóttir er ein atkvæðamesta konan í stétt hagyrðinga .
Nú um helgina , laugardagskvöldið 28. ágúst , verður haldið á Grand hóteli árlegt landsmót hagyrðinga , Bragaþing , en Sigrún er meðal þeirra sem séð hafa um skipulagningu þess .
Þangað geta allir hagyrðingar mætt í borðhald og skemmtun og fylgst meðal annars með vísnaeinvígi milli Þingeyinga og Húnvetninga .
Sigrún , sem er 57 ára , ólst upp í Húnavatnssýslu til tíu ára aldurs .
" Faðir minn var ljómandi góður hagyrðingur , " segir hún .
" Menn í sveitinni voru mikið að kveðast á .
Þeir voru miklir töffarar í mínum augum , hálfgerðir kúrekar .
Þeir ortu um dægurmál og stríddu hver öðrum .
Pabbi var framsóknarmaður og ég hef alltaf sagt að ég hafi framsóknargen í mér af því ég lærði ekki síst að lesa með því að stauta fram úr stöfunum í Tímanum .
Ég orti lítið á yngri árum , nema einstaka vísukvikindi sem ekkert sérstakt varð úr .
Eftir þrítugt reyndi ég svo eitthvað við ljóðagerð en fyrir um sjö árum komst ég í samband við félagsskap sem er kallaður Leir og er póstlisti hagyrðinga á netinu .
Þá fór ég að yrkja eins og vitlaus manneskja .
" Eru margar konur í Leirnum ? " Það eru fáar konur í Leirnum .
Konur standa körlunum fyllilega jafnfætis , eru jafn djarfar , fyndnar og hugmyndaríkar og þeir , en þær eru oft tregar til að stíga fram í sviðsljósið .
Konur eru haldnar einhverri leiðindahógværð .
Af hverju stíga þær ekki fram og sýna hæfileika sína ? Þær ættu að hafa meiri metnað .
" Er ástæða til að ætla að vísnagerð sé á undanhaldi ? Er til dæmis áhugi á henni meðal ungs fólks ? " Ef maður skoðar ljod.is þá virðist annar hver maður vera að yrkja .
Sumt er þar ágætt en aðrir hrúga saman einhverju endemis bulli og kalla það ljóð .
Ákaflega margir virðast því hafa áhuga á ljóðagerð en þekkingin og áhuginn meðal yngra fólks á vísnagerð og því að yrkja undir stuðlum og höfuðstöfum er , óttast ég , ekki sérlega mikill .
Það væri mikið tjón að missa vísnagerð úr menningarflórunni .
" Fjórtán systkini Víkjum að upprunanum , hvernig var að alast upp í sveit ? " Það var óskaplega gott og gaman að alast upp í sveit og tengjast náttúrunni .
Stundum finnst mér að ég sé í eðli mínu hálfgerð kind , ég hef svo gaman af að vera úti í móa .
Það er allt öðruvísi að vera sveitabarn en borgarbarn og það var margt í sambandi við lífsstíl í borginni sem maður skildi ekki .
Ég man til dæmis eftir því að þegar ég var sjö ára kom föðursystir mín og fjölskylda hennar í heimsókn og þau gáfu okkur krökkunum Pepsi Cola í glerflösku .
Mér fannst þetta óskaplega góður drykkur en þegar ég hafði drukkið nokkuð af honum fannst mér rétt að drýgja hann , fór út í bæjarlæk og lét buna í flöskuna .
Þetta þótti borgarfólkinu mjög fyndið .
Fyrir norðan byrjuðu börn ekki í skóla fyrr en þau urðu tíu ára , þannig að við systkinin lærðum að lesa og reikna heima .
Ég held að við höfum verið vel upplýst .
Við hlustuðum mjög mikið á útvarp , fylgdumst þar með fornsögulestrinum , útvarpssögum og leikritum og hlustuðum á alls konar erindi og frásagnir .
" Varstu lengi í sveitinni ? " Örfáum dögum fyrir tíu ára afmælisdag minn , árið 1963 , fluttum við úr sveitinni og til Reykjavíkur .
Það voru ástæður fyrir því .
Elsti bróðir minn , sex árum eldri en ég , var mikill efnispiltur en veiktist og fór að haga sér einkennilega .
Hann þjáðist af geðklofa og það var mikil röskun í kringum það og mikil sorg í fjölskyldunni .
Á þessum tíma var miklu minni þekking á geðsjúkdómum en nú er .
Þegar bróðir minn fór inn á Klepp , um 17 ára aldur , var hann mikið veikur og honum leið mjög illa því hann heyrði raddir .
Hann var settur inn í herbergi með sex fullorðnum mönnum sem voru enn verr farnir en hann .
Allt var þetta mjög dapurlegt .
Varnarleysi geðsjúkra er svo óskaplega mikið .
" Voruð þið mörg systkinin ? " Við erum sjö alsystkinin , en pabbi fór að vera með annarri konu og eignaðist samtals með henni og móður minni fjórtán börn .
Þetta þótti mér heldur verra þegar ég var yngri .
Foreldrar mínir skildu um tíma en tóku saman aftur og eyddu seinni hluta ævinnar saman .
Mamma dó árið 2000 og það var pabba þungbært að missa hana .
En svona hlutir gerast enn í dag , þótt fólk sé ekki að eignast mörg börn í samböndum utan hjónabands .
Svona er mannlífið og pabbi minn elskaði tvær konur og bjó um tíma á báðum stöðum .
" Kynntistu hálfsystkinum þínum ? Já , já , og ég er afskaplega ánægð með þennan hóp í dag .
Þegar við fjölskyldan fluttum suður voru nokkur hálfsystkini mín fædd og frænka mín var stundum að benda á litla stráka sem hún sagði vera bræður mína .
Þegar ég var unglingur bankaði ég upp á hjá móður þessara barna og hún tók mér afskaplega vel .
Hálfsystkini mín segja að mamma mín hafi reynst þeim einkar vel .
" Vil yrkja kátar vísur Hvernig var líf fjölskyldunnar í borginni ? " Við bjuggum við töluvert þröngan kost á þess tíma mælikvarða .
Í húsinu var ekki rennandi vatn .
Við krakkarnir þurftum að sækja vatn út í brunn og vorum mislöt við það .
Mamma fór með okkur niður í þvottalaugar þar sem þvottur var þveginn og við gátum farið í sturtu á leiðinni .
Félagslega kerfið var á engan hátt jafn öflugt og það er núna og fólk reyndi bara að bjarga sér sjálft .
Ég er foreldrum mínum ákaflega þakklát fyrir að hafa aldrei þegið félagslega aðstoð því fyrir vikið varð ég aldrei að þiggjanda .
Mér finnst betra fyrir sjálfsvirðinguna að hafa fengið að kenna á mótlæti , og geta staðið upprétt og vera ekki þiggjandi í eigin augum .
" Hvað með skólagöngu ? " Hún varð ekki löng .
Ég hef það sem kallað er gagnfræðapróf .
Ég og skólinn áttum ekki samleið .
Ég fann mig ekki í skóla og hætti .
" Hefur skortur á skólagöngu háð þér ? " Skólaganga skiptir vissulega máli fyrir sjálfsvirðinguna , en skiptir kannski ekki öllu máli að öðru leyti .
Það er hægt að afla sér þekkingar með ýmsum hætti .
Það skipti miklu máli fyrir mig að komast inn í þann góða hóp sem er í Leirnum og vera tekið þar sem jafningja , þótt ég hafi ekki háskólapróf til að flagga .
Félagar mínir þar hafa kennt mér margt " Það hefur breytt miklu fyrir þig að kynnast fólkinu í Leirnum ? " Það opnaði fyrir mér nýjan heim .
Ég kynntist hópi af skemmtilegu , gáfuðu fyrirtaksfólki .
Þarna eru gríðarlega snjallir húmoristar og margir prýðilega góð skáld .
Þarna kastar fólk fram hugmyndum , þræðir spinnast út frá þeim og það hvetur hugmyndaflugið .
Þegar maður er einn að yrkja vísur verða þær oft leiðinlegar og fullar af þunglyndislegri sjálfsvorkunn .
Mér hætti til að yrkja þannig framan af .
Þá var ég , eins og mjög margir eru framan af ævi , í naflaskoðun en ég er alveg hætt því .
Naflinn á mér er ekkert merkilegri en aðrir naflar .
Þess vegna vil ég yrkja kátar vísur .
" Sæki í skemmtilegt fólk Hvernig myndirðu lýsa eigin ljóðagerð ? " Ég yrki bæði ljóð og vísur , þetta er eiginlega allur skalinn .
Ég hef tekið þátt í hagyrðingakvöldum sem eru haldin hér og þar , gjarnan í fjáröflunarskyni fyrir einhver samtök .
Þá er skylda að vera fyndin , annars getur maður bara verið heima hjá sér .
Það er ákveðin reynsla að þurfa að vera fyndin fyrir framan hóp af fólki og um leið ágætis þjálfun .
" Stefn irðu á að gefa út ljóðabók ? " Ég veit ekki , það kemur út svo mikið af bókum og minn skáldskapur á kannski ekki erindi frekar en svo margt annað .
Ég hef stundum átt þann draum að verða ljóðskáld .
En þar eru margir kallaðir en fáir útvaldir .
Ljóð eftir mig hafa birst í nokkrum ritum og í blöðum .
Ég læt það kannski bara nægja .
" Þú segist vilja yrkja kátar vísur .
Sumir verða fúllyndir með árunum en aðrir verða glaðlyndari en þeir voru á yngri árum .
Tilheyrir þú seinni hópnum ? " Já , sem betur fer .
Ég er búin með hinn pakkann .
Mér finnst mikilvægt að fólk sé ekki neikvætt .
Í þjóðfélagsumræðunni er mikið um endalaust niðurrif , svartsýni , bölbænir og læti .
Tortryggnin í þjóðfélaginu er yfirgengileg .
Ég sæki í skemmtilegt fólk .
" Hvað gerirðu dagsdaglega ? " Ég hef unnið á Landspítalanum svo lengi sem elstu menn muna , og starfa nú þar á upplýsingatæknisviði .
Ég bý uppi í Norðlingaholti ásamt manninum mínum sem er framkvæmdastjóri á Vörubílastöðinni Þrótti .
Þar sem við búum , í Móvaði , tekur við ósnortinn mói og frjálsræði og þar ala lóan og spóinn upp unga sína .
Ég er full aðdáunar á spóanum , hann er svo duglegur .
Svo á ég fjóra hesta , er búin að vera í hestamennsku í um þrjátíu ár og finnst það verulega gaman .
Ég bý á dásamlegum stað .
Það er nauðsynlegt hverjum manni að finna sér afdrep , ekki síst núna .
Fólk þarf að hætta að hugsa um hrunið .
Það er ómögulegt að vera sífellt að horfa til baka og ásaka allt og alla .
Það er illa farið með lífið að vera ekki glaður og hamingjusamur .
En maður þarf kannski að kynnast einhverri óhamingju í byrjun til að komast að því .
" Gjörla varla gengur mér glóru í því að eygja , furðulegt það ferli er að fæðast til að deyja .
Sigrún Haraldsdóttir Þér ég vildi gjafir gefa : Dalalæðu , dúnmjúkt regn og dögg á mosa .
Angan moldar , óm úr suðri , yl af sólu .
Bjarta morgna , blæ á vanga , bláma himins .
Ljósar strendur , léttan hlátur , langa daga .
Silfurflugu á sumarblómi , sólvermd engi .
Styrk í mótbyr , stjörnu á himni , stað á jörðu .
Nið frá öldu , njólu milda , næturhvílu .
Þrár og vonir , þy Gulan fífil , grænar lendur , glit á vatni .
Gleði mína .
Sigrún Haraldsdóttir 