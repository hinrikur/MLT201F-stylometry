Lókal leiklistarhátíðin verður sett í þriðja sinn fyrsta september næstkomandi .
Hugmyndin með hátíðinni er sú að kynna fyrir Íslendingum það markverðasta sem er að gerast í samtímaleikhúsi í löndunum umhverfis okkur og kynna erlendu leikhúsáhugafólki íslenska leiklist .
Sökum breytts efnahagsástands voru eingöngu íslensk verk sett upp í fyrra en nú hefur verið snúið aftur til þeirrar upprunalegu hugmyndar að sýna bæði íslenskar og erlendar sýningar .
Heimildaleikhús og bókmenntaarfur Í ár er aðaláherslan lögð á nýtt , norrænt leikhús en aðalgestur hátíðarinnar er þýski leihópurinn Rimini Protokoll sem hlaut evrópsku leiklistarverðlaunin árið 2008 .
Sýning þeirra Black Tie er frásögn stúlku frá Suður-Kóreu sem fannst þar í skókassa og var ættleidd til Þýskalands .
Hún fer að líta til baka þegar hún er komin á fullorðinsár og notast við þjónustu DeCode til að leita uppruna síns sem býr til skemmtilega tengingu við Ísland .
Þessi sýning flokkast undir heimildaleikhús , sem Rimini Protokoll hefur sérhæft sig í , en aðrar slíkar sýningar á hátíðinni eru Nígeríusvindlið , sett upp af leikhópnum 16 elskendur , G 8 fundur sem settur er upp af leikarahópnum Kviss Búmm Bang og norska sýningin Drömmen .
Annars vegar er innblástur verkanna sóttur í bókmennta- og leiklistararfinn og verkin byggð á eldri verkum og sett í nýtt ljós .
Þar má finna Afturgöngur Ibsens þar sem tveir karlmenn fara með hlutverk og leikur annar öll karlhlutverkin og hinn öll kvenhlutverkin .
Einnig verk sem byggist á sögunni Dvergnum eftir Per Lagerkvist en leikstjóri þess er íslenskur , Egill Heiðar Anton Pálsson sem unnið hefur mikið á Norðurlöndum og eru leikararnir danskir , sænskir , norskir og finnskir og verður talað á öllum þessum tungumálum í sýningunni .
Í þessum flokki má loks nefna Nya Rampen sem er hressileg sýning byggð á Undantekningunni eftir Brecht .
Öflugt norrænt samstarf " Þetta er mikill vettvangur fyrir leikhúsfólkið en líka skemmtilegt tækifæri fyrir hinn almenna áhorfanda til að kynnast norrænu leikhúsi .
Við sækjum svo mikið til London , Berlínar og New York og því er gott að líta sér stundum nær .
Það er mikill kraftur í þessum verkum og góð samvinna milli hópa frá ólíkum löndum .
Almennt er mikið samstarf á milli Norðurlandanna á þessum vettvangi og miklu meira en við gerum okkur í hugarlund hér innan leikhúsheimsins .
Þetta er því kjörið tækifæri til að sjá eitthvað nýtt og ég vil hvetja fólk til að taka sig saman um að kaupa passa og vera í festivalstemningu með okkur , " segir Ragnheiður Skúladóttir , framkvæmdastjóri Lókal .
