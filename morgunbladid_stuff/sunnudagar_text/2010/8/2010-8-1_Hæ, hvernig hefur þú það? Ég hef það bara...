" Því miður , ég get það ekki , ég er ekki með það í möppunni minni .
" Svona svaraði tónlistarmaðurinn Daniel Johnston aðdáanda þegar hann kallaði og bað um lagið " Speeding Motorcycle " á tónleikum Johnstons á Hróarskelduhátíðinni árið 2001 .
Það er varla hægt að lýsa Johnston , sem hefur átt við geðræn vandamál að stríða frá því á unglingsárunum , betur en með þessu svari hans í Danmörku , því til að geta spilað lögin sín þarf hann að vera með þau skrifuð niður á blaðið fyrir framan sig og að þessu sinni var " Speeding Motorcycle " ekki að finna í möppunni .
Í septembermánuði árið 1983 tók Johnston upp eina af sínum þekktustu plötum á kassettuna sem hann kallaði Hi , How Are You og var það sjötta platan sem hann gaf út á eigin vegum .
Johnston hefur sagt í viðtölum að platan hafi verið það erfið í smíðum að hann hafi verið á barmi taugaáfalls og því hafi hann einnig gefið henni titilinn The Unfinished Album .
Vínylútgáfa af plötunni var gefin út af Homestead Records árið 1988 og fyrir þremur árum var hún endurútgefin af plötufyrirtæki Johnstons , Eternal Yip Eye Music .
Lagasmíðar 15 laga plötunnar eru langt frá því að vera þær flóknustu í bransanum , en með einföldum gítargripum og djúpum textum um allt á milli himins og jarðar tókst Johnston að búa til plötu með tónlist sem hefur skapað honum nafn sem einn af virtari textasmiðum síðustu áratuga .
Það sem Johnston hefur fram yfir aðra tónlistarmenn eru textar hans og lífreynslan sem hann syngur um .
Því engin furða að tónlistarmenn eins og David Bowie , Beck og Kurt Cobain heitinn hafi lýst yfir aðdáun sinni á tónlist hans .
Árið 2006 kom út heimildarmyndin The Devil and Daniel Johnston og fjallar hún um ævi sérvitringsins og þá djöfla sem hann hefur þurft að berjarst við .
Fyrir þá sem vilja fræðast meira um þennan mikla tónlistarsnilling er hún skylduáhorf .
Matthías Árni Ingimarsson 