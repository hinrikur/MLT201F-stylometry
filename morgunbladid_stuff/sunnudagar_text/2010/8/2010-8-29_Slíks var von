Á meðan landsmenn nutu loftslagsbreytinga í sumar geisaði umræða á síðum blaðanna um málfar – í kjölfar ádrepupistils Ásgríms Angantýssonar í Víðsjá hinn 6. júlí , sem gerði hlustendum grein fyrir að íslenskan hefði breyst frá því í heiðni .
Þess vegna þyrfti að forðast einfeldningslegar hugmyndir um málvöndun sem byggðust á að til væri hin eina rétta og forna gerð tungumálsins .
Tungumálið hefði aldrei staðnað og við töluðum ekki eins og landnámsmenn þó að við læsum Íslendingasögur vandræðalítið .
Í kjölfar pistils Ásgríms hafa ýmsir tekið til máls og umræðan farið út um hvippinn og hvappinn , aðallega hvappinn eins og þegar Davíð Þór Jónsson þrágrínaðist með það í Fréttablaðinu að nú væri réttast að taka upp baráttu gegn norðlensku sem sérstöku framburðarlýti .
Grín hans gekk svo langt að Tryggvi Gíslason þurfti að vinda ofan af því .
Aðrir , á borð við Þorgrím Gestsson og Þór Stefánsson , hafa glímt við erindi Ásgríms innan hefðbundnari marka .
Umræða um tungutak er til vitnis um almennan áhuga .
Skömmu eftir að Ásgrímur las pistilinn var ég uppi á hálendinu við friðsælt og fengsælt veiðivatn ásamt nokkrum vinum .
Hið nýstárlega erlenda regn buldi lóðrétt á vatnsfletinum en í suðvestri braust sólin í gegnum skýjaflókann og upplýsti okkur í öllum regnbogans litum .
Við þessar aðstæður ræddum við vanda íslenskrar málræktar á vorum dögum í ljósi Víðsjárpistilsins – á milli þessi sem við hældumst um yfir því að vera þarna frekar en til dæmis á úrslitaleik HM í Suður-Afríku .
Okkur þótti sem sú bókstafstrú sem gerð var að skotspæni í pistlinum ætti sér engan málsvara vegna þess að málvöndun snýst ekki um að kappkosta að segja það eitt sem fornmenn hefðu getað sagt .
Hún snýst um að rækta orðin og merkingu þeirra .
Hún snýst um að reyna að vanda sig eins og þykir sjálfsagt á öðrum sviðum , hvort sem fólk byggir hús eða spilar fótbolta .
Eins og alltaf þegar talið berst að málfari kom upp atriði sem einn okkar hafði tekið eftir og látið fara í taugarnar á sér til marks um hugsunarlausa málnotkun : Hvernig fólk notar nafnorðið von og sögnina að vona .
Hann rakti dæmi þess að í mæltu máli ætti fólk von á óveðri , slysum og jafnvel landskjálftum .
Þetta þótti honum samræmast illa þeirri merkingu sem er fólgin í því að vona og rifjaði upp þrenningu Páls postula í Korintubréfinu um trú , von og kærleika , sem festi rætur í hjörtum hér norður frá nokkru eftir að landnámsmenn hófu að tala hið lýtalausa fornmál .
Við vorum strax tilbúnir að taka undir að þetta væri ónákvæmt og til marks um að fólk fletti út merkingu þess að vona til samheitis við það að búast við .
Og ég fór að hugsa um næsta tungutakspistil sem skyldi helgaður baráttu fyrir voninni .
Upp úr djúpgerðum málsins læddust þó efasemdir .
Gutlaði ekki á dæmum þess að von manna beindist að hinu neikvæða ? Við tókum fram símann í háfjallakyrrðinni og fórum á ritmáls- og textasöfn Orðabókarinnar á arnastofnun.is .
Í 26 .
Passíusálmi fundum við : " Sá þjón á von hins verra .
" Í Biblíunni og Egils sögu var ófriðar von .
Þessi dæmi drógu snarlega úr baráttugleði okkar því sá málvöndunarmaður er torfundinn sem treystir sér til að hjóla í þessar fyrirmyndir .
Samt voru rökin óvenju haldgóð .
Vonin hlaut í eðli sínu að vera á hið góða og bjarta sem dregur okkur áfram í gegnum þrengingar og myrkviði í lífsins táradal .
Það eina sem ekki féll að skotheldum rökunum var málið sjálft .
Skýringar á þessari togstreitu rökhugsunar og raunveruleika er kannski að leita á bókahillunni hjá Ásgeiri Blöndal .
Í Orðsifjabókinni rekur hann uppruna vonarinnar til wens á gotnesku og wan í fornháþýsku , orða sem merkja : tilgáta , hugsun , vænting .
Þar með verður grunnur orðsins von víðfeðmari .
Þó að þetta orð hafi verið haft um þá von sem Páll tengdi við trúna og kærleikann sem fellur aldrei úr gildi hefur hin almennari merking um að vonin tengist hugmyndum okkar um það sem getur gerst , hvort sem það er gott eða slæmt , lifað áfram eins og dæmin sanna .
Hér sem víðar er því skynsamlegt að ganga hægt fram með rökhugsun að vopni gegn málvenjum .
