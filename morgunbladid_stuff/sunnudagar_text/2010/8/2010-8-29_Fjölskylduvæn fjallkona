Það er við hæfi að fjölskylduvæna kaffihúsið sem Lára Guðrún Jóhönnudóttir er að fara að opna við Laugaveg 23 hafi fengið nafnið Fjallkonubakaríið .
Lára er sannarlega kvenskörungur , ung kona sem lætur drauma sína rætast og vill leita leiða til að bæta samfélagið .
Hún , ásamt sambýlismanni sínum Villý Þór Ólafssyni og vini þeirra Henrý Þór Reynissyni , innréttar nú rúmlega 300 fermetra ævintýrahús , fullt af krókum og kimum , eftir þörfum fjölskyldunnar .
Víst er að nóg er af foreldrum með ung börn í landinu því árin 2008 og 2009 voru metár í fæðingum á landinu og sækja margir í miðbæinn í fæðingarorlofi .
Þó að Lára , sem er grönn og hávaxin , passi vel í hlutverk fjallkonunnar er nafnið komið frá húsinu sjálfu .
Þar rak Kristín Dahlstedt , veitingastaðinn Fjallkonuna , í upphafi 20. aldar en hann var einn fyrsti veitingastaðurinn rekinn af konu á Íslandi .
Lára og Villý eiga soninn Þorvald Hörð , sem er nýlega orðinn tveggja ára þannig að fjölskyldulífið er þeim hugleikið .
Þau eru búsett í gamla Vesturbænum og vilja því gjarnan eiga sinn þátt í að gera miðbæinn barnvænni .
" Þetta verður ekki bara kaffihús og bakarí , þetta verður menningarmiðstöð fyrir fjölskylduna , " segir Lára , sem er á kafi í undirbúningi fyrir opnunina en stefnt er á að opna um miðjan september en áhugasamir geta fylgst með nánari tímasetningu á Facebook.com / fjallkonubakari .
Hún er ekki bara í hugmyndavinnunni heldur lætur til sín taka með málningarpensilinn en Villý er ennfremur einn eigenda tónleikastaðarins Faktorý sem var opnaður í sumar og fóru ófáar vinnustundirnar í undirbúninginn þar .
Vill fjölga gæðastundunum Bakarísmaturinn kemur frá Reyni bakara í Kópavogi en meðeigandinn Henrý er bakari og sonur fyrrnefnds Reynis .
" Við ætlum að vera með skynsamlega verðlagningu , " segir hún .
" Og gott kaffi ! " Henni finnst mikilvægt að taka vel á móti fólki .
" Ég vil fá alla fjölskylduna hingað inn , " segir hún og bætir við að hún vilji fjölga gæðastundum fjölskyldunnar .
" Hér getur þú eytt gæðastund með barninu .
Það verður til dæmis boðið uppá föndur með börnunum yfir kaffibollanum .
Svo getur barnið líka farið að leika sér á leiksvæðinu .
" Leiksvæði fyrir börnin Sérstök leiksvæði fyrir börn fá mikið vægi á kaffihúsinu .
Eitt horn verður sérstaklega tileinkað ungbörnum og til viðbótar verður afmarkað leiksvæði fyrir börn eldri en 18 mánaða og hluti þess verður lokaður af fyrir yngri börnin .
Foreldrar geta setið hjá leiksvæðinu eða þar nálægt og lesið tímarit og drukkið kaffi á meðan börnin leika sér .
Lögð verður áhersla á frjálsan leik , það má lita á veggi og fara í búningaleik .
Lára vill ýta undir þennan frjálsa leik og telur að margir séu orðnir leiðir á því sem má kalla " plastmenningu " þar sem börnin eru stöðugt mötuð .
" Þau þurfa ekki endilega sérstaka býflugubúninga , " segir Lára og bætir við að börn þurfi oft ekki mikið að skemmta sér .
Eins og foreldrar þekkja hafa lítil börn oft jafn gaman af umbúðunum utan um leikföngin og leikföngunum sjálfum .
Barnavagnahorn og brjóstagjafaherbergi Skiptiaðstaða verður góð og ennfremur verður sérstakt brjóstagjafaherbergi með þægilegum stól og vatnskönnu .
Velkomið er að gefa brjóst hvar sem er en mikilvægt er , ekki síst fyrir mæður yngstu barnanna , að hafa afdrep .
Ennfremur verður afmarkað barnavagnahorn í porti , sem ekki er sjáanlegt frá Laugaveginum , og vaktað verður með barnapíutæki .
Láru finnst hafa vantað fleiri staði fyrir fólk til að hittast með börn og bendir á að það sé ekki hægt að vera í Fjölskyldu- og húsdýragarðinum á hverjum degi .
Barnamenning í hversdeginum " Það er tekið á móti þér alls staðar en þú ert ekkert endilega velkominn .
Þegar barnið fer að láta heyra í sér eins og börn jafnan gera finnurðu að tíminn rennur út og ætlast er til þess að þú farir .
Barnamenning finnst mér ekki áberandi á Íslandi fyrir utan hátíðir og sérstaka viðburði .
" Lára rak tískuverslunina Moods of Norway ásamt Villý og Henrý og var á þeim tíma með ungbarn .
" Ég stóð við gluggann og sá fólk labba upp og niður Laugaveginn með barnavagn og hugsaði : Hvert eru þau að fara ? " segir hún en henni fannst þörfum sínum ekki mætt í miðbænum .
" Miðbærinn er ekki bara fyrir keðjureykjandi , latté-lepjandi trefla , " segir hún og bendir á að margt ungt fjölskyldufólk sé búsett á miðbæjarsvæðinu .
" Af hverju eru ekki leiktæki á Hjartatorginu á Hljómalindarreitnum ? " nefnir hún sem dæmi .
Þannig kom hugmyndin að Fjallkonubakaríinu upp , eitthvað sem margir hafa áreiðalega hugsað en Lára framkvæmir .
" Ég vil gera eitthvað sem ég hef ástríðu og eldmóð fyrir .
Ef þú gerir hlutina með hjartanu skilar það sér , fólk finnur það .
Hver einasta pensilstroka hérna inni er frá hjartanu .
Þetta er hugsjónaverkefni .
Við getum talað mikið um hvernig við viljum breyta hlutunum og hafa þá í framtíðinni en breytingin byrjar heima hjá okkur sjálfum , " segir Lára .
Hún er opin fyrir ábendingum og vill að kaffihúsið breytist með gestunum .
" Fólkið sem sækir staðinn á ekki að aðlagast okkur heldur ætlum við að aðlagast því .
" Ebba Guðný Guðmundsdóttir gerir matseðilinn fyrir kaffihúsið en hún er þekkt fyrir bókina Hvað á ég að gefa barninu mínu að borða ? og matreiðslunámskeið tengd henni .
" Hér verður í boði matur fyrir börn frá sex mánaða aldri og verður áherslan á lífrænan mat .
" Matseðlinum verður skipt upp eftir aldri og verður , eins og í öðru hjá kaffihúsinu , áhersla lögð á að mæta þörfum barnanna .
Vill fá pabbana á kaffihúsið Mömmuklúbbar eru boðnir velkomnir og að sjálfsögðu líka feður með börnin sín .
" Mér finnst hrikalegt að lesa fréttir af því að feður séu að taka minna fæðingarorlof en áður .
Ég vil bjóða pabbana sérstaklega velkomna hingað .
" Eitt er að fá hugmynd að því að stofna fjölskylduvænt kaffihús , annað að framkvæma hana .
" Maður þarf bara að gera , ekki að hugsa of mikið .
Auðvitað efast ég og fæ bakþanka en um leið og það gerist fæ ég tíu styrkingar úr umhverfinu á móti .
" Hún segist oft sofna með fiðring í maganum og það þyrmi yfir hana á morgnana .
" Við erum ekki með mikið ráðstöfunarfé , notum það sem við eigum og gerum allt sem við getum sjálf , " segir hún en vinnan er mikil .
" Svo þegar líður á daginn verður þetta alltaf jafn skemmtilegt , fólk er að banka upp á og spyr hvernær verði opnað og segist hafa verið að bíða eftir einhverju svona .
" Hún er vön sjálfstæðum verslunarrekstri og segir hann hafa verið skemmtilegan .
" Reksturinn var orðinn þungur en tímasetningin var óheppileg , " segir hún en verslunin Moods of Norway var opnuð í maí 2008 .
" Við hefðum getað haldið áfram en það hefði kostað miklar fórnir .
Tilhugsunin um að þurfa að byrja aftur upp á nýtt var samt erfið .
" Lára segir að það viti allir sem hana þekki að ef hún ætli sér að gera eitthvað þá geri hún það og ekkert þýði að tala um fyrir henni .
Lærir með því að gera " Ég missti mömmu mína úr brjóstakrabbameini fyrir átta árum en hún var þá fertug .
Mamma og pabbi voru þá skilin en ég á tvö yngri systkini .
Ég var orðin mamma og uppalandi stuttu eftir fermingu .
Ég hef alltaf verið ótrúlega sjálfstæð og gert hlutina á minn eigin hátt því ég hef ekki haft neina skynsemisrödd til að stoppa mig og hef þurft að læra með því að gera hlutina sjálf .
" Hún segist engu hafa að tapa nema veraldlegum hlutum en hún sé " ekkert sérstaklega föst við þá .
Ég veit að þetta verður erfitt og mikil vinna en þetta á eftir að gefa mér og öðrum svo miklu meira .
" Hún tekur einlægni borgarstjórans á Facebook sér til fyrirmyndar .
" Já , ég er að stofna fyrirtæki , sem á sér ekki fordæmi á Íslandi , og ég er skíthrædd .
Ég ætla samt að gera þetta , þetta verður ekki fullkomið en gestirnir ætla að hjálpa mér að gera þetta fullkomið .
Það er mín hugsjón .
" Sögustund og spænskunámskeið Auk þess að vera með góða leikaðstöðu og annað í kringum börn verður heilmikil dagskrá í Fjallkonubakaríinu .
" Á hverjum degi verður einhver dagskrá , sögustund , söngvastund , listasmiðja eða eitthvað tengt bakstri og eldamennsku sem foreldrar og börn geta gert saman , " segir hún en fyrirhugað er að dagskráin taki hálftíma og verða 350 eða 500 krónur teknar fyrir þátttökuna og rennur hluti af gjaldinu til Barnaspítala Hringsins .
" Við ætlum líka að vera með lengri námskeið og fyrirlesta .
Við verðum með spænskunámskeið fyrir 6-16 ára krakka , sem Pilar Concheiro Coello kennir en hún er með meistaragráðu í kennslu spænsku sem annars tungumáls .
" Einnig ætlar Lára að standa fyrir matreiðslunámskeiðum fyrir börn frá tveggja ára aldri .
" Mín reynsla er sú að ef börn fá að taka þátt í framleiðslunni eru þau vísari til að borða matinn .
" Líka er á dagskrá að halda fjármálanámskeið fyrir börn frá fermingu og annað námskeið um einelti .
Saumanámskeið er einnig í bígerð en kennari á því verður Sigrún Baldursdóttir , sem þekkt er fyrir vörumerkið Lykkjufall , sem leggur áherslu á brjóstagjafafatnað og barnaföt .
Sigrún lokaði nýverið verslun sinni við Laugaveg en verður þess í stað með vörur sínar til sölu á kaffihúsinu .
Einnig er stefnan að reka veitingaþjónustu fyrir barnaafmæli þar sem foreldrum gefst kostur á að kaupa hollar afmæliskökur .
Í kjallaranum er líka fjölnota rými sem má nota fyrir krakkajóga eða krakkabíó .
Hópar geta líka bókað rýmið til dæmis gegn því að panta hádegisverðartilboð , eitthvað sem gæti hentað mömmuhópum vel til að fá að vera í friði .
Ennfremur er stefnan að reka barnagæslu þarna , ekki síst í kringum jólaverslunina á Laugaveginum í desember .
