Því var lofað í kjölfar hruns , að þjóðin yrði upplýst um það án undanbragða hverjir hefðu fengið óvenjulega fyrirgreiðslu í hinum föllnu bönkum .
Brot af slíku kom fram í skýrslu rannsóknarnefndar Alþingis , en fjarri því allt .
Það sanna þau dæmi sem öðru hvoru skjóta upp kollinum .
Nýjasta dæmið vekur spurningar .
Gæðingasýning Af hverju fær skólastjóri á Bifröst risalán án þess að þurfa að setja fyrir því tryggingu ? Við vitum núorðið að hinar föllnu bankastofnanir höfðu í töluverðum mæli búið til kerfi fyrir suma starfsmenn og vildarvini , sem hefði gert þá alla að stórauðugum mönnum , ef dregist hefði að bankarnir hryndu .
Nokkrir voru reyndar búnir að koma sér í hlé með auð sinn .
Iðulega var helsti kostur þeirra " kjara " sem þessir menn nutu , að færi fjársjóðsmyndunin illa myndi skellurinn lenda á eignalausu einkahlutafélagi , sem enginn bæri ábyrgð á .
Í dæmi skólastjórans fékkst lánið úr sparisjóði á Suðurnesjum .
Meginlán þess sparisjóðs sem hann endurlánaði voru ekki erlend lán heldur innlán , sem ríkissjóður tók takmarkalausa ábyrgð á með yfirlýsingu ríkisstjórnarinnar þess efnis .
Skuld skólastjórans mun því ekki færast sem tap erlendra kröfuhafa , heldur mun lenda á ríkissjóði , þar sem það átti að standa undir endurgreiðslu innlána sjóðsins , sem ríkið verður nú að greiða .
Hinn venjulegi skattborgari , sem er að fá kveðjurnar frá hinu opinbera þessa dagana , mun því draga skólastjórann að landi um leið og það skipar hann til ábyrgðarstarfa , sem flest bendir til að aðrir umsækendur hafi átt meiri rétt á að hljóta .
Á sama tíma er ríkisstjórnin með stýringu Íbúðalánasjóðs í uppnámi vegna þess að sami ráðherra , Árni Páll Árnason , hefur ekki náð að þröngva ævintýramanni úr gamla Landsbanka Íslands í gegnum stjórn sjóðsins og í forstjórastólinn .
Hefur ráðherrann ákveðið að taka sér allan þann tíma sem þarf til að koma gæðingnum í stólinn eftirsótta .
Öfugmælirinn fullur ? Núverandi ríkisstjórn er öfugmæla-ríkisstjórn .
Fólkið þekkir þau helstu orðið alltof vel .
" Skjaldborgin " er alþekkt aðhlátursefni .
" Gagnsæi " er tískuorðið yfir leynd , pukur og blekkingar .
" Jafnrétti " hefur nú þá merkingu að flokksdindlar Samfylkingar og Vinstri grænna skuli " jafnan " hafa allan " rétt " umfram aðra .
Eftir ekki tveggja ára valdatíð er spilling og spuni það sem fyrst kemur upp í hugann þegar núverandi stjórn er nefnd .
Þegar upp kemst um aðstoðarmann menntamálaráðherrans að hann hafi átt bandamann á fjölmiðlum sem hafi aðstoðað hann við að afvegaleiða almenning og jafnframt skín í forkastanlegt orðbragð er látið nægja að beðist hafi verið afsökunar á að upp komst um strákinn Elías .
En ekki er hafin rannsókn á tölvupóstum viðkomandi , sem hefur þó stundað iðju sína um hríð , eins og ætti að vera sjálfsagt .
Hvar er opna stjórnsýslan ? Hvar er gagnsæið ? Hvar er heiðarleikinn ? Hvar er loforðið um að hafa allt upp á borðinu ? Nú er svo komið að almenningur í landinu fær ekki einu sinni að sjá borðið , hvað þá allt sem átti að vera uppi á því .
Baugsblaðamenn enn að Og þeir eru því miður margir doddarnir í blaðamannastétt .
Arnþrúður Karlsdóttir fullyrðir að Jóhann Hauksson " verðlaunablaðamaður " sé á launum hjá Baugsmönnum .
Það hafi hann einnig verið sem útvarpsmaður hjá sér , án þess að frá því hafi verið skýrt .
Skrif hans gera fullyrðinguna því miður mjög trúverðuga .
Vonandi hafa þeir Baugsmenn einnig greitt verðlaunin hans .
Og sama er sagt um Pressuna .
Vitað er að tiltekinn óreiðumaður í fjármálum er í heiðurssessi þar með forsætisráðherralaun , sem neitað er að gefa upp hver greiðir fyrir að stunda ógeðslega ófrægingarherferð , á milli þess sem hann er kallaður í Silfur Egils sem " hlutlaus " álitsgjafi , rétt eins og saga-klassfréttamaðurinn sem stundar álíka áreiðanleg skrif hjá þeim Baugsmönnum fyrir greiðslur .
Og allir vita að Jóhann Hauksson er einnig tíður gestur og í sérstakri náð hjá Agli Helgasyni .
Engu er líkara en þessi spjallkóngur RÚV fái einn manna að skoða launaskrána þeirra Baugsmanna áður en hann velur " hlutlausa " álitsgjafa í þáttinn sinn .
Óhreinindi í skjóli bankastjóra Og það hlálega er að köngulóin í þessum vef er hinn nýi banki Arion .
Hann hefur ekki getað gefið neina frambærilega skýringu á því að langstærstu svindlarar íslensks efnahagslífs fyrr og síðar fá að ganga um þann banka á skítugum skónum , eins og þeir gengu um alla bankana fyrir hrun , og höfðu raunar mest að segja um hrun þeirra .
Engar viðskiptalegar forsendur eru fyrir þessari misnotkun á bankanum .
Því fyrr sem rétt yfirvöld láta fara fram alvarlega rannsókn á því hvað þarna er að gerast , því skárri líkur eru á að stórslysi verði afstýrt .
Fátt bendir til að þær ákvarðanir sem teknar hafa verið í hinum endurreista banka standist neina skoðun .
Bankinn býr því við sívaxandi vantrú á heiðarleika sínum og að þar á bæ ráði ekki annarleg sjónarmið för .
Banki , sem ekki nýtur trausts , stendur í raun á brauðfótum .
Bankinn virðist setja viðskiptasamband sitt við sögufrægustu svindlara landsins ofar öllu , þótt það kosti að hann nái ekki að byggja upp traust á sér eða stjórnendum sínum .
Hvernig í ósköpunum má þetta vera ? Andrés Magnússon blaðamaður skrifar íhugunarverðan pistil í Viðskiptablaðið hinn 22. júlí s.l. Hann rekur þar hvernig Jón Ásgeir misnotaði almenningshlutafélagið Baug til að færa fjármuni í eigin fyrirtæki .
Þá hafði hann aðstöðu til þess gernings , en það furðulega er að hann virðist með einhverjum óskiljanlegum hætti einnig hafa aðstöðu til að færa fjármuni Arionbanka með sama hætti til eigin fyrirtækja .
Andrés Magnússon segir um fyrri framgöngu Jóns Ásgeirs : " Þegar hann kaupir Fréttablaðið og beinir öllum dagblaðsauglýsingum Baugsfyrirtækjanna þangað er hann augljóslega að gæta eigin hagsmuna frekar en hluthafa Baugs , sem stríðir gegn lögum , þó það brot sé vafalaust fyrnt .
" Og Andrés segir síðan : " Ekki síst er ástæða til þess að gefa þeirri breytni gaum í ljósi upplýsinga um auglýsingakaup gömlu Baugsfyrirtækjanna undir merkjum Haga í gömlu Baugsmiðlunum , sem komust í umróti hrunsins í lítillega leppaða eign Jóns Ásgeirs , nokkru skuldléttari .
97% blaðaauglýsinga Haga birtust í Fréttablaðinu .
Nú er eðlilegt vegna mismunandi útbreiðslu dagblaðanna að mest sé keypt í Fréttablaðinu , en þessi skipti eru út úr öllu korti .
95% sjónvarpsauglýsinga Haga voru hins vegar keypt af Baugsmiðlum ljósvakans , sem ekki er í neinum takti við áhorf .
Þetta er blátt áfram annarlegt í ljósi þess að Hagar eru reknir á ábyrgð ríkisbankans Arion og enn einkennilegra verður það þegar haft er í huga að Jón Ásgeir þiggur ríflega 700 þúsund krónur í ráðgjafalaun á mánuði frá 365 .
Það virðist afar fátt hafa breyst frá árdögum Fréttablaðsins í eigu Jóns Ásgeirs , því er enn haldið úti með illa fengnu fé .
Fjölmiðlarýnir les að Höskuldi H. Ólafssyni , bankastjóra Arion , þykir þetta ekki koma sér við .
Það er rangt athugað hjá honum , það er í hans skjóli sem óhreinindin þrífast .
" Því miður verður því naumast neitað að Arion-banki hefur ákveðið að tileinka sér það versta úr siðferði gömlu bankanna .
Hin mikla spurning er hrópandi : Hvers vegna í ósköpunum ? 