Heimildamyndin Future Of Hope sem framleidd er af Heather Millard og leikstýrt af Henry Bateman verður frumsýnd þann fyrsta september næstkomandi .
Myndinni er ætlað að veita nýja sýn á hrunið og sýna hvernig það geti einnig haft jákvæðar breytingar á íslenskt samfélag .
H vernig datt ensku kvikmyndatökuliði í hug að búa til heimildamynd um Ísland ? " Hugmyndin að Future of Hope kviknaði í janúarbyrjun 2009 eftir að við höfðum lesið ótal blaðagreinar í Englandi um hrunið á Íslandi .
Sú grein sem stóð hvað mest upp úr beindi mun jákvæðara ljósi á hrunið en hinar .
Í henni var greint frá því hvernig Íslendingar hafa áður staðið af sér erfiða tíma og náð aftur sínu striki .
Upp úr þessu hugsuðum við með okkur að kannski væru bresku blöðin ekki að segja alla sólarsöguna um hrunið og eftirköst þess .
Því ákváðum við að fara í rannsóknarferð til Íslands í mars í fyrra og hitta þar fullt af fólki af ólíkum sviðum samfélagsins .
Í þessari heimsókn hittum við fyrir mun jákvæðari þjóð en okkur hafði verið talin trú um í fjölmiðlum að byggi á Íslandi og hittum fólk sem trúði því að hrunið gæti líka reynst frábært tækifæri .
Eftir ferðina snerum við aftur til Englands og fórum að grúska betur í þessum málum og undirbúa gerð heimildamyndar .
Meðal þess sem við gerðum var að skoða heimildamyndir um Ísland sem framleiddar höfðu verið í öðrum löndum og sáum að í meirihluta þeirra var sett fram mjög stöðluð sýn á landið þar sem framleiðendur höfðu ekki haft fyrir því að kafa dýpra í sögu Íslands og íslenska menningu .
Við ákváðum því að fara á bólakaf í þetta verkefni og fluttum til Íslands sumarið 2009 til að kynnast landi og þjóð vel .
Síðan þá höfum við búið hérlendis og myndin hefur heldur betur undið upp á sig .
Til að byrja með stóðu tveir breskir kvikmyndagerðarmenn á bak við gerðina en nú hefur gengið til liðs við okkur áhugasamt teymi Íslendinga sem samanstendur af Bigga Hilmarssyni , Elisabetu Ronaldsdottur , Gunnari Steini Úlfarssyni , Herberti Sveinbjörnssyni , Steinþóri Birgissyni , Unu Lorenzen og kvikmyndagerðarfyrirtækinu Kukl ehf. , " segir Heather .
Boðið í mat og gistingu Heather segir að til að byrja með hafi þau verið dálítið áhyggjufull yfir því hvernig bresku kvikmyndateymi yrði tekið á Íslandi en slíkar áhyggjur hafi fljótlega horfið út í veður og vind .
Hún segir að það hafi komið þeim þægilega á óvart hversu vel þeim var tekið af Íslendingum sem buðu þeim inn á heimili sín í mat og jafnvel gistingu .
Þó hafi stuðningur þeirra Íslendinga sem að myndinni komu örugglega haft mikið að segja og auðveldað þeim að sannfæra fólk um að þau væru í raun að búa til jákvæða kvikmynd um Ísland .
" Ég get vel skilið að fólk sé vantrúað eftir allt sem á undan er gengið en okkur mætti engin fjandsemi og var einfaldlega tekið opnum örmum .
Eftir því sem lengra leið á gerð myndarinnar og það spurðist út að við værum á ferðinni fór fólk líka að kannast við okkur og þar með að treysta okkur betur .
Hefðum við ekki eytt síðastliðnu ári á Íslandi efast ég stórlega um að okkur hefði tekist jafn vel að fanga sögurnar og ná til viðmælenda okkar og raun ber vitni , " segir Heather .
Nú er titillinn Future of Hope sannarlega upplífgandi en segir hann til um niðurstöður kvikmyndarinnar ? " Ég vil ekki uppljóstra endinum en kvikmyndin er sannarlega jákvæð heimildamynd um Ísland og ég vona að hún verði Íslendingum enn meiri innblástur til framfara , svo og alþjóðlegum áhorfendum innblástur til að tileinka sér þann jákvæða hugsunarhátt þors og vilja sem okkur finnst tíðkast á Íslandi .
Í titlinum Future of Hope eru undirliggjandi skilaboð kvikmyndarinnar um þjóð sem er full vonar og tækifæra en hún sýnir hvernig Íslendingar byggja nú á þessum eiginleikum á sjálfbærari hátt .
Aðalatriðið er að hér er ekki um að ræða heimildamynd um hrunið heldur jákvætt viðhorf til sjálfbærs lífsstíls í gegnum lífrænan landbúnað , viðskipti , nýsköpun , endurnýjanlega orku og hvernig við getum þróað áfram og aðlagað frekar sjálfbærar aðferðir til að yfirstíga erfiðleika , svo og að vernda og varðveita náttúrulega fegurð Íslands .
Ekki er dvalið við hvað fór úrskeiðis eða hverjum er hægt að kenna um heldur einblínt á að sýna jákvæðar hliðar hrunsins sem tækifæri fyrir Ísland til að umbreytast í sjálfbærari þjóð .
Við settum okkur líka það markmið frá upphafi að búa til öðruvísi mynd þar sem allir sem að henni kæmu fengju að láta til sín taka og fylgja myndinni frá upphafi til enda , " segir Heather .
Vonar að Íslendingar verði stoltir Heather segist vona að Íslendingar njóti kvikmyndarinnar og ef einn einstaklingur geti lært eitthvað af henni eða fengið nýja hugmynd þá sé tilganginum náð .
Aðstandendur Future of Hope séu þó alveg jafn taugaóstyrkir og allir þeir sem séu við það að frumsýna kvikmynd og jafnvel aðeins meira en gengur og gerist þar sem þau séu utanaðkomandi .
" Við vonum að Íslendingar verði stoltir af myndinni núna og í framtíðinni og að hún geti líka vakið von meðal fólks .
Við fengum til liðs við okkur frábært fólk sem við vonumst til að íslenska þjóðin geti samsamað sig við og brugðist við því sem þau segja á jákvæðan hátt , " segir Heather en meðal þeirra sem fram koma má nefna ; Vigdísi Finnbogadóttur , Andra Snæ Magnason , Ómar Ragnarsson , Guðjón Má Guðjónsson og Kristínu Völu Ragnarsdóttur .
Kvikmyndin hefur þegar vakið athygli fyrir utan landsteinana í Nýja-Sjálandi , Kanada , Noregi , Hollandi og Japan og viðræður eru hafnar um að sýna Future of Hope í þessum löndum í komandi framtíð .
