Höfundurinn í hlutverki lesarans er óhjákvæmilega líkastur töframanninum sem sækir sýningu hjá klókum kollega sínum .
Tilgangurinn er sjaldnast að slaka á og taka andköf yfir vel heppnuðu töfrabragði , tilgangurinn er að skilja hvernig töfrabragðið er framið og geta annaðhvort framkvæmt það sjálfur eða gert betur .
Að gleyma sér í lestri , sogast viðstöðulaust inn í textann , eru forréttindi sem flestir höfundar hafa afsalað sér , nauðugir viljugir .
Öfugt við yndislestur æskunnar , þar sem atburðarásin var allsráðandi , er höfundur sem opnar bók um leið að opna dyrnar á vinnustofunni sinni .
Lestur verður tæki til að hluta í sundur verk annars höfundar , rýna í byggingu þess , stíl og inntak , leita að styrkleika og veilum , stúdera galdurinn , læra .
En þegar og ef höfundur gleymir sér í verki annars höfundar – hrifningin verður greiningunni yfirsterkari – veit hann líka að eitursnjall listamaður ( eða glúrinn klækjarefur ) hefur orðið á vegi hans .
Höfundurinn í hlutverki lesarans fagnar því vitaskuld því það er fátt eftirsóknarverðara en samruni texta og lesanda .
Hásumarið eða réttara sagt linnulaus birtan laðar mig frekar út til athafna en inn í heim lestursins .
Því verða júní og júlí fremur ódrjúgir til lestrar miðað við aðra mánuði ársins .
Ég er líka löngu hættur að tengja sumarið við léttmetið og baða mig ekki í blóði reyfara um leið og glittir í sól .
Ég er hins vegar alltaf með nokkrar ólíkar bækur í gangi í einu og les þær jöfnum höndum eftir því sem tóm gefst .
Núna má nefna dópknúnu ferðabókin Yoga for People Who Can ' t Be Bothered to Do It eftir Geoff Dyer , sem breskur vinur minn , leikstjóri og jógaiðkandi til margra ára , færði mér að gjöf , Skrifað við núllpunkt eftir Roland Barthes , sem kom út fyrir nokkrum árum í snjallri þýðingu Gauta Kristmannssonar og Gunnars Harðarsonar , og Laura og Julio eftir Juan José Millás sem Bjartur gaf út í fyrra í rennilegri þýðingu Hermanns Stefánssonar .
Í augnablikinu eru fæstar blaðsíður eftir af Pnin eftir Nabokov , saga af landflótta Rússa , velviljuðum en ólánlegum hrakfallabálki , sem rekst illa í hátimbruðu háskólasamfélaginu á austurströnd Bandaríkjanna þar sem hann kennir af meiri vilja en getu .
Undirfurðuleg kímnigáfa Nabokov er sínálæg í verkinu og þessi stíllega ofurnákvæmni sem sumum hefur fundist minna á skurðhnífa en sýnir einfaldlega hversu mikið vald Nabokov hefur á bæði tungumálinu og hljómborði skáldskaparins .
Hann dregur upp firnasterkar myndir og vefur áreynslulaust lýsingar af hálffarsakenndum kringumstæðum hins fullorðna Pnin saman við saknaðarfullar æskuminningar hins landlausa prófessors .
Úr verður göróttur og auðdrukkinn gambri sem minnir mann á þá furðu að aðeins ein eða tvær bóka Nabokovs eru til í íslenskri þýðingu og hvorki Lolita né Pale Fire .
Skandall ! 