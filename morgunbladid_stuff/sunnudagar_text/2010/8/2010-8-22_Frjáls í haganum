Það er búið að taka út úr mér beislið og af mér hnakkinn .
Ég er eins og klárinn , frjáls í haganum .
Pólitíkin , sem hafði verið mitt hálfa líf , er að baki , " segir Guðni Ágústsson , fyrrverandi formaður Framsóknarflokksins og fyrrverandi landbúnaðarráðherra .
Hann unir hag sínum vel og starfar nú sem framkvæmdastjóri Samtaka afurðastöðva í mjólkuriðnaði .
" Ég er að sinna verkefnum fyrir landbúnaðinn og bændurna .
Í gegnum þetta starf hef ég mikið samband við markaðinn og neytendur .
Skemmtilegast við þessa vinnu er að skoða ný tækifæri í mjólkuriðnaðinum , " segir hann .
Þú fórst snöggt úr pólitíkinni .
Var erfitt að vera formaður Framsóknarflokksins ? " Ég var á þriðja áratug í þinginu og ráðherra í átta ár , formaður flokks í eitt og hálft ár .
Ég gekk þetta pólitíska fjall allt og fór svo snöggt út úr pólitíkinni , að eigin ákvörðun .
Hvorki ég né flokkurinn þoldu meiri átök .
Ég fann að mér var ekki gefið tækifæri á því að endurreisa Framsóknarflokkinn .
Ég bjó við pólitískan ágreining við hluta af félögum mínum í flokknum , Evrópusinna og hægrisinnaða menn , og var aldrei þeirra .
Þess vegna gerðist allt mjög snöggt .
Ég fór upp úr eldhafi stjórnmálanna og veit að það er líf eftir pólitík .
" Hvernig hugsarðu til pólitísku áranna ? " Þegar ég horfi yfir þann tíma sem ég starfaði í stjórnmálunum þá var hann skemmtilegur .
Ég tók þátt í því sem landbúnaðarráðherra með bændunum og þjóðinni að skipuleggja sveitirnar með það að markmiði að gera þær nútímalegri og slá skjaldborg um landbúnaðinn .
Ég skammast mín ekki fyrir að vera sveitamaður , við erum flest sveitamenn .
Stolt og styrkur þessarar þjóðar er að eiga góða bændur og sjómenn .
Í áratugi var pólitíkin verkefni mitt og það var gaman að kynnast fólkinu í landinu .
Ég lauk mínum pólitíska ferli og á núna yndislegt nýtt tímabil í lífinu .
Við Margrét erum á faraldsfæti og erum mikið boðuð á mannamót , fólk vill fá okkur til sín .
Það er sama hvert ég kem , fólkið er gott við mig , brosir til mín , heilsar mér og er hlýlegt í minn garð .
Já , og enn herma þeir eftir mér .
Ég fylgist með pólitíkinni og mér þykir vænt um stjórnmálamennina , þess vegna í öllum flokkum , og hitti þá marga .
Það er ágætt að þessu tímabili sé lokið .
Allt hefur sinn tíma og ráðherradómur í átta ár var mikið verkefni og skilur eftir sig góðar minningar í huga fjölskyldunnar .
Þótt stundum spyrjum við okkur hvernig við gátum komist yfir þetta allt og lifað af erilinn allan sem fylgir ráðherrastarfinu .
" Gætirðu hugsað þér að snúa aftur í pólitík ? " Nei .
Það er ekki á dagskrá .
" Ísland á þúsund tækifæri Stjórnmálamenn fá á sig mikla gagnrýni .
Fannst þér það erfitt á sínum tíma ? " Ef stjórnmálamenn þola ekki gagnrýni þá eiga þeir að fara fljótt út úr pólitíkinni .
Stjórnmálamaður verður helst að vera þannig að hann gleðjist yfir gagnrýni og sé alltaf tilbúinn í málefnalega umræðu .
Mér leið oftast vel í stjórnmálastarfinu , mér gekk ágætlega að vinna með fólki og bjó við þá góðu stöðu að það yfirleitt ánægja með mín störf í þjóðfélaginu .
Ég var bara heppinn í þessu öllu saman og áreiðanlega yfir mér vakað .
Það tekur auðvitað sinn tíma að verða góður stjórnmálamaður en mikilvægast í því öllu er að afvopna óvini sína og búa sér ekki til óvini að óþörfu .
Það sem reynir auðvitað mest á í pólitík og fer verst með flokka og menn eru innanflokksátök , það setti mark sitt á minn flokk síðustu árin sem ég starfaði í pólitík .
" Saknarðu aldrei stjórnmálanna ? " Nei , ég hef aldrei neina saknaðarkennd og tel að ákvörðunin hafi verið rökrétt fyrir mig og minn flokk .
Þetta varð til þess að Framsóknarflokkurinn fyrstur allra flokka endurnýjaði forystusveit sína .
Ég vona sannarlega að formanninum , Sigmundi Davíð Gunnlaugssyni , takist með öflugu fólki að stækka flokkinn og efla hann .
En Framsóknarflokkurinn verður , eins og allir flokkar , að finna sínar gömlu og nýju götur í samtíðinni .
Við verðum horfa fram á veginn .
Ísland á þúsund tækifæri .
" Þú sagðir áðan að þér þætti vænt um stjórnmálamennina , það á ekki við um þjóðina sem vantreystir stjórnmálamönnum .
Af hverju njóta þeir svona lítils trausts ? " Það er nú svo margt í samfélaginu sem fór illa í hruninu .
Stjórnmálaflokkar verða auðvitað , eins og stofnanir og fyrirtæki , að endurreisa traust sitt og sanna sig á nýjum grundvelli .
Stjórnmálamennirnir hafa ekki náð samstöðu , þeir eru sundraðir og greinir á hvert á að fara og þeim er að stórum hluta kennt um hvernig fór , þótt margir þeir sem báru mesta ábyrgð , sem ráðherrar í hruninu og aðdraganda þess , séu nú horfnir af vettvangi .
Það er mikil vinna framundan fyrir stjórnmálaflokkana en ég held að þessari pattstöðu hljóti að ljúka .
Auðvitað getur vel verið að flokkakerfið sé að líða undir lok í núverandi mynd .
Stjórnlagaþing mun koma saman og fjalla um mál eins og hvernig forsætisráðherra landsins verði valinn og hvaða breytingar eigi að gera á stjórnarskránni .
Verða ráðherrar að víkja úr þinginu til að þrískipting valdsins virki ? Hvernig efla menn hlutverk Alþingis á kostnað framkvæmda og embættismannavaldsins , til þess stendur vilji í öllum flokkum .
Þjóðin stendur frammi fyrir stórum lýðræðislegum spurningum .
" Heldurðu að tími flokkakerfisins sé jafnvel að líða undir lok ? " Það má vera að menn þurfi að skipa sér í sveitir eftir nýjum leiðum .
Á Íslandi er það hjartað og blóðstreymið í líkamanum sem ræður því hvar menn eru í flokki .
Það getur vel verið að miklar breytingar séu framundan í stjórnmálum .
Óvissan má bara ekki vara of lengi , bæði flokkar og stjórnmálamenn verða að hreinsa andrúmsloftið .
" Eigum ekki að fórna gulleplunum Hvað á að gera svo landið rísi ? " Ég vil ekki fórna þeim gulleplum sem við eigum .
Við eigum glæsilegar auðlindir , ekki bara sjóinn í kringum landið heldur líka landbúnaðinn .
Enginn vill fórna þessum auðlindum .
Hugsaðu þér , við eigum matvæli sem eru einstök : skyrið og íslenska smjörið , gult og fagurt , fallegasta smjör heimsins .
Við sitjum við einstakt hágæðaborð hvað matvæli varðar , kjötið fiskurinn grænmetið , þetta eru frábær og ómenguð matvæli .
Svo eigum við olíu framtíðarinnar sem er ferska vatnið .
53 prósent mannkyns þurfa að lifa við það í dag að vatn er mengað eða endurunnið , eða búa við vatnsskort .
Þarna eigum við enn eina auðlind sem er svo dýrmæt .
Síðan eigum við háhitann og alla þessa orku í ánum .
Vísindamenn sannfærast um olíu norður í höfum .
Ísland sem ferðamannaland hefur aldrei átt jafn mikla möguleika og nú .
Auk þessa eigum við vel menntaða og duglega þjóð sem þarf að fara yfir siðfræði síðustu ára .
Það er gnægð tækifæra .
Við eigum að spila okkar rullu heiðarlega .
Vera friðarþjóð sem leggur gott til í heiminum .
" Þú ert sem sagt mjög bjartsýnn ? " Það er skylda lífsins að horfa fram á veginn og ég sé ekki betur en að hér eigi öllum að geta liðið vel .
Næg eru tækifærin ef rétt er á spilum haldið .
" Hvaða breytingar viltu sjá í íslensku þjóðfélagi ? " Við þurfum að endurskipuleggja okkur og hugsa öðruvísi .
Lítið er sætt og smátt er fagurt .
Við eigum sem þjóð að þjappa okkur saman og leggja meira upp úr vináttunni og kærleikanum .
Svo margt sem tíðkaðist í græðgisvæðingunni er nú að hverfa og er þegar orðið hallærislegt .
Kannski sem betur fer .
Við þurfum að leggja meira upp úr því að gefa börnum og unglingum það dýrmæta tækifæri að kynnast atvinnuvegum landsins og náttúrunni .
Öll börn hafa gaman af dýrum og allir sem umgangast dýr verða betri menn .
Að læra að vinna , fá að vera þátttakandi með góðu fólki í krefjandi verkefnum , kynnast sveitinni og sjónum , sumri og vetri .
Nú eru framundan réttir og smalamennska , þá verða flestir Íslendingar sveitamenn og vilja vera með í ævintýrinu og útlendingar koma til landsins að upplifa þetta .
Það þarf margt að breytast í hugsun okkar og siðferði .
Grunnurinn að því er að þekkja land sitt og vera með þjóð sinni .
Nú finnst mér eins og gömul gildi séu að koma til baka .
Fólk vill vera venjulegt fólk .
Það kærir sig ekkert um að vera auðkýfingar og hugsa um milljarða .
Fólk vill fá að lifa , eiga í sig og á og vera heiðarlegar manneskjur .
Það er það mikilvægasta af öllu .
" Hugleiknar hetjur Þjóðin veit af ást þinni á fornsögum .
Um daginn varstu að flytja erindi um Njálu og bera saman menn þá og nú .
" Það yndislega við Njálu og margar þessar sögur er það að hetjurnar eru ljóslifandi og við tölum um þær eins og samtímamenn .
Nöfnin Mörður , Njáll og Skarphéðinn höfða strax í hugsun okkar til Njálu .
Rangæingar hata til dæmis enn Gissur jarl meðan Árnesingar virða hann mest allra manna .
Sturlungaöldinni , átökunum og pólitíkinni þá og núna svipar saman .
Lífið er átök um ást , og hatur snýst líka um auð og völd .
Þetta þekkjum við úr samtímanum og þannig er það frá kyni til kyns .
Jesús Kristur velti um borðum víxlaranna og rak ræningjana út úr helgidóminum .
Mesti löstur mannsins er græðgin og gróðafíknin , á því höfum við brennt okkur illilega Íslendingar .
Á öllum þessum róstutímum koma offarar og græðgi heltekur menn .
Útrásarvíkingarnir margir minna mjög á menn Sturlungaaldarinnar .
" Upplifirðu samtímann í ljósi fornsagnanna ? " Já , sagan er alltaf að endurtaka sig , fer hring eftir hring .
Við töpuðum frelsi okkar 1262 vegna illvígra átaka og ásælni Norðmanna eftir auðlindum og hernaðarsvæði .
Sundrung dagsins er af sama toga , innanlandsátök , og undirgefni við að lausnin liggi í erlendu valdi .
Nú ætlar ríkisstjórnin með þjóðina inn í Evrópusambandið .
Samfylkingin er í hlutverki Sturlunganna en Steingrímur J Sigfússon er eins og Gissur jarl , sem var andstæðingur þess að fara undir Noreg í upphafi en spilaði okkur svo þar inn fyrir rest .
Svo kunna allir söguna um sjö hundruð sumur sem urðu þjóðinni erfið .
Frelsinu var fagnað og nýir uppgangs- og afrekstímar hófust hér á öllum sviðum .
Öll síðasta öld vitnar um árangur okkar og gjöfult land .
" Nú varstu í þessu erindi þínu að bera saman persónur Njálu og stjórnmálamenn dagsins í dag , er það rökrétt ? " Já , já , mönnum svipar saman í hugsun og háttalagi þótt þúsund ár skilji þá að .
Auðvitað er þetta til gamans gert en hin fjölmenna samkoma var mér sammála í samanburðinum .
Ég sagði til dæmis að Jóhönnu Sigurðardóttur svipaði saman við Bergþóru .
Báðar kvenskörungar , skapharðar og drengir góðir .
Ég líkti Ögmundi Jónassyni við Skarphéðin , hann kynni ekki að hræðast , væri stór í sniðum og orðhvatur , stæði fyrir rest einn við gaflaðið og glotti við tönn .
Steingrímur var höfðinginn Flosi , einarður og stefnufastur , hvort sem hann réðist í létt eða erfið verkefni , færi jafnvel í ríkisstjórn og stjórnarandstöðu .
Össur vinur minn er náttúrlega Mörður Valgarðsson , báðir óhemju klókir og tunguliprir .
" Þessi tími er mjög nærri þér , ertu fornaldarmaður ? " Nei , ég er það ekki , öll mín verk í nútímanum vitna um annað og mér var rétt sama þótt bæði samherjar eða andstæðingar reyndu að bera þetta á mig .
Ég nýt þess að lifa í núinu .
En ég vil kunna sögu þjóðarinnar , ann fornöldinni og hetjurnar eru mér hugleiknar .
Ég er bara ekki einn um það .
Ég hitti oft börn og unglinga sem ræða Njálu af sama áhuga og ég , það þykir mér vænt um .
" 