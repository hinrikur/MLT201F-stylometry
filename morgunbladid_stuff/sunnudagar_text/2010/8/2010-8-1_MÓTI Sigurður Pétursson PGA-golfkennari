Mitt svar er afdráttarlaust nei .
Ástæðan er sú að hefðin í íþróttinni er rík og keppnisbúningur kylfinga hefur í sjálfu sér ekki breyst mikið í heila öld eða meira , fyrir utan smávægilegar tískubreytingar í litum .
Auðvitað er alltaf einn og einn sem sker sig úr , Ian Poulter kemur fyrst upp í hugann , en það er allt innan eðlilegs ramma .
Golf-peysur , -skyrtur og -buxur hafa ekki breyst mikið í gegnum tíðina .
Ekki heldur hlífðar- og regngallarnir eftir að þeir komu til sögunnar .
Hefðin er rík og ég er svo íhaldssamur í eðli mínu að mér finnst skipta máli hvernig keppnisbúningurinn lítur út .
Ef við tökum aðrar íþróttir er hefðin líka til staðar , nægir þar að nefna fótbolta , sund og badminton .
Þar eru líka skýrar reglur , alveg eins og það á að vera í golfinu .
Almennt finnst mér menn bera virðingu fyrir þessari hefð en mestu máli skiptir í mínum huga að kylfingar séu snyrtilegir til fara .
Í keppni hinna bestu á Íslandi er kannski eitt og eitt dæmi um það gagnstæða en yfir höfuð eru menn snyrtilegir .
Þannig á það vitaskuld að vera hér eins og annars staðar í heiminum .
Færu menn að slá slöku við í þessum efnum , til dæmis með því að fara að klæðast gallabuxum í keppni , fyndist mér það mjög miður .
Golfið myndi setja niður við það .
Málið snýst heldur ekki bara um útlit og fas .
Golf er þannig íþrótt að maður þarf að geta hreyft sig .
Það má hvergi þrengja að vegna þess að þetta er snúningshreyfing sem maður er að framkvæma .
Klæðnaðurinn þarf að geta gefið vel eftir .
Það útilokar í raun gallabuxur og annan stífan fatnað .
Þetta snýst með öðrum orðum bæði um hefðina og þægindin .
