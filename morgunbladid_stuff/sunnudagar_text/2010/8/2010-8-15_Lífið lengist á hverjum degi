Hálf öld er síðan fyrsta ljóðabók Vilborgar Dagbjartsdóttur kom út .
Sama ár , 1960 , hitti hún Þorgeir Þorgeirson í Prag og það varð upphaf að sambandi sem engan skugga bar á .
Nú er komin út ný og einstaklega góð ljóðabók eftir Vilborgu , Síðdegi .
Í viðtali ræðir Vilborg um bókina , sambandið við Þorgeir og trúna .
Síðdegi , níunda ljóðabók Vilborgar Dagbjartsdóttur , kom út á áttræðisafmæli hennar í júlí , en fyrsta ljóðabók hennar kom út árið 1960 , fyrir hálfri öld .
" Mér finnst eins og það sem gerðist fyrir hálfri öld hafi gerst í gær , " segir Vilborg þegar hún er spurð hvernig þessi tími hafi liðið .
Hún bætir við : " Þegar maður verður gamall skynjar maður tímann allt öðruvísi en þegar maður er ungur .
Það kemur yfir mann bærilegur léttleiki gagnvart tímanum , sjálfsagt vegna þess að minnið er farið að sortera úr .
Maður nýtur þess að sitja í rólegheitum og augnablikið verður svo dýrmætt .
Maður er ekki stöðugt að hugsa um framtíðina og þótt maður hugsi dálítið um fortíðina er maður búinn að gera hana upp .
Ég er orðin áttræð og er sátt við lífið .
" Ég skynja návist hans Nýja ljóðabókin tileinkar Vilborg minningu eiginmanns síns , Þorgeirs Þorgeirsonar sem lést fyrir sjö árum , nýorðinn sjötugur .
" Það eru fimmtíu ár síðan ég hitti Þorgeir í Prag .
Ég hafði vitað af honum en þarna urðu náin kynni og til varð samband sem engan skugga bar á í þeirri merkingu að þetta var traust sambandið .
Það var engin lognmolla , við vorum ekki þess háttar fólk , við Þorgeir .
" Þú saknar hans ennþá .
" Já , á afskaplega hversdagslegan hátt ef þannig má orða það , að því leyti til að þegar ég sit hérna heima og er að hlusta á eitthvað í útvarpinu , sé eitthvað í sjónvarpinu eða er að lesa bók þá lít ég á tóma stólinn hans Þorgeirs og veit nákvæmlega hvað Þorgeir myndi segja .
Ég skynja návist hans í þeirri merkingu að ég man vel eftir honum og veit hvernig hann hugsaði .
Þorgeir var ákaflega veikur síðustu árin , var með sykursýki og ég hugsaði um hann heima eins lengi og hægt var .
Hann fékk slæm fótasár , það voru teknar af honum tær og búið var að taka af honum hægri fótinn áður en hann dó .
Ég heimsótti hann á hverjum degi á spítalann og þegar á leið fékk ég rúm inni hjá honum .
Ég var hjá honum þegar hann dó .
Það gerðist mjög fallega .
Hann hafði verið svo til meðvitundarlaus í nokkra daga og fékk öðru hvoru aukaskammt af súrefni .
Hann var einmitt búinn að fá súrefniskammt þegar ég sá að það kom eins og örlítil stirðnun í hrukkurnar við munnvikin .
Ég hljóp út og kallaði í lækni og fór svo strax aftur til Þorgeirs .
Ég sá þennan sérkennilega hvíta fölva sem var kominn við gagnaugun – dauðafölvi .
Læknirinn leit á mig skelfingu lostinn og ég sagði við hann : " Við Þorgeir , sonur minn , vorum búin að ræða það og tilkynna að við vildum ekki reyna lífgunartilraunir .
" Læknirinn varð feginn .
Hann vissi , alveg eins og ég , að það hefði verið ljótt að reyna að framlengja þjáningar hans .
Það var sérkennilegt með Þorgeir eins og hann var mikið veikur , að hann kvartaði aldrei .
Ég heyrði hann aldrei hljóða og sá hann aldrei gráta .
Hann hélt sinni skörpu hugsun og góða minni , allt þangað til hann varð meðvitundarlaus .
Þetta var mjög sérstakt .
" Líf okkar er ekki að styttast Það er ákaflega fallegt ljóð í bókinni þar sem segir : Enn hefur líf mitt lengst um heilan dag .
Svartsýnismaðurinn myndi segja í lok hvers dags : Nú hefur líf mitt styst um einn dag .
" Það er vitleysan hjá fólki ! Mér datt þetta allt í einu í hug ; fólk er alltaf að tala um að tíminn sé að fljúga frá því .
En líf okkar er ekki að styttast , líf okkar lengist á hverjum degi um heilan dag og við eigum að gleðjast yfir því .
Ég finn fyrir gleði yfir því á hverjum degi að ég skuli vera búin að fá einn daginn enn í viðbót .
" Hefur bjartsýnin alltaf fylgt þér ? " Ég átti föður sem hét Dagbjartur og hafi einhver borið nafn með rentu þá var það Dagbjartur á Hjalla .
Hann var svo glaður og góður að það var alveg einstakt .
Í honum bjó þessi innilega gleði yfir því að vera til og það var ríkt í honum að vera öllum góðum , öllu sem var í kringum hann .
Ég hef engan þekkt eins og hann að þessu leyti .
Maður með svo sterka lífssýn og hann hafði auðvitað djúp á áhrif á mig .
" Í bókinni er ljóð um karlmenn sem eru frábitnir hinu kvenlega .
Hvernig varð það til ? " Ég furða mig oft á því hvað karlmenn eru frábitnir því kvenlega .
Það sem ég segi í ljóðinu er ekki ótuktarskapur , ég er bara svo hissa á þessu .
Ég var að lesa afskaplega góða ljóðabók eftir eitt af okkar albestu skáldum .
Þetta er seinasta bók Hannesar Péturssonar , mjög falleg bók , en engar konur koma fyrir í allri bókinni .
Hann er að tala um förunauta sína , sem gæti vísað jafnt til karla og kvenna , en þegar þeir fara að strjúka skeggið þá vitum við að þeir eru ekki konur .
Þetta ljóð er smástríðni frá mér .
Það eru til heilu bækurnar þar sem konur koma ekki fyrir og það er enn verið að skrifa þær .
Er það ekki skrýtið ? " Guð fann mig A uk þess að vera ljóðskáld og þýðandi kenndirðu í áratugi .
Þér þykir afar vænt um börn , er það ekki rétt ? " Mér hefur alltaf þótt gaman að öllu ungviði .
Ég sakna þess núna þegar ég hef góðan tíma og er orðin ein að vera ekki innan um börnin .
Mér fannst ákaflega gaman að skrifa fyrir börn og þýða bækur fyrir litlu krakkana og búa til ný orð , eins Hvergilandið í Pétri Pan .
Það vantaði heiti yfir það á íslensku og þá mundi ég eftir orðum Málfríðar Einarsdóttur sem sagði : " Einhvern veginn hef ég nú samt aldrei verið hvergi .
" Þá fór ég að hugsa um það hvar væri hvergi og orðið Hvergiland varð til .
Ég kenndi í 46 ár .
Kennslan var svo skemmtileg og ég hugsa oft um það hvað það var gaman .
Ég man að eitt árið var skólinn nýbyrjaður og ég ákvað að nú myndu börnin , sem voru níu ára , vinna eitthvað um haustið .
Þau áttu að búa til haustljóð sem mátti gjarnan vera um tré .
Þau áttu að athuga á leið í skólann hvort þau sæju tré , koma við það og fylgjast með því .
Svo kom að því að yrkja ljóð um haustið og gera mynd af tré .
Þau gerðu þetta öll og ég orti sömuleiðis ljóð um haustið .
Þegar kom að því að sýna verkin sagði ein stelpan við mig : " Við getum ekkert verið að hræsna neitt um það , Vilborg mín , að þitt ljóð er eiginlega verst .
" Í bókinni er ljóð um Guð .
Ertu trúuð ? " Það eru margir hneykslaðir á því að mér skuli þykja vænt um Guð .
Ég hef ekki fundið Guð , það var Guð sem fann mig .
Ég er alin upp í góðu kristilegu samfélagi , er bæði skírð og fermd .
Kristnifræði var fag sem var gert hátt undir höfði í Kennaraskólanum þar sem ég var nemandi og það var litið á það sem sjálfsagðan hlut að kenna kristnifræði í öllum skólum landsins .
Mér fannst alltaf gaman að kenna kristinfræði .
Biblían er mikið rit , ekki bara trúarrit , heldur saga , skáldskapur , ljóð og allt mögulegt annað .
Þar er óþrjótandi efni .
Ég fer stundum í kirkju og mér finnst mjög gaman að fara á kirkjutónleika .
Mín trú er þessi : Ekkert verður að engu .
Það er til eitthvað sem er okkur æðra og heldur heiminum saman .
" 