Við hjónin vorum svo heppin að fá að stoppa á Laugarvatni nokkrum sinnum í sumar .
En þar eru tvö Edduhótel , annars vegar í Menntaskólanum og hins vegar í Íþróttakennaraháskólanum sem áður var Húsmæðraskóli .
Það gerði upplifunina ennþá skemmtilegri að við fjölskyldan sameinuðumst þar og fögnuðum þjóðhátíðardeginum ásamt heimamönnum , með því að horfa á koddaslag , sigla á vatninu og fara í kvenfélagskaffi í grunnskólanum .
Flestum dettur nú eflaust í hug silungur þegar þeir sjá Laugarvatn , sem er alveg rétt , þá má nú kannski nefna taðreyktu Úteyjarbleikjuna sem er mjög góð .
Og verður ennþá betri þegar hún er borðuð á rúgbrauði sem er bakað í jarðhitanum í flæðarmálinu á Laugarvatni , en þetta upplifðum við nokkrum sinnum hjá Sigga Rabba sem bakar gamla uppskrift í gömlum potti frá ömmu sinni .
Og ekki versnar það með nýsoðnum eggjum sem soðin eru í 13 mínútur í jarðhitanum .
Það þarf ekki að leita langt eftir góðu hráefni á Laugarvatni , á Böðmóðsstöðum er Kjötvinnslan Afbragð , þar sem Jón Þormar sérhæfir sig í að vinna kjötvörur úr kindakjöti , kýrkjöti og hrossakjöti .
Við prófuðum t.d. tvíreykta kind , grafið kýrkjöt og reykt hrossabjúgu .
Þarna er dæmi um sniðugar afurðir í heimavinnslu .
Á Garðyrkjustöðinni Böðmóðsstöðum hjá Auðuni er hægt að fá frábæra lífrænt ræktaða tómata , agúrkur , kínakál , blómkál og fleira .
Veitingakostir eru nokkrir í nærumhverfi Laugarvatns , þar má nefna kaffihúsið Englakaffi í Reykholti sem vert er að skoða og náttúrlega veitingastaðinn Lindina sem er einmitt staðsett í gamla Húsmæðraskólanum og fær mann til að velta fyrir sér , af hverju ekki er lengur húsmæðraskóli á þessu svæði , þarna er um að ræða fallega og nauðsynlega hefð sem vert er að halda í .
Ég geri það hér með að tillögu minni að heimamenn ásamt menntamálaráðuneyti reyni að endurvekja húsmæðraskólann á ný .
Veitingastaðurinn Lindin þar sem Baldur Öxndal ræður ríkjum er einn af skemmtilegri veitingastöðum sem maður kemur á utan höfuðborgarsvæðisins .
Þar taka menn sig ekki alltof hátíðlega , elda frábæran mat og leyfa sér að hafa gaman af því .
Þangað er skylduheimsókn en munið bara að þið verðið að fá ykkur eftirrétt á eftir matnum því Baldur er einn færasti desertkokkur landsins .
Mér gafst einnig tækifæri að elda Hvítárlax veiddan af Víglundi nokkrum .
Þegar maður eldar villtan lax er maður alltaf minntur á yfirburði hans í bragði og áferð .
Fyrir áhugasama matgæðinga er hörkuberjaland í nágrenni Laugarvatns og fjöldinn allur af villtum jurtum .
Ekki finnst mér ástæða til að tíunda allar náttúruperlurnar á svæðinu .
Við notuðum tækifærið og fórum í frábæra sundlaug á Borg og skoðuðum einnig glæsilega sýningu í Ljósafossstöð sem heitir Náttúran í hönnun , þar sem skyggst er inn í hugarheim íslenskra hönnuða .
Við fjölskyldan höfum ákveðið að gera okkur dagsferð næsta sumar þegar verður búið að opna nýju gufuna á Laugarvatni sem við bíðum spennt eftir .
Ég vil glaður nota tækifærið að þakka öllum bæði heimamönnum og höfuðborgarbúum sem lögðu leið sína til okkar um miðjan júní og um sl. helgi á Eddurnar á Laugarvatni .
Það er við hæfi að enda á uppskrift að jarðhitaelduðum silungi .
Jarðhitaeldaður vatnasilungur með salvíu og blóðbergi 4 flök vatnasilungur 1 dúskur blóðberg , villt eða heimaræktað 10 blöð salvía , heimaræktuð 2 msk .
Maldon-salt 1 sítróna ½ dl ólífuolía þykkur álpappír Baðið silungsflökin upp úr olíunni og nuddið saltinu vel í holdið .
Setjið flak á roðhliðina á álpappírsræmu .
Raðið kryddjurtunum á fiskinn og setjið síðan annað flak ofan á með roðhliðina upp .
Lokið álpappírnum vandlega og rúllið vel inn í þannig að hvergi lofti um .
Endurtakið með hin tvö flökin .
Setjið álbögglana ofan í hveraholu , lokið holunni .
Gott er að setja farg á lokið , til dæmis steina .
Ef hitastigið er um 100 & ring ; C er gott að leyfa bögglunum að vera í holunni í 25 til 30 mínútur jafnvel 1 klukkutíma ef fiskurinn er þykkur .
Eftir að bögglarnir eru komnir upp úr verður að fara varlega með þá svo að flökin brotni ekki .
Vefjið álinu utan af , kreistið sítrónuna yfir og berið fram með salati og nýbökuðu brauði .
