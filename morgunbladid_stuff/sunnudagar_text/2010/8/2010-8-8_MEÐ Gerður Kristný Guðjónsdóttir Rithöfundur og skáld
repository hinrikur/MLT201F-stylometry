Það er löngu tímabært að Reykjavík verði vinabær Múmíndals og gott að Jón Gnarr borgarstjóri skuli nú ganga fram fyrir skjöldu og ljá máls á því .
Múmíndalurinn á nú þegar stóran hlut í hjarta margra borgarbúa svo það hlaut að koma að þessu .
Sjálf heillaðist ég af Múmíndal þegar ég var unglingur og sá fremur drungalegar finnskar klippimyndir í Ríkissjónvarpinu um atburði sem þar höfðu gerst .
Þeir sem eru hvað atkvæðamestir í Múmíndalnum eru sjálf múmínfjölskyldan , Múmínmamma , Múmínpabbi og Múmínsnáðinn , og vinkonur þeirra , Snorkstelpan og Mía litla .
Þau eru ekki ósvipuð okkur Reykvíkingum og því ekki að efa að einhverjum borgarbúa þyki þeir þekkja einhvern úr frændgarði sínum í þessum hópi , svo sem þunglynda fjölskylduföðurinn sem er alltaf með bók í smíðum .
Stundum verður bringsmalaskottan honum um megn og þá siglir hann út í vita til að fá að vera í friði .
Fleiri verur eru þarna á sveimi sem búa sömuleiðis yfir kunnuglegum eiginleikum ; Filifjonkan hefur áhyggjur af öllu , Pjakkur er hrekkjalómur sem leggur sig fram um að koma öllu í bál og brand , Bísamrottan þykist allra gáfuðust og Hemúllinn röltir um með stækkunarglerið sitt og hefur engan áhuga á því sem gerist fyrir utan hans þrönga heim .
Ég el þá von í brjósti að borgarstjóri ráði einmitt Hemúlinn til að fara yfir reikninga borgarinnar og athuga hvar heppilegast er að skera niður .
Hann virðist einmitt nógu einbeittur til að geta valdið því verkefni .
Aukin samskipti við Múmíndælinga gætu svo sannarlega komið Reykvíkingum og reyndar allri þjóðinni til góða því þeir eiga það sameiginlegt með okkur að hafa oft þurft að glíma við óblíð náttúruöfl .
Eldgos hafa leikið þá grátt , flóðbylgja kom eitt sinn öllu á flot og sökkti þá til að mynda leikhúsinu þeirra .
Margir óttuðust síðan heimsendi þegar spurnir bárust af því að halastjarna væri á leiðinni .
Þó hafa íbúar Múmíndals alltaf búið yfir nægum innri styrk til að sigrast á erfiðleikunum .
Satt best að segja vil ég ganga eilítið lengra en að Reykvíkingar taki aðeins upp vinabæjarsamband við Múmíndal .
Morrinn , sem kemur með veturinn , hefur nú fyrir margt löngu haft tvöfaldan ríkisborgararétt og virðist verja stærstum hluta ársins hér á landi .
Ég vil að Múmíndælingar og Reykvíkingar hafi allir tvöfaldan ríkisborgararétt og geti litið á bæði Múmíndal og Reykjavík sem heimili sitt .
Við erum hvort eð er svo lík að vart má á milli sjá .
Ekki væri ónýtt að Sumardagurinn fyrsti yrði alltaf haldinn hátíðlegur með því að Múmínmamma og borgarstjóri skiptust á skeljum úr sinni heimabyggð og síðan snæddum við öll saman sultu beint úr krúsinni , eins og Múmíndælingar gera gjarnan .
Í Múmíndalnum er það nefnilega oftast það litla sem gleður .
