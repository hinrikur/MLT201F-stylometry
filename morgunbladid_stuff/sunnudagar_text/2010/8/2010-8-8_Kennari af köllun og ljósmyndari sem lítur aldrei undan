Mary Ellen Mark hyggst standa fyrir námskeiði fyrir ljósmyndara hér á landi næsta sumar .
Námskeiðið verður haldið í Myndlistaskólanum í Reykjavík í ágústbyrjun .
" Bækistöðvarnar verða í Myndlistaskólanum en nemendurnir fara út að mynda á hverjum degi , " segir Mark en námskeiðið stendur yfir í tólf daga .
Hún útskýrir að þessi tími hafi verið valinn því að mikið sé um að vera , bæði verslunarmannahelgin og Gay pride og því nóg myndefni .
" Ég held að þetta verði frábært námskeið .
Þarna gefst gott tækifæri fyrir ljósmyndara hvaðanæva úr heiminum til að koma til þessa ótrúlega fallega lands , " segir hún og bætir við að þó landslagið sé fallegt sé svo miklu meira að mynda hér en það .
" Fólkið er líka magnað .
Ísland er einstakt á marga vegu og ég kann vel við menninguna hérna , " segir hún og er innt eftir nánari skýringum .
" Mér finnst Ísland hafa ákveðinn hreinleika yfir sér , sakleysi en þó ekki einfeldni .
Það er einhver tilfinning fyrir því að ákveðin gömul gildi séu í hávegum höfð , " segir hún og bætir við : " Kannski fyrir utan bankamennina ! " Hún segir að nemendurnir eigi eftir að fá tækifæri til að sjá Ísland á mjög mannlegan hátt .
" Flestir sem sækja námskeiðin mín hafa áhuga á að mynda fólk , " segir hún og ítrekar að þó hún taki á filmu megi nemendurnir að sjálfsögðu taka stafrænar myndir .
" Ég skipti mér ekki af því .
" Mark er einn allra þekktasti og virtasti heimildamyndaljósmyndari samtímans og hefur hreppt allar helstu viðurkenningar sem ljósmyndara á þessu sviði getur hlotnast .
Hún var um aldamótin valin mikilvægasti kvenljósmyndari samtímans af lesendum American Photo , stærsta bandaríska ljósmyndatímaritsins .
Hún hefur sent frá sér hátt í 20 bækur með eigin myndum og myndröðum og verk hennar hafa verið sýnd í sýningarsölum um allan heim .
Hún hefur starfað mikið fyrir mörg heimskunn tímarit á borð við Life , Rolling Stone , The New Yorker og Vanity Fair á merkilegum ferli sem spannar rúmlega 40 ár .
Námskeiðið er mikill fengur fyrir listalíf landsins en þetta er í fyrsta skipti sem Mark heldur námskeið af þessu tagi hérlendis en ljósmyndarinn Einar Falur Ingólfsson mun kenna með Mark .
Námskeiðið verður ekki aðeins fyrir ljósmyndara því eiginmaður Mark , heimildamyndaleikstjórinn Martin Bell , kennir þar einnig .
Bell hefur verið tilnefndur til Óskarsverðlauna en hann gerði jafnframt myndina Alexander , um líf Alexanders Pálssonar , nemanda í Öskjuhlíðarskóla .
Alls komast 20 manns að og þar af munu fjórir vinna að kvikmyndum með Bell .
Einar Falur býst við mikilli ásókn í námskeiðið og því hafa 4-5 pláss verið sérstaklega tekin frá fyrir Íslendinga .
Vafalaust verður mikil ásókn í þau en hópur Íslendinga hefur lagt löng ferðalög á sig til að sækja námskeið Mark á síðustu árum .
Hún á stóran aðdáendahóp hérlendis bæði meðal fagfólks og almennings , sem endurspeglast m.a. í hlutfallslega mörgum heimsóknum frá Íslandi á heimasíðu hennar .
Einar Falur segir hana hafa kennt víða en síðustu árin hafi hún einbeitt sér að námskeiðshaldi í Oaxaca í Mexíkó tvisvar á ári .
" Námskeiðin hennar hafa notið mikilla vinsælda .
Þau sækja jafnt áhugaljósmyndarar sem atvinnumenn , sem eiga það sameiginlegt að hafa áhuga á því að skrásetja mannlífið í myndum , " segir hann og ítrekar að Mark sé einn fremsti félagslegi heimildaljósmyndari samtímans .
Einar Falur segir hana vera færan kennara .
" Hún er góð í að beina fólki á rétta braut og finna hvar styrkleikar og veikleikar þess liggja .
" Sjálfur sótti hann áhrifaríkt námskeið hjá henni árið 1988 .
" Hún hefur verið mikilvægur mentor í mínu lífi sem ljósmyndari .
Ég fór síðar í framhaldsnám til Bandaríkjanna fyrir hennar tilstilli og hef unnið mikið með henni síðan .
" Einar Falur segir að Mark hafi gert það að köllun sinni að sýna heiminum hvernig hlutirnir eru í raun .
" Það er oft sagt um hana að hún sé manneskjan sem lítur aldrei undan og að hún fegri ekki hlutina .
Hún sýnir oft hliðar mannlífsins sem fólk í sumum tilvikum vill ekki vita af en eru engu að síður staðreynd .
Hún varpar ljósi á raunveruleg kjör fólks , sem lifir á jaðri samfélagsins , hvort sem það er í fátækrahverfum eða fólk sem glímir við einhvers konar fötlun .
" Þetta er þó ekki eina hlið hennar .
" Á sama tíma er hún virt og vinsæl sem portrettljósmyndari fræga fólksins .
Hún er jafnvíg í báðum heimum , " segir hann en nýjasta bókin hennar heitir Behind the Scenes og sýnir myndir , sem Mark hefur tekið á tökustöðum kvikmynda á síðustu fjórum áratugum .
" Það er enginn munur á persónunni Mary Ellen Mark og ljósmyndararnum Mary Ellen Mark því fyrir hana er ljósmyndun lífið .
Það er ekki til neitt hjá henni sem heitir frí .
Þetta er hennar líf og hún er frábær ljósmyndari og kennari af köllun .
" 