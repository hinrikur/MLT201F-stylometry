Hundasleðinn liðaðist áfram eftir ísnum , vindurinn gnauðaði og það heyrðust brestir í ísnum .
Kuldinn beit ógurlega og gerir á þessum stað á veturna .
Við vorum úti á hafísnum út af Scoresbysundi og Hjelmer Hammeken var á veiðum eins og hann er búinn að gera síðan hann var ungur drengur ; hann er ennþá ungur drengur í öllu fasi og hreyfingum þó að hann sé kominn yfir fimmtugt .
Hjelmer hefur verið veiðimaður allt sitt líf til að sjá fyrir fjölskyldu sinni .
Það þarf að veiða flesta daga sem það er hægt og safna í búið .
Það þarf að veiða í hundana – þeir þurfa sitt .
Við vorum á leið í land og stefndum á lítinn kofa við ströndina , höfðum verið í tjöldum .
Það var hvasst og kuldinn beit ógurlega ; við vorum í hnipri á sleðunum til að halda hitanum sem mestum .
Hjelmer sló fótunum saman til að fá hita í fæturna , hann sneri sér af og til við og sagði : " Þú verður að passa andlitið , annars kelur þig í framan .
" Ég varð stundum að taka af mér vettlingana og leggja lófana á kinnarnar þar sem frostið hlóðst upp í ísfilmu , ég tók ekki eftir því .
Hjelmer gerði það líka af og til hjá sér .
Hjelmer er einn af veiðimönnum Grænlands sem lifa eingöngu á veiðum , þeim fer ört fækkandi .
Það hefur sorfið að þeim frá mörgum hliðum , hlýnun er ein hlið og reglugerðir önnur .
Eftir að hafa farið ótal ferðir um Grænland með veiðimönnum að mynda líf þeirra og aðstæður eru aðeins nokkrir veiðimenn sem standa jafn hátt upp úr og Hjelmer að öðrum ólöstuðum .
Hjelmer er náttúrubarn sem hefur ferðast einn og með öðrum veiðifélögum um óbyggðir Grænlands , kannað nýjar slóðir og verið mánuðum saman einn í kofa eða tjaldi við veiðar .
Það er hans líf og það sem hann þráir .
Hjelmer er mikill fjölskyldumaður , hann og konan hans Condine eiga þrjú börn og þrjú barnabörn , hann talar oft um þau við mig það og sést í augunum á honum hvað hann er stoltur af þeim .
Það sést líka í augunum á honum hversu athugull hann er þegar við erum á veiðum og hættur steðja að úti á hafísnum .
Það geta myndast sprungur úti um allt sem við þurfum að komast yfir .
Það getur þurft að þræða framhjá þeim í langan tíma eða fara yfir þær með ólgandi hafið ískalt á milli .
Það má ekkert út af bera þá er allt búið , ef maður fellur í sjóinn , frostið bítur mann strax .
Það verður að slá upp tjaldi og hita það með prímus til að ná í sig hita og þurrka fötin .
Ég veit að Hjelmer hefur lent í mörgum ævintýrum á ísbjarnaveiðum og í baráttu við veðuröflin , það hafa vinir hans sagt mér .
Það eru fáir menn á jörðinni sem hafa lent í aðstæðum sem hann hefur lent í og við jafn erfið skilyrði .
Það þarf að toga upp úr honum sögurnar .
Ég tók fljótlega eftir því hvað hann er athugull , hann segir ekki mikið en hann talar hljótt með augunum .
Ég áttaði mig líka fljótt á því að með Hjelmer er maður öruggur í ferðum , hann veit hvað hann er að gera .
Maður lærir það líka úti á ísbreiðunni hvernig stórmenni hugsa , þau hreykja sér ekki af því sem þau hafa gert , þau þurfa þess ekki .
Hjelmer er þannig maður , hann hreykir sér aldrei .
Samt er hann einn mesti ísbjarnaveiðimaður í heimi .
Þegar maður er á ferð á hundasleða situr maður aðallega og skelfur úr kulda á löngum ferðum .
Kuldinn bítur allt en eftir nokkra daga á ísnum fer manni að hlýna .
Það er eins og kuldinn venjist .
Það getur verið erfitt samt að vera fjarri öllu sínu fólki út á ísnum og vita ekkert hvað er að gerast í heiminum .
Þá er oft slegið á létta strengi til að létta ferðina og andrúmsloftið .
Það hefur reynst mér best í ferðum mínum hvað glaðlyndi og léttleiki inúítana er yfirleitt mikill .
Stundum er biðin löng , staðið í sömu sporum tímunum saman við holu og beðið eftir því að selur kíki upp úr henni eða syndi upp að ísröndinni .
Veiðimennska er að mestu leyti bið og leit að bráð á þessum slóðum .
Á stóru myndinni vorum við búnir að bíða í marga klukkutíma , ég myndaði allt og ekkert til að hafa eitthvað að gera og dreifa huganum frá kuldanum .
Þegar allt í einu selur birtist í sjónum rétt hjá okkur lagðist Hjelmer á ísröndina og gerði sig kláran að skjóta .
Ég gerði það líka og myndaði allt sem fram fór .
Það var ekki fyrr en ég kom heim og framkallaði filmurnar að ég áttaði mig á því að myndavélin hafði frosið og tók alltaf ofan í myndirnar tvisvar , þannig að úr varð samloka úr tveimur myndum .
Ég velti fyrir mér af hverju þeir hafa meira kuldaþol en við , getur það legið í matnum sem þeir borða , þá aðallega spikinu af selnum ? Við víkingarnir úr norðrinu erum nú ekki tilbúnir að vera einhverjir aular og við Hjelmer fórum í keppni um hvor gæti verið berhentur lengur í frostinu , ég skoraði hann á hólm .
Hjelmer hló góðlátlega og spurði ert þú tilbúinn ? Já , svaraði ég og tók af mér vettlingana .
Við vorum komnir upp að ströndinni og vorum að gefa hundunum fyrir utan lítinn veiðikofa þannig að við gátum hlýjað okkur strax að keppni lokinni .
Ég held að það hafi farið að ískra í mér eftir um tíu mínútur berhentur og ég varð að gefast upp .
Hendurnar voru eins og á hundrað og fimmtíu ára gömlum manni en Hjelmer var enn þá berhentur að gefa hundunum í um hálftíma í viðbót og nennti ekki að vera lengur berhentur .
Hjelmer kom hlæjandi til mín og spurði : Ertu hættur ? og hló enn meira .
Ég varð að játa mig sigraðan þó að ég þoli ekki að tapa .
Og ég sem kem frá þeirri einu þjóð í heiminum sem grobbar sig af menntun og gáfum allan sólarhringinn , sennilega upp úr svefni líka .
Maður fær það yfirleitt í hausinn aftur .
Fyrir um tveimur vikum voru þýskir kajakræðarar á ferð í Scoresbysunds-firðinum þegar óveður skall á þeim af miklum þunga .
Veður á þessum slóðum geta skollið á af þvílíkri heift , leiftursnöggt svo að við ekkert verður ráðið .
Þessir þýsku ferðamenn eiga líf sitt Hjelmer , bróður hans og þriðja veiðifélaganum að þakka og athugulum augum hans og skynjun á náttúrunni .
Hjelmer er alltaf að fylgjast með og horfa þangað sem enginn horfir .
Það hefur orðið þeim til lífs .
Á pínulítilli opinni bátskænu sigldi hann æðrulaus út í öldurnar og bjargaði konu í sjónum sem var orðin rænulaus og við það að drukkna , manni á ísjaka og svo koll af kolli tíndi hann upp fólkið og kom því í skjól .
Svona gera bara stórmenni með hjartað á réttum stað .
En nú blása aðrir vindar , það gætu verið aðrir tímar framundan hjá veiðimönnum smærri byggða á Grænlandi .
Það hafa heyrst hugmyndir um að það eigi að loka þorpinu þeirra í Scoresbysundi og flytja alla íbúa til annarra staða .
Það er ekki bara íshellan sem bráðnar hratt , það er líka til fólk sem bræðir undirstöður lífsins og gleðinnar sem þar á að ríkja .
