Hér er lýsing á náttborðsbunkanum .
Nú þegar ég lít yfir þennan lista sé ég að ég virðist bara lesa um hörmungar og skelfileg örlög minnihlutahópa .
Það er samt ekki raunin , en hefur einhvern veginn æxlast þannig .
The Selected Works of T.S .
Spivet / Reif Larsen Annika vinkona mín frá Seattle færði mér þessa bók í vor þegar hún var hér á ferð .
Hún er eitt það allra skemmtilegasta sem ég hef komist í lengi .
Bókin fjallar um tólf ára kortaséní sem býr í sveit í Montana og ævintýralegt lestarferðalag hans til höfuðborgarinnar .
Á spássíunum eru uppdrættir hans af öllu mögulegu og ýmiss konar pælingar .
http://www.tsspivet.com / fyrir þá sem eru forvitnir eða eru með mér í aðdáendaklúbbnum .
Þetta er fyrsta bók höfundarins , hann er tuttugu og níu ára – og ég vona innilega að hann sé ekki haldinn ritstíflu eftir velgengnina .
L ' Italia del Novecento – saga Ítalíu á 20. öld / Indro Montanelli Þessi er búin að vera lengi á náttborðinu .
Það skiptir engu máli hvar maður opnar hana , saga Ítalíu á 20. öld er svo viðburðarík að hver einasti kafli er skemmtilegur .
Heldur ítölskunni við og svo er Montanelli líka goðsögn – skrifaði í blöðin fram á tíræðisaldur .
Hálf gul sól / Chimamanda Ngozi Adichie Þetta er söguleg skáldsaga þar sem borgarastyrjöldin í Nígeríu þegar Bíafraríki var stofnað og leið undir lok með tilheyrandi hungursneyð og hörmungum er rakin .
Leiðir til þess að maður gleðst yfir því smáa – sápustykkjum og seríósi .
Fantagóð bók – ég hef lagt mig eftir því undanfarið að ná í góðar bækur eftir afríska höfunda eftir að hafa lesið Kölska á krossinum .
Er eins og að fara í ferðalag á framandi slóðir og það er miklu ódýrara en alvöru farmiðar í þessari dýrtíð núna ...
101 dagur í Bagdad / Åsne Seierstad Tók þessa á Bókasafni Hafnarfjarðar um daginn eftir að hafa lesið Bóksalann í Kabúl eftir sama höfund .
Åsne er norskur stríðsfréttamaður , litlu eldri en ég og mér líkar einfaldlega hvernig hún setur hlutina fram , textinn er skýr og skorinorður og ber þess merki að hún er jafnréttissinnaður Skandinavi .
Henni tókst að komast til Íraks áður en Bandaríkjamenn gerðu innrás vorið 2003 .
Er ekki komin nógu langt til þess að geta lýst söguþræðinum í smáatriðum , en hún lofar góðu .
Gud kommer kun til Afghanistan for at græde / Siba Shakib Þetta er strætóbókin þessa dagana og ég græt það helst að ferðalagið sé ekki lengra .
Þegar ég var að taka 101 dag í Bagdad á Bókasafninu kom bókavörður hlaupandi á eftir mér með þessa í hendinni og sagðist þess fullviss að ég vildi líka lesa hana .
Hún hafði rétt fyrir sér .
Höfundurinn Siba Shakib er alin upp í Íran en býr nú á Vesturlöndum .
Hún hefur hins vegar eytt drjúgum tíma í Afganistan og segir í þessari bók sögu Shirin-Gol , afganskrar konu sem lifað hefur lífinu á flótta .
Hún var neydd til að giftast manni sem vann hana í spilum , pínd , kvalin og niðurlægð á óteljandi hátt , en heldur samt í alveg magnaðan styrk og lífsvilja .
Pigs in Heaven / Barbara Kingsolver Kingsolver er búin að raða inn verðlaunum undanfarið , en þessa bók skildi gestur eftir á borðinu hjá okkur .
Hún fjallar um Cherokee-indíána í Bandaríkjunum og vanda þeirra við að halda í menningararfinn , þótt búningurinn sé spennandi skáldsaga , væmin á köflum og ósköp falleg .
Fannst líka skemmtilegt að hún gerðist að hluta á þeim slóðum sem ég hef ferðast um , gerði mér auðveldara að sjá þetta allt fyrir mér .
Hún sýnir líka hversu flókin þessi tilvera getur verið , að tilheyra tveimur menningarheimum – og gerir sitt til að draga upp aðra mynd af indíánum en að þeir séu allir með tölu drykkjusvolar og hálfgerðir aumingjar .
