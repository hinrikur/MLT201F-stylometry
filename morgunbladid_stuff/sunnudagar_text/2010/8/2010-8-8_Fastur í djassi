Pétur Grétarsson byrjaði sitt tónlistarnám með því að læra á harmonikku en féll svo fyrir trommum og slagverki , byrjaði að spila blúsað þungarokk að hætti Deep Purple .
Rokkið leiddi hann síðan út í djassinn og þar hefur hann setið fastur upp frá því .
" Ég fékk þessa dellu mjög snemma , var sextán eða sautján ára , og nálgaðist hana í gegnum hljóðfæri eins og svo margir aðrir .
Ég var að fylgjast með í músíkinni , lesa aftan á plötuumslög og svoleiðis , og þá höfðu þessir gaurar í uppáhalds hljómsveitunum verið að koma fram á plötum með gaurum eins og Billy Cobham og fleiri trommuundrum og í framhaldinu fékk ég Miles Davis-vírusinn .
" Merkilegur tími Pétur segir að þetta hafi verið merkilegur tími , enda mikið um að menn væru að blanda saman ólíkum stílum á sjöunda áratugnum þegar hann leiddist út í djassinn .
" Svo fór ég að fylgjast með gaurunum hérna heima , Gvendi Steingríms og hans félögum og kynntist fljótt Vernharði Linnet og fleiri sem voru á kafi í djassinum og Jazzvakningu og svo allt í einu vorum við bara farnir að flytja inn tónlistarmenn – ég á Lödunni hans pabba að fara suður til Keflavíkur að sækja Dexter Gordon , " segir hann og hlær að minningunni .
" Þetta var ferlega skemmtilegur tími og gaman að grúska í tónlistinni , að bíða eftir plötum og liggja yfir þeim til að stúdera .
Það eru breyttir tímar í dag , nú er öll tónlist aðgengileg , en ég veit ekki hvort er betra .
Ég öfunda krakkana ekkert af því hvað þau þurfa að vinsa úr miklu magni af tónlist , en magnið hefur líka gert það að verkum að þetta er allt í einum allsherjar graut – veggirnir eru að hrynja og það er í senn óumflýjanlegt og gott .
Ég finn það sjálfur sem hlustandi að ég er ekki eins opin kvika og var , ég er aðeins forstokkaðri , " segir hann og kímir .
" Það er rosalega gaman þegar maður uppgötvar eitthvað nýtt , eitthvað sem talar til manns , en það er erfitt þegar framboðið er svona mikið .
" Tónleikar Jazzvakningar í apríl 1978 , þegar þeir Niels-Henning Ørsted Pedersen , Philip Catherine og Billy Hart léku í Háskólabíói , höfðu mikil áhrif á íslenska tónlistarmenn og því hefur verið haldið fram að í kjölfar þeirra hafi orðið til heil kynslóð íslenskra djasstónlistarmanna sem fagnaði frelsinu sem djassinn bauð upp á .
Nú virðist önnur kynslóð komin til sögunnar , en nú er djassinn ekki endilega í aðalhlutverki , heldur einn af litunum á spjaldinu og menn blanda saman ólíkum tónlistarstefnum sem aldrei fyrr .
Pétur segir að það sé ekki einhlít skýring á því hvers vegna þetta gerist nú , en hann er þó á því að tónlistarskóli FÍH hafi mikið að segja hvað þetta varðar .
" Skólinn heldur ekki djassi að fólki í sjálfu sér , það vill bara svo til að sú músík hentar mjög vel – hún er mjög fjölbreytt og maður lærir svo margt sem menn geta notfært sér .
Hljómagangur er bara hljómagangur hvort sem bítið er ding diggaring , diggaring , diggaring eða eitthvert " frumskógabít " .
Ég held að sem betur fer komi fólk inn í skólann og læri það að það verður sjálft að uppgötva sína tónlistarlegu hugmyndafræði og geri það síðan hiklaust .
Minna pláss fyrir róttækar tónlistarstefnur Það er minna pláss fyrir róttækar tónlistarstefnur nú en áður , ekki síst vegna þess að þær lifa svo stutt .
Maður lítur til baka og í rytmískri tónlist getum við talið upp einhverjar tuttugu mismunandi tónlistartegundir eða afbrigði , en þegar við förum lengra aftur þá vorum við með swing-tímabilið eða bíbop-tímabilið eða avant garde og þau entust nokkur ár .
Núna erum við að tala um nokkra mánuði í besta falli .
Ég vitna oft í bók sem ég las eftir Eric Idle , Monty Python-mann , sem gerist í framtíðinni .
Í henni er aðal-söguhetjan vélmenni sem er sérfræðingur í síðustu fimmtán mínútum .
Þangað stefnum við .
Þó þetta sé skemmtilegt held ég reyndar að það geti líka virkað neikvætt ; að fólk telji sér trú um að það sé að hlusta voða mikið á músík en svo er það kannski með takmarkaðan playlista í iPodnum og þá er það í raun með tappa í eyrunum og heyrir ekki músíkina út um gluggann hjá hinum .
Ég finn það líka að krakkarnir skoða tónlistina öðruvísi en við gerðum hér áður fyrr og mér finnst það merkilegt hvað hún er sjónræn fyrir þeim .
Fyrir fimmtán árum kenndi ég kúrs í FÍH-skólanum sem kallaðist " hlustun " þar sem pælingin var að spila óvenjulegt stöff fyrir krakkana .
Það voru alltaf mjög vel sóttir kúrsar og kom oft fyrir að ég gat spilað eitthvað fyrir krakkana sem kveikti á þeim .
Til dæmis eins og að spila Vorblótið fyrir dauðarokkara í leðurbuxum og hann sagði : Vá , ég hélt að ég væri rokkari ! Svo byrjaði ég að kenna sama áfanga fimmtán árum síðar og það kom eiginlega enginn .
Þeir sem komu sáu svo tónlistina öðruvísi en nemendur mínir fyrir fimmtán árum .
Eitt af því sem ég geri , og gerði með krökkunum áður , er að hlusta á óvenjulega tónlist og spekúlera í henni , reyna að lýsa henni og fæ þá undantekningarlaust sjónræna lýsingu , lýsingu á því hvað viðkomandi sér fyrir sér .
Þegar mín kynslóð var í tónlistarnámi vorum við alltaf að afbyggja lögin , velta því fyrir okkur hvaða takttegund maður heyrði og hver hljómagangurinn væri og hvernig menn væru að nota hljóðfærin , en í dag er það alltaf hvað maður sér fyrir sér þegar maður heyrir lagið , allt mjög myndrænt .
" Hvíld að spila heima Eins og getið er í upphafi er Pétur ekki bara tónlistarmaður , hann hefur í mörgu að snúast og sífellt hlaðast á hann verkefni í tónsmíðum , tónleikahaldi , félagsstörfum , kennslu – hvað varð um trommuleikarann ? " Trommuleikarinn , réttara sagt hljóðfæraleikarinn , er enn að og í þessu stússi öllu fæ ég mikið út úr því að vera með hljóðfærin í kringum mig – það er ekkert óþol , ég er búinn að spila svo mikið í gegnum árin .
Þegar maður er alltaf að spila eitthvað sem aðrir ákveða brennur maður dálítið út í því og ég hef aðeins fundið fyrir því .
Það er því hvíld að spila hér heima , á trommur , marimbu eða píanóið , að spekúlera í músík .
Tölvan er líka að verða eins og hvert annað hljóðfæri .
Ég byrjaði að nota tölvu 1997 þegar ég vann tónlist fyrir leikrit og tók upp á tölvuna , þó aðstaðan hafi verið frumstæð og með tímanum hefur tölvan orðið mér mikilvægari .
Eitt af því sem ég geri mér til skemmtunar er til dæmis að ég spila eitthvað , til dæmis á marimbuna , og reyni svo að gera eitthvað heillegt úr því í tölvunni sem er allt önnur nálgun en að semja lag og útsetja og spila það inn .
Ég er af þeirri kynslóð sem lítur oft á tölvuna sem segulband , en hjá ungum tónlistarmönnum sem ég vinn með , til dæmis Ödda Mugison , er tölvan nýtt hljóðfæri og ég er að læra það og farinn að fíla það núna .
Það fellur líka vel að því sem maður er alltaf að reyna að gera sem hljóðfæraleikari – að komast yfir sjálfan sig sem hljóðfæraleikara og geta byrjað að músísera .
Jazzhátíð í Reykjavík fagnaði tuttugu ára afmæli sínu á síðasta ári og framundan er næsta hátíð ; hefst næstkomandi föstudag með beinni djassútsendingu úr Útvarpshúsinu og stendur síðan til mánaðamóta .
Pétur hefur stýrt hátíðinni undanfarin fjögur ár með góðum árangri sem sést meðal annars af því að aðsókn að henni hefur aldrei verið meiri .
Þegar ég rifja það upp með honum að um tíma hafi svo virst sem Jazzhátíðin myndi líða undir lok vegna minni áhuga á djass almennt tekur hann í sama streng , segir að það hafi margir verið þeirrar skoðunar að djassáhugi Íslendinga væri nánast að hverfa en annað hafi komið á daginn og sannist nú á Jazzhátíð Reykjavíkur 2010 .
