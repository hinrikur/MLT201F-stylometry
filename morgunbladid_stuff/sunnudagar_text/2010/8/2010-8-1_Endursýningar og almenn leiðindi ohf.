Þar sem undirritaður er ekki áskrifandi að stöðvum 365 eða Skjá einum , er þessum pistli beint að RÚV , þó mér skiljist að ástandið sé lítið skárra á öðrum sjónvarpsrásum landsmanna .
Sanngjarnt er að taka fram í upphafi að fjármagnsskorturinn á einhvern þátt í þeim vesaldómi sem einkennt hefur kvikmynda- og annað efnisval RÚV undanfarin ár og var það þó ekki beysið fyrir kreppu .
Að undanförnu hefur það flokkast undir kraftaverk ef RÚV hefur boðið nauðbeygðum sem kampakátum áskrifendum sínum upp á annað en linnulausar endursýningar og eru bíómyndir ekki undanskildar .
Til heiðarlegra undantekninga teljast margar af hinum fersku " sunnudagsmyndum " RÚV , þær eru sóttar að miklu leyti til meginlandsins og af nógu að taka úr þeirri áttinni þar sem aðrar myndir en engilsaxneskar eru harla sjaldgæfar í bíóunum .
Að mynd sé undantekningarlaust góð ef hún kemur úr austri er hins vegar mesti misskilningur sem ákveðnir aðilar vilja halda á lofti , þeir um það .
RÚV hefur hinsvegar borið gæfu til að skilja hismið frá kjarnanum í lofsamlegum mæli hvað þetta varðar .
Það er bersýnilega enginn barnaleikur að halda úti slarkfærri dagskrá í núverandi árferði , þegar við bætist að engu er líkara en stjórnendur geri sér litla rellu þó endursýningum sé dembt yfir neytendur , en þar sem afnotagjaldið er hirt með hinum langa armi laganna ofan í mjóslegin veski landsmanna , dökknar útlitið til muna .
Það hlýtur að vera möguleiki á að setja saman dagskrá á RÚV af meiri metnaði en raun ber vitni , þó ekki væri nema um helgar .
Svo dæmi sé tekið má nefna að dönsku sprelligosarnir eru einnota samsetningur , svo er um flest sjónvarpsefni .
Ég er ekki að gagnrýna það að margur hafi yndi af þessari afþreyingu , það hefur hver sinn smekk .
Og það veit Herrra minn trúr og góður að obbi kvikmynda er ekki beysnari en svo að það er í lagi að sjá þær einu sinni á lífsleiðinni en aldrei meir .
Endursýningar eru samt sem áður algengt efni í öllum heimshornum , en má ekki leita víðar en í þessu daglega meðalmoði sem yfirgnæfir alla jafna framboðið ? Þá er ég kominn að kjarna málsins .
Því er ekki leitað fanga í kvikmyndavali til gullaldaráranna sem ríktu frá því á sjöunda áratug síðustu aldar , allt fram á þann níunda ? Þetta var sannkallaður gósentími vestan hafs sem austan sem ég tel að sé mikið að þakka öllum þeim frábæru handritshöfundum sem gátu vandalítið sett saman efnisþráð sem hélt frá upphafi til enda .
Handritshöfundarnir og leikstjórarnir voru sögumenn af stærðargráðu sem virðist í bráðri útrýmingarhættu á 21. öldinni .
Ég er þess fullviss að brúnin myndi lyftast á mörgum RÚV-neytandanum ef hann fengi , þó ekki væri nema einn gullmola um helgi frá ofanverðri síðustu öld .
Ég ætla ekki að fara út í nánari upptalningar , en það er vansalaust að forvitnast , hvað með allar perlurnar frá því á fyrri hluta aldarinnar ? Sá spyr sem ekki veit .
Það væri ánægjulegt að fá svör við þessum spurningum , það má vel vera að þær séu dýrari í innkaupum en okkur leikmenn grunar , eða tiltækar aðrar skýringar sem fróðlegt væri að vera upplýstur um .
saebjorn@heimsnet.is 