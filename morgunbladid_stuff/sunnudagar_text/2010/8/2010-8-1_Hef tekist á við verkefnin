" Ég er ekki að hætta núna vegna þess að þetta er strögl eða slítandi vinna , heldur vegna þess að nú er þessu tímabili í lífi mínu lokið , " segir Helga Hjörvar sem hætti í vikunni sem forstjóri Norðurbryggju .
Helga stýrði áður Leiklistarskóla Íslands en hefur í 18 ár starfað við norrænar menningarstofnanir .
Nú fyrir helgina lét Helga Hjörvar af störfum sem forstjóri menningarhússins Bryggjunnar , eða Norðurbryggju , í Kaupmannahöfn eftir rúmlega fimm ára starf .
Árið 2005 tók hún að sér að stýra þessu menningarhúsi Íslands , Færeyja og Grænlands í nýuppgerðu og glæsilegu pakkhúsi frá 18. öld í Kristjánshöfn , gegnt Nýhöfninni .
Helga hefur nú kvatt samstarfsfólk sitt og er á leiðinni heim , akandi þessa dagana á milli vina í Danmörku ; eftir helgi ekur hún síðan um borð í Norrænu og siglir til Seyðisfjarðar .
Á síðustu átján árum hefur Helga starfað fyrir norrænar menningastofnanir í Kaupmannahöfn og í Þórshöfn í Færeyjum , en áður stýrði hún Leiklistarskóla Íslands .
" Þetta er orðinn góður tími erlendis , ég fór árið 1992 frá Íslandi , " sagði Helga fyrr í mánuðinum þar sem við sátum á skrifstofu hennar á Norðurbryggju , í brakandi danskri blíðu .
" Fyrst var ég í sex ár hér í Kaupamannahöfn , hjá Norrænu leiklistarnefndinni .
Þaðan fór ég til Færeyja og var forstjóri Norræna hússins þar í sex ár .
Hér hef ég verið rétt rúm fimm ár .
Ég varð 67 ára annan júlí og var búin að lofa sjálfri mér því fyrir þó nokku að hætta í föstu starfi á þeim tímamótum .
Ég er búin að vera útivinnandi síðan ég var sextán ára , " segir hún og brosir .
Menningarhús þarf að ná til fólks Menningarstofnunin Bryggjan hefur á liðnum árum verið að öðlast sess í dönsku menningarlífi , sem vettvangur skapandi listar eyþjóðanna þriggja í Atlantshafinu , en stofnunin tók til starfa árið 2003 .
Settar eru upp myndlistar- og sögusýningar í húsinu , auk þess sem reglulega er boðið upp á tónleika .
Þá eru sendiráð Íslands og sendistofur Færeyja og Grænlands í húsinu , og ráðstefnuaðstaða .
Veitingastaðinn NOMA er einnig þar að finna en hann státar af tveimur Michelin-stjörnum og var á dögunum valinn hvorki meira né minna en besti veitingastaður á jarðarkringlunni .
Við Helga erum að ræða um norrænar menningarstofnanir og hún segir að þessar þrjár sem hún hefur stýrt séu afar mismunandi en sú sem hún kveður nú , Norðurbryggja , hafi hvað skýrastan megintilgang .
" Okkur er ætlað að kynna list landanna þriggja , á jafnréttisgrundvelli , " segir hún .
" Því þurfum við sem hér störfum að setja okkur vel inn í aðstæður í löndunum , vita hvar styrkleikinn liggur í menningarlífinu , en það þarf líka að setja sig vel inn í aðstæðurnar í fjórða landinu , hér í Danmörku þar sem stofnunin er .
Það er nefnilega ekki til neins að hafa svona menningarhús ef það nær ekki til fólks .
Þegar ég var ráðin hingað árið 2005 hafði öll áherslan verið á að innrétta húsið og koma starfseminni af stað .
Ég þurfti að byrja á því að móta stefnu og ákveða hvað yrði kjölfestan í starfinu .
Ákveðið var að einbeita sér að starfsemi í húsinu sjálfu og á bryggjunni fyrir utan , og reyna að vinna með þau langtímasjónarmið í huga að húsið yrði hluti af þeirri menningu sem Kaupmannahafnarbúum og nágrönnum okkar hér stendur til boða .
Það hefur verið mikil vinna við að koma okkur á kortið en það verður að segjast eins og er , að það hefur tekist ansi vel .
Hér er valinn maður í hverju rúmi og það skiptir gríðarlegu máli .
Varðandi myndlistarsýningar hefur það verið meðvituð stefna að reyna að ná eyrum gagnrýnenda dönsku dagblaðanna .
Ekkert jafnast á við þá , við að ná til fólks .
Þrátt fyrir alla þessa nýju miðla , þá er blaðaumfjöllunin enn svo mikilvæg .
Framboðið er svo mikið að það skiptir miklu máli ef virtur gagnrýnandi lætur álit sitt í ljós .
Þá hefur líka hjálpað okkur að vera með fjölbreytilegar sýningar sem koma fólki oftar en ekki á óvart .
" Helga segir að Bryggjan eigi sér tryggan hóp stuðningsmanna , fólk sem sækir stofnunina reglulega , og það fólk þekkir löndin þrjú gjarnan af eigin raun , ekki síst Grænland og Færeyjar .
Þetta fólk hefur yfirleitt fortíðartengsl við löndin og vill gjarnan sjá sýningar á einhverju sem það þekkir .
Þurfa starfsmenn ekki að taka tillit til þeirra óska , um leið og þeir reyna að víkka heim gesta út með innsýn í nýja listsköpun í löndunum ? " Jú , vissulega , " segir Helga .
" Það er meiri áhugi í löndunum á að sýna hér framsækna list , það nýjasta sem er að gerast ; list sem sýnir að þetta séu framsækin samfélög .
En vandinn við það er að slík list sker sig ekki alltaf svo mikið frá listinni hér í Danmörku , þannig að það getur verið örðugra að fá gesti á slíkar sýningar .
Það er þó auðvitað grundvallaratriði í rekstrinum að sýna hvort tveggja .
" Á síðustu misserum hafa m.a. verið settar upp á Bryggjunni sýningar á verkum íslensku listamannanna Helga Þorgils Friðjónssonar , Eggerts Péturssonar , Karls Einarssonar Dunganons og þá var fyrr í mánuðinum opnuð sýningin Úrvalið - Íslensk ljósmyndun 1866-2009 .
Um þessar mundir stendur einnig yfir á Bryggjunni yfirlitssýning á verkum færeysku grafíklistakonunnar Elinborgar Lützen .
" Auk sýninganna í húsinu bjóðum við upp á tónleika og þá einkum fyrir yngra fólk , " segir Helga .
" Hér hafa margar helstu hljómsveitir Íslands , Færeyja og Grænlands leikið og við erum orðin allþekkt fyrir það .
Þetta eru oftast einir tónleikar í mánuði .
Fólk frá þessum löndum er oft stór hluti gesta og svo vinir þeirra og kunningjar , en við merkjum nú meiri áhuga frá dönskum miðlum og áheyrendum .
" Talsvert mál að reka stofnun í nýju landi Þegar Helga er spurð að því hvort starf hennar sem forstjóra á þessum fyrstu árum Bryggjunnar hafi gengið eins og hún vonaðist til , þá brosir hún og segist í raun aldrei hafa vitað alveg í hverju hvert starf væri fólgið .
" Ég hef bara tekist á við verkefnin .
Ég vissi hver markmiðin væru og ég vissi hvað ég vildi gera , en ég vissi svo sem ekki alltaf fyrirfram hvernig ætti að fara að því ...
Vitaskuld er talsvert mál að setja sig inn í það að reka stofnun í nýju landi og í mismunandi kerfi .
Nú hef ég unnið tvisvar hjá Norrænu ráðherranefndinni og svo hér , þar sem fulltrúar forsætisráðuneyta landanna fjögurra sitja í stjórn .
Það hefur á vissan hátt orðið auðveldara eftir því sem ég hef reynt það oftar , að " lesa " stofnanirnar þegar ég kem til starfa ; að sjá hvernig stofnunin er í stakk búin , hvernig starfsmennirnir eru , hversu mikinn áhuga þeir hafa á að vera hluti af lifandi starfi .
" - Hefur mikil orka og tími farið í að útvega rekstrarfé í þessum stofnunum ? " Þegar ég vann hjá Norrænu leiklistarnefndinni var hlutverkið fyrst og fremst að úthluta peningum og standa fyrir námskeiðum .
Í Færeyjum þurfti ég einkum að standa að fjáröflun vegna þess að ég stofnaði til alþjóðlegrar listahátíðar .
Það var stærra skref en hafði verið tekið þar áður ; það var þetta íslenska snitti að reyna að fá það allra besta í listinni frekar en að fá kannski þá sem hefðu tíma eða gætu komið í sumarfríinu sínu .
Listastefnan var alþjóðleg og Norræna húsið er norræn stofnun , þannig að það þurfti að útvega færeyska peninga .
En það var gert af metnaði , til dæmis tókst að fá Írsku óperuna með La Bohemé til Færeyja því Færeyjabanki keypti heila sýningu og gerði uppfærsluna þar með mögulega .
Það var mjög ánægjulegt .
" Helga segir að í Færeyjum hafi eitt helsta verkefnið verið að fylla Norðurlandahúsið af fólki , það er stórt hús miðað við fjölda íbúanna .
Hún segir Færeyinga vera opna fyrir listum , þeir hafi til að mynda sótt vel Listahátíðina , sem kölluð var Listastevna Føroya .
" Það sem háir færeysku listalífi er skortur á fé .
Það tekur tíma fyrir yfirvöld að móta menningarstefnu og fjárlagastefnu sem tekur mið af stökkinu frá áhugamennsku yfir í atvinnumennsku í listum .
Ég álít að það sé að hluta til skýring á styrk færeysku málaranna að þeir eru einyrkjar .
En það er stórkostlegt að koma inn á venjuleg heimili í Færeyjum og sjá að þar eru verk eftir meistara á borð við Mikines og Ingálv av Reyni á veggjunum og einnig marga núlifandi málara .
Fólk fer ennþá á myndlistarsýningar og kaupir verk .
En tónlist , leiklist og kvikmyndir eiga erfiðara uppdráttar , ekki vegna þess að fólk hafi ekki áhuga , heldur vegna þess að þetta eru fjárfrekar listir .
" Það hefur hjálpað mér að vera leikari Helga stýrði áður leikaranámi hér á landi .
Það hefur tekið miklum breytingum , er nú á háskólastigi innan Listaháskólans og Helga er ánægð með þá þróun .
" Þegar ég hafði verið skólastjóri Leiklistarskólans í ein sex ár , þá komst ég að því að Myndlista- og handíðaskólinn og Tónlistarskólinn í Reykjavík voru farnir að ræða við menntamálaráðuneytið um stofnun listaháskóla .
Ég varð óð og uppvæg og mér tókst að komast inn í þá umræðu fyrir hönd leiklistarinnar , sem var mjög mikilvægt .
Leiklistin hafði lengi verið á háskólastigi í Svíþjóð og Finnlandi og námskrár þeirra skóla voru undirstaða okkar náms .
En þetta olli miklum ótta hjá leikarastéttinni heima .
Ég sat heilan fund með Leikarafélaginu því menn óttuðust svo þessa breytingu ; óttuðust að skapandi starf og skapandi hugsun væru í hættu , nú yrði allt svo fræðilegt og aðeins þeir sem lykju langri skólagöngu gætu orðið leikarar .
Auðvitað var þessi ótti við breytingar ekki óeðlilegur en það er spaugilegt þegar horft er til baka , því nú hvarflar ekki að neinum að þetta eigi að vera öðruvísi .
En ég fylgist vel með í leikhúsinu heima og finnst gaman að sjá þegar vel tekst til .
Þetta er erfið listgrein og það er erfitt að reka leikhús .
Svo er alltaf þessi barátta milli þess sem er nýskapandi og þess hefðbundna .
Fyrir mér getur hvorugt án hins verið .
Alþýðleg hefð leikhússins er stórkostleg : götuleikhúsin , trúðsleikurinn , leikhús sem vill hafa áhrif .
Það hefur hjálpað mér mikið í mínum störfum , bæði hér og í Færeyjum , að vera leikari því að samspilið milli leikarans og áhorfenda er svo mikilvægt og lífgefandi og þetta sama á við um listahús .
Það eru stórkostleg forréttindi að fá að vinna að því að gera sem flestum mögulegt að njóta listar .
" Ætlar ekki að hrökkva upp af á Bryggjunni Þrátt fyrir að Helga setjist formlega í helgan stein , þá hættir hún varla að fylgjast með menningarlífinu .
" Auðvitað held ég áfram að fylgjast með , þetta er svo ríkur þáttur í lífinu , " segir hún .
" Ég var 15 ára þegar ég byrjaði að vísa til sætis í Þjóðleikhúsinu ! En ég vil samt njóta þess að hafa ekki fasta dagskrá .
Ég fer ekki aftur í fast starf – það getur verið að ég detti í að fást við eitthvað sem mér finnst sniðugt , en kannski ekki ...
Ég er ekki að hætta núna vegna þess að þetta er strögl eða slítandi vinna , heldur vegna þess að nú er þessu tímabili í lífi mínu lokið .
Ég ætla ekki að hrökkva upp af hérna á Bryggjunni , " segir hún og brosir .
" Mér hefur á vissan hátt þótt það vera forréttindi að vera skammtímaráðin hjá þessum menningarstofnunum , að vita að ég myndi eftir nokkur ár þurfa að finna mér nýtt starf .
Það hvetur mann til dáða og fleira kemst í verk .
Aldur og reynsla koma að gagni og vinna ekki gegn konum í atvinnulífinu eins og sumir halda .
Þegar ég hætti hjá Norrænu leiklistarnefndinni á sínum tíma , 55 ára gömul , þá sögðu danskar vinkonur mínar ; nú ert þú búin ! En ég var ekki tilbúin til að hætta að vinna .
Þessi störf sem ég hef tekist á við hafa öll verið auglýst og ég hef farið í ráðningarsamtöl og þegar ég var ráðin hérna fannst mér ég beinleiðis njóta aldursins og reynslunnar .
Þegar maður á að baki langt líf og hefur safnað mikilli reynslu , þá er gott að vinna með miklu yngra fólki , fá samræður milli kynslóða .
Fá speglun á það sem maður segir og rífast svolítið , samtímis því að þú veist að þú berð hina endanlegu ábyrgð .
Þeim mun meiri reynslu sem ég hef öðlast með aldrinum , því minni orku nota ég við að afkasta því sama .
Mér hefur fundist gaman að sannreyna þetta , því að því er oft haldið fram að það sé erfiðara fyrir konur en karla að standa við stjórnvölinn svona lengi , " segir Helga .
