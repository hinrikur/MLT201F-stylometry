Þegar Bjarki Kaikumo lagði land undir fót árið 1999 til að gerast skiptinemi á Popp- og djasstónlistarháskólanum í Helsinki var ætlunin að staldra þar við í eitt ár .
Ellefu árum síðar er hann enn í Finnlandi og ekkert á heimleið enda á fullu sem starfandi tónlistarmaður í Helsinki .
Þeir sem hafa fylgst með tónlistarsenunni hér heima í svolítinn tíma þekkja Bjarka m.a. úr hljómsveitinni Lipstikk Lovers , en hann var í söngnámi við Tónlistarskóla FÍH þegar honum gafst tækifæri til að taka eitt námsár við skólann ytra .
" Ég var í einn vetur sem skiptinemi við Popp- og djasskonservatoríið í Helsinki en sótti svo um skólann sem venjulegur nemandi og komst inn .
Þaðan útskrifaðist ég svo með BA-próf í tónlist .
" Þrátt fyrir að vera finnskur í föðurættina var valið á skólanum tilviljunum háð .
Bjarki hafði aðeins tvisvar komið í stuttar heimsóknir til Finnlands áður en hann flutti út og talaði t.a.m. ekki orð í málinu .
" Ég vissi ekkert um finnsku áður en ég kom hingað en komst svo að því að hún var ekki eins erfið og ég hélt heldur bara öðruvísi .
Í dag get ég bjargað mér ágætlega á finnsku .
" Í skólanum kynntist hann m.a. þremur finnskum strákum , þeim Ilari , Kris og Mikko , og saman stofnuðu þeir glamrokkhljómsveitina Megaphone , sem náði nokkrum vinsældum í Finnlandi .
Bjarki var söngvari og andlit bandsins .
" Hljómsveitin var stofnuð í þeim tilgangi að verða góð live-hljómsveit enda spiluðum við mjög mikið út um allt .
Ég samdi flestöll lögin og alla textana en við erum lítið að spila núna eftir að við ákváðum að taka okkur frí .
Við vorum búnir að starfa saman í svo mörg ár og farnir að gera margt annað í tónlist .
Trommarinn er t.d. í hljómsveitinni Apocalyptica sem er að túra um allan heim þannig að hann er ekki í bænum nema nokkrar vikur í einu .
" Sjálfur hefur Bjarki snúið sér að öðru .
" Núna er ég í hljómsveit sem heitir The Fogo Posto þar sem mitt hlutverk er að pródúsera og spila á bassa .
Við erum einmitt að klára okkar aðra plötu núna og hún verður væntanlega tilbúin í " masteringu " núna um helgina svo útgáfan er að bresta á .
" Öllu blandað saman Aðspurður segir hann erfitt að skilgreina tónlist The Fogo Posto " Þetta er svona listmúsík – svolítið framsækin , þótt mér leiðist það orð .
Þetta er sambland af rokki og poppi með rafmagnshljóðfærum en við notum einnig mikið af órafmögnuðum hljóðfærum , s.s. kassagíturum , trommum , fiðlum , flautum og kontrabössum .
Við blöndum þessu öllu saman .
" Bjarki segir bandið hafa fengið fínar móttökur .
" Við gerum þetta dálítið öðruvísi en venjan er og gefum plöturnar ekki út á föstu formi heldur eingöngu í netútgáfu .
Þannig getum við haldið kostnaðinum í lágmarki en haft allar tæknilegar og listrænar kröfur í fyrirrúmi .
Það er alltaf sagt að það sé erfiðast fyrir hljómsveitir að gera plötu númer tvö en við ákváðum að taka okkur góðan tíma í það og erum búnir að vera í hátt í eitt og hálft ár að klára nýju plötuna .
" Hann játar því að tónlistin sem The Fogo Posto fáist við sé töluvert ólík því sem Megaphone var að gera enda sé hann í raun alæta á tónlist .
" Ég verð líka að vera það þegar ég er að vinna að ólíkum verkefnum með ólíku fólki .
Þá er nauðsynlegt að vera vel inni í ólíkum músíkstefnum .
Og það er bara í fínu lagi enda er þetta allt saman músík .
" Nýja hljómsveitin er heldur ekki eina járnið sem Bjarki hefur í eldinum um þessar mundir .
" Ég starfa sem " frílans " tónlistarmaður og hef mikið að gera við að pródúsera og vinna með alls konar fólki .
Ég kenni líka hljóðtækni og söng og vinn mikið í stúdíói með söngvurum , hjálpa þeim t.d. við að skrifa texta á ensku og með enskan framburð og fleira .
Þar fyrir utan syng ég í Queen og Rolling Stones " tribute " -hljómsveitum og syng og sem texta fyrir rokkband með nokkrum gaurum sem eru að koma saman um þessar mundir .
Þetta eru karlar á mínum aldri sem voru í hljómsveitum sem urðu aldrei vinsælar á Íslandi , hljómsveitum eins og Smack , Fishfaces og fleiri böndum sem fluttu út tónlist til Los Angeles í lok níunda áratugarins .
" Bjarki svarar bæði játandi og neitandi þegar hann er spurður hvort ekki sé erfitt að koma undir sig fótunum sem tónlistarmaður hjá jafn stórri þjóð og Finnum .
" Finnar eru ekki nema fimm milljónir og því ekki stórþjóð á borð við Englendinga eða Þjóðverja , " svarar hann .
" Hins vegar eru margir góðir og vel menntaðir listamenn í Finnlandi enda gera listaskólarnir hérna miklar kröfur til nemenda sinna .
Það tók mig t.d. tvö ár að venjast aganum í skólanum en það var bara fínt að fá spark í rassinn og venja sig á annarskonar vinnusiði .
Í dag þarf maður að hafa sig allan við – æfa sig stöðugt og prófa eitthvað nýtt til að halda sér við .
" Með kærustu og þrjár rottur Aðspurður segist hann sennilega búinn að festa rætur í Finnlandi , enda á hann " yndislega kærustu og þrjár rottur " , og hann lifir vel af tónlistinni .
" Það gengur auðvitað upp og ofan eins og þekkist úr þessum lausamennskubransa .
Það var t.d. alveg brjálað að gera í fyrra en það sem af er þessu ári hefur verið rólegra .
Núna er hins vegar aftur að verða meira að gera .
Maður verður bara að sníða sér stakk eftir vexti og vera ekki með of mikinn tilkostnað í lífinu .
" Framundan eru ýmis verkefni hjá Bjarka , bæði við að pródúsera tónlist og að syngja sem gestasöngvari hjá öðrum hljómsveitum .
" Um leið og The Fogo Posto-platan kemur út tekur við tónleikahald út um allt til að kynna plötuna og núna erum við í því að bóka tónleika á næsta ári .
" Enn sem komið er er Ísland þó ekki á dagskránni , en Bjarki hefur ekkert spilað eða sungið hér heima eftir að hann flutti út .
" Einhvern veginn hefur það bara æxlast þannig að það hefur ekkert tækifæri komið til þess ennþá .
En auðvitað hlýtur einhvern tíma að koma að því að maður verði með tónleika heima .
" 