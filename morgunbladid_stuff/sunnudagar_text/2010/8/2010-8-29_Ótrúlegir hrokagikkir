Fyrir skemmstu fjallaði ég m.a. um sannleiksást Jóns Ásgeirs Jóhannessonar , sem enn eina ferðina hafði þá upplýst að hann ætti ekki krónu í földu fé á aflandseyjum , Hagar kæmu honum ekki við , hann kæmi hvergi við sögu við stjórn 365 miðla , hann hefði ekki verið skuggastjórnandi Glitnis og fleiri ámóta trúverðugar yfirlýsingar kappans .
Jón Ásgeir upplýsti í Viðskiptablaði Morgunblaðsins nú á fimmtudag að hann skuldaði eignarhaldsfélaginu BGE ekki neitt , en ákveðið var á skiptafundi félagsins á miðvikudag að innheimta skuldir starfsmanna Baugs við félagið upp á mörg hundruð milljónir króna .
Samt skuldar Jón Ásgeir ekki neitt , af því hann ákveður það bara sjálfur .
Það er með ólíkindum af hvers konar hroka helstu gerendur í bankahruninu koma fram .
Það er ekki lengra síðan en í síðustu viku , sem Sigurði Einarssyni , fyrrverandi stjórnarformanni Kaupþings , þóknaðist að koma heim og gefa skýrslu hjá sérstökum saksóknara .
Hann hafði þá verið eftirlýstur af Interpol síðan í maí og hefur sjálfsagt verið farið að leiðast í stofufangelsinu í Lundúnum .
En þegar hann ræddi við fjölmiðla á leið inn til sérstaks saksóknara , þá var maðurinn hrokinn uppmálaður .
Hann hafði ekki gert neitt rangt ; hann hafði ekki neitað að mæta í yfirheyrslur ; hann var með hreina samvisku .
Stundum fæ ég ágætis ábendingar og nýverið fékk ég eina sem var tilkomin vegna þeirrar einkennilegu stöðu að Hagar , sem eru í eigu 1998 ehf. , sem aftur er í eigu Arion banka , skuli komast upp með það að kaupa nánast allar sínar auglýsingar eingöngu af 365 miðlum , fjölmiðlafyrirtækinu sem er í eigu tengdadóttur ( a.m.k. að nafninu til ) stjórnarformanns 1998 ehf. ( Jóhannesar Jónssonar í Bónus , sem nota bene á ekkert í fyrirtækinu sem hann veitir þó stjórnarformennsku ) .
Bent er á að Arion banki er nú einu sinni íslenskur banki , sem tugir þúsunda Íslendinga eiga fé sitt hjá og treysta bankanum fyrir , þrátt fyrir allt .
Samt sem áður lætur bankinn og forráðamenn hans , bæði gamli bankastjórinn og sá nýi , þetta viðgangast og segja að sér komi þessi háttur á auglýsingakaupum ekki við .
Þá hafa stjórnendur Haga ítrekað haldið því fram að kaupin séu gerð á viðskiptalegum forsendum .
Reynist sú staðhæfing þeirra Haga-manna vera rétt , þá vaknar óneitanlega spurningin hvers vegna hið sama á ekki við um alla aðra kaupendur auglýsinga .
Það hlýtur að vera jafn árangursríkt og hagkvæmt fyrir alla aðra að auglýsa hjá 365 miðlum ehf. og þar með að spara sér að auglýsa í öðrum fjölmiðlum .
Eða hvað ? Ef þetta er hin eiginlega viðskiptalega forsenda , þá hlýtur það að vera verðugt rannsóknarefni hvort stjórnendur Haga hf. séu hugsanlega að brjóta gegn 1. mgr. 76. gr. laga nr. 2/1995 um hlutafélög , sem er fullkomlega samhljóða 1. mgr. 51. gr. laga nr. 138/1994 um einkahlutafélög , en þær hljóða þannig : " Félagsstjórn , framkvæmdastjóri og aðrir þeir er hafa heimild til að koma fram fyrir hönd félagsins mega ekki gera neinar þær ráðstafanir sem bersýnilega eru fallnar til þess að afla ákveðnum hluthöfum eða öðrum ótilhlýðilegra hagsmuna á kostnað annarra hluthafa eða félagsins .
" Spurningin er hvort Hagar hf. geti náð til fleiri með því að auglýsa víðar fyrir sama kostnað .
Ef svo er , þá eru stjórnendur félagins ekki að gæta hagsmuna félagsins sem skyldi og að láta aðra njóta ótilhlýðilegra hagsmuna á kostnað annarra hluthafa eða félagsins .
Er þetta ekki eitthvað sem stjórnendur Arion banka þurfa að huga að ? Er þetta ekki eitthvað sem stjórn 1998 ehf. þarf að huga að ? Væri nú ekki tilvalið fyrir samkeppnisyfirvöld að rýna örlítið í þessa hluti , með það að leiðarljósi að komast að efnislegri niðurstöðu en vísa ekki stöðugt á aðra , eins og er og hefur verið háttur núverandi og fyrrverandi stjórnenda AraJóns-bankans ? 