Þetta er ekkert flókið .
En samt virðist það þvælast fyrir heilbrigðisyfirvöldum .
Eins og Gunnar Mýrdal hjartaskurðlæknir rekur í úttekt Péturs Blöndals í Sunnudagsmogganum í dag þá er hægt að spara stórfé með því að veita þá þjónustu á Landspítalanum að setja hjartadælu í fólk sem glímir við hjartabilun .
" Efniskostnaðurinn er auðvitað sá sami en dýrast er allt í kringum aðgerðina , gjörgæslumeðferð , aðgerðin sjálf og eftirmeðferðin , " segir Gunnar sem vann í fjölda ára við slíkar aðgerðir á sjúkrahúsi í Uppsölum .
Hann segir miklu ódýrara að setja hjartadæluna í hér á landi og veita meðferðina fram að hjartaskiptum , heldur en að senda sjúklinga utan .
" Auðvitað er það gríðarleg fjárfesting fyrir heilbrigðiskerfið að bjóða upp á þessa þjónustu á Íslandi .
Við búum yfir þekkingunni en við þurfum að vera í góðu samráði við þá sem sjá um hjartaflutningana .
Þetta er hins vegar það fámenn þjóð að það svarar ekki kostnaði að framkvæma hjartaígræðslur hér á landi .
" Á endanum er þetta spurning um úr hvaða vasa peningarnir eru teknir .
Það blasir við þegar Gunnar varpar fram einfaldri spurningu .
" Ef sjúklingar eru sendir utan borgar Tryggingastofnun brúsann .
En ef meðferðin er á Íslandi er það Landspítalinn sem borgar .
Þetta eru bara tveir vasar á sömu brókum , sem er íslenska ríkið , er það ekki ? " Þetta er auðvitað sígilt dæmi um það hvernig kaupin geta gengið fyrir sig í embættismannakerfinu .
Sú saga heyrðist af vettvangi fjárlaganefndar að utanríkisráðuneytið hefði kynnt fyrir þingmönnum niðurskurðartillögur haustið 2008 .
Þær fólust í því að selja sendiráðsbústað erlendis og festa kaup á ódýrara húsnæði .
Með því stóð til að innleysa söluhagnað og ná fram betri niðurstöðu í rekstri ráðuneytisins upp á hundruð milljóna .
Var þá ekki horft til þess að til að ná varanlegri hagræðingu í rekstri er vænlegra að skera niður rekstrarkostnað .
Þegar fulltrúar ráðuneytisins komu á fund fjárlaganefndar ári síðar kynntu þeir aftur betri niðurstöðu en áður .
Þá kom á daginn að sendiráðsbústaðurinn hafði ekki verið seldur vegna þess að húsnæðismarkaðurinn hafði hrunið í millitíðinni .
Fyrir vikið þurfti ekki að fjárfesta í nýju húsnæði og voru fulltrúar ráðuneytisins himinlifandi yfir því , því þar með var hægt að skera niður þann fjárfestingarkostnað .
Annað árið í röð spöruðust því hundruð milljóna í rekstri ráðuneytisins án þess að nokkuð hefði gerst í raun og veru .
Eftir stendur að það er ríkissjóður sem greiðir brúsann .
Það eru margir vasar á þeim brókum .
Og ef betur er að gáð liggja þeir utan á brókum landsmanna .
