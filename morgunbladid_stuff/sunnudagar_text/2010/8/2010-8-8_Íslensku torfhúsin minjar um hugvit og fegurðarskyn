Saga íslenska torfbæjarins er einstæð og er framlag okkar til alþjóðlegrar byggingalistar .
Í síðustu þönkum um þjóðminjar var fjallað um húsasafn Þjóðminjasafnsins , þar sem varðveitt eru aldargömul hús .
Þar á meðal eru merkustu torfbæir landsins og torfkirkjur í upprunalegri gerð .
Hin einstöku torfhús endurspegla sögu þjóðarinnar , lífsbaráttu , verksvit og fegurðarskyn .
Unnið hefur verið að því á vegum þjóðminjavörslunnar og fræðimanna að auka þekkingu á torfbæjunum til að varðveita sem best hinar merku þjóðminjar og gera þær aðgengilegar almenningi .
Torfbæir voru eitt sinn aðalhúsakostur Íslendinga og nær saga þeirra aftur til landnáms á Íslandi .
Landnámsmenn fluttu með sér torfhúsagerðina frá Noregi , og hér hélt hún velli , þróaðist í nýju umhverfi og ól af sér einstæða verktækni .
Þau torfhús sem enn eru varðveitt eru vitnisburður um þjóðararf , sem á rætur í norrænum langhúsum víkingaaldar .
Torfbæir eru afsprengi aldalangrar þróunar og er saga þeirra órofin , jafnvel allt frá fyrstu öldum byggðar , svo sem á Keldum á Rangárvöllum .
Torfbæir eru þyrping húsa sem tengd eru saman .
Hvert hús var byggt í ákveðnum tilgangi og endurbyggt eftir því sem þurfa þótti og aðstæður leyfðu .
Það er því sjaldnast svo að öll hús í torfbæjum séu frá sama tíma .
Það er því skilgreiningaratriði hversu gamlir þeir eru þó svo byggingarár einstakra húsa sé oft þekkt .
Af torfbæjunum hafa þróast allnokkrar formgerðir sem breyst hafa í aldanna rás og hafa húsin verið löguð að aðstæðum og stíl á hverjum tíma .
Húsaskipan flestra uppistandandi torfbæja ber merki síðasta stigsins í langri þróun .
Greindar hafa verið mismunandi gerðir af skipulagi torfbæja sem eru að vissu marki héraðsbundnar .
Þannig eru stóru norðlensku torfbæirnir af sömu gerð , hinni svokölluðu norðlensku gerð .
Innbyrðis húsaskipan þeirra er áþekk frá einum bæ til annars þó að húsin séu mismörg á hverjum stað .
Það sem einkennir þá er að framhús snúa öll stöfnum fram á hlað , svonefndir burstabæir .
Bæjargöngin liggja inn af framhúsunum og eru bakhús hornrétt á bæjargöngin .
Í þessari húsagerð er efniviður úr nánasta umhverfi húsanna nýttur , torf , grjót og jafnvel rekaviður .
Þau torfhús sem varðveist hafa á Íslandi eiga margt sameiginlegt , þó er mikil fjölbreytni í hvernig húsagerðin er útfærð .
Þessa fjölbreytni má að einhverju leyti rekja til mismunandi áherslna í hverjum landshluta , sem og mismunandi aðstæðna og aðferða húsbyggjenda .
Torfhúsagerð að fornu markaðist af tiltækum efniviði .
Lítill torfskurður var þannig víða á Vestfjörðum en hins vegar var þar mjög gott hleðslugrjót og eru hleðslur torfhúsa á því svæði nær eingöngu úr grjóti .
Í húsasafninu bera hjallur í Vatnsfirði og Litlibær í Skötufirði því vitni .
Gott byggingartorf er hins vegar í Skagafirði og Eyjafirði og eru veggir torfbæjanna í Glaumbæ í Skagafirði og Laufási í Eyjafirði til marks um það .
Á Grenjaðarstað í Aðaldal í Þingeyjarsýslu hefur hraungrýti þótt hentugast í veggi bæjarins og er dæmi um byggingarefni á svæðum sem mörkuð eru af eldsumbrotum .
Sama máli gegnir um veggi torfbæjarins á Þverá í Laxárdal .
Áhugavert er fyrir þá sem ferðast um landið að skoða torfbæina frá þessu sjónarhorni og virða þá fyrir sér í samhengi við umhverfi þeirra .
Í sumar hafa ferðamenn notið þess að heimsækja byggðasöfnin og torfbæi Þjóðminjasafns Íslands um allt land og upplifa umhverfi þeirra þar sem saga og náttúra verður eitt .
Torfhúsin falla vel að íslensku landslagi , eru byggð úr efniviði úr nánasta umhverfi og hafa í gegnum aldirnar veitt skjól í íslenskri veðráttu .
Þau eru til vitnis um íslenskt handverk og hugvit í mannvirkjagerð , sambúð lands og þjóðar á Íslandi .
Hörður Ágústsson , einn okkar merkustu fræðimanna á þessu sviði , komst þannig að orði : " Torfhúsið , torfbærinn íslenski , er þó framar öllu eitt af mörgum svörum mannsins fyrr og síðar við þeim vanda að reisa sér skjól gegn veðrum og vindum , búa sjálfum sér og sínum athvarf í starfi og leik við tiltekin skilyrði á tilteknum tíma .
Hann er þáttur í sögu hússins á jörðinni .
" Höfundur er þjóðminjavörður og formaður safnaráðs .
Sjá nánar á www.thjodminjasafn.is og í handbókinni : Safnabókin 2010 .
Söfn , setur , sýningar .
Höfuðkirkjur og þjóðgarðar .
