Verslunarmannahelgin er hafin með tilheyrandi ferðalögum og fjöri .
Straumurinn liggur sem endranær á Þjóðhátíð í Vestmannaeyjum , á Eina með öllu á Akureyri og landsmót ungmennafélaganna í Borgarnesi , auk smærri hátíða .
Ekki eiga allir heimangengt að þessu sinni , eins og gengur .
Ungi maðurinn á forsíðu Sunnudagsmoggans í dag dó hins vegar ekki ráðalaus þegar félagi hans gekk úr skaftinu á elleftu stundu fyrir helgina .
Hann smellti einfaldlega mynd af félaganum , prentaði hana út á pappa og hengdi á prik og tók með sér til Eyja .
Félaginn komst því á Þjóðhátíð eftir allt saman – án þess að eyða krónu .
Enda þótt Snjáldra ( e. Facebook ) sé eflaust skemmtilegur samskiptamáti verður fólk að yggja að sér um helgar sem þessa .
Vinsælt er að greina frá öllum sínum ferðum í smæstu atriðum á þeim vettvangi og um helgina verða örugglega margir með " statusinn " " í geðveiku stuði í Eyjum " eða " á útopnu á Akureyri " .
Þetta getur verið varhugavert , eins og fram kemur í úttekt Bergþóru Njálu Guðmundsdóttur í Sunnudagsmogganum í dag , en innbrotsþjófar taka upplýsingum sem þessum fegins hendi .
" Við höfum dæmi hér heima um að fólk hafi sett upplýsingar á netið um að það væri á leiðinni í frí og hversu lengi , " segir Guðberg K. Jónsson , verkefnisstjóri SAFT , sem er netöryggismiðstöð Íslands .
" Á sömu síðu voru myndir af heimilinu , kristalnum og græjunum , sem var allt horfið þegar fólkið kom til baka .
Auðvitað er ekki hægt að staðfesta að viðkomandi þjófur hafi ákveðið að láta til skarar skríða vegna þess að hann fann upplýsingar um þetta á netinu , en það er ekkert ólíklegt .
Við höfum staðfest dæmi að utan um að þessi aðferð sé notuð til að tryggja að enginn sé heima þannig að menn hafi góðan tíma fyrir sér og þeir eru jafnvel búnir að skanna það fyrirfram hvaða verðmæti eru á heimilinu .
" Verslunarmannahelginni lýkur með frídegi verslunarmanna á mánudaginn .
Eigi að síður er það svo að engir vinna líklega meira þessa helgi en einmitt verslunarmenn , enda yrði líklega upplit á ferðalöngum kæmu þeir allstaðar að luktum dyrum .
Verslunarhættir hafa gjörbreyst hér á landi á undanförnum áratugum en Óskar Jóhannsson , fyrrverandi kaupmaður í Sunnubúðinni , dregur upp athyglisverða mynd af stöðunni í þeim málum um og upp úr miðri síðustu öld í blaðinu í dag .
Þar kemur meðal annars fram að árið 1951 hafi aðeins verið hægt að kaupa útvarpstæki hjá Viðtækjaverslun ríkisins .
Það þýddi lítið að bjóða ljósvíkingum upp á slíka þjónustu í dag .
Annars er hulan milli nútíðar og fortíðar oft örþunn í þessu merkilega landi okkar , eins og bandaríski rithöfundurinn Janni Lee Simner bendir á í samtali við Hildi Loftsdóttur .
Hún gekk á sömu grundu og persónur Íslendingasagnanna höfðu gert og þær virtust meira lifandi en fýlulegu ferðamennirnir í kringum hana .
Það er óskandi að landsmenn gefi fýlunni frí um helgina , allt fari vel fram og allir snúi heilir heim .
Mönnum er sem endranær hollt að muna að kapp er best með forsjá .
