Sagt hefur verið að í heimi vopnasala hafi nafn Rússans Viktors Bouts sama vægi og McDonald ' s í skyndibitaheiminum ; hann sé vörumerki .
Á föstudag fyrirskipaði dómstóll í Taílandi að Bout skyldi framseldur til Bandaríkjanna vegna ásakana um hryðjuverk .
Rússnesk stjórnvöld mótmæla harðlega .
Bout segist einfaldlega reka loftflutninga , en honum er gefið að sök að hafa kynt undir átökum allt frá Afganistan til Sierra Leone með milligöngu um sölu á flugvélum og vopnum .
Bandarísk yfirvöld tóku fyrir alvöru eftir Bout árið 1999 þegar þjóðaröryggisráðið , NSC , fyrirskipaði rafrænt eftirlit með stjórnvöldum og stríðsherrum á átakasvæðum í Vestur- og Mið-Afríku .
Leikurinn barst meðal annars frá Kongó til Líberíu og Sierra Leone .
Afrit af samtölum hrönnuðust upp án þess að tækist að greina mynstur þar til greinendur veittu því athygli að eitt nafn virtist alls staðar koma fyrir : Viktor Bout .
Gayle Smith , þá helsti sérfræðingur NSC um Afríku , sendi fyrirspurn um manninn og fékk til baka frá leyniþjónustunni , CIA , stafla af ljósmyndum frá 1996 til 1999 af rússneskum flutningavélum , sem stóðu á flugvöllum hér og þar í frumskógum Afríku og verið var að afferma úr vopn .
Á einni þeirra stóð Bout við vopnaflutningavél .
Bout hefur fengið viðurnefnið sölumaður dauðans og sagt er að persóna hans hafi verið kveikjan að Hollywood-myndinni " Lord of War " með Nicolas Cage .
Andhetja myndarinnar slapp undan réttvísinni , en það gerði Bout ekki .
Árið 2008 gekk hann í gildru Bandaríkjamanna .
Hann var handtekinn á fimm stjörnu Sofitel-hóteli í Bangkok á fundi með bandarískum útsendurum , sem þóttust vera skæruliðar á vegum byltingarsveita Kólumbíu , FARC .
Undanfarin tvö ár hefur hann setið í fangelsi í Taílandi og kvartað undan ómannúðlegum aðstæðum .
Á meðan hefur verið tekist á um örlög hans fyrir taílenskum dómstólum .
Í gær var dæmt að hann skyldi framseldur og var þar snúið við úrskurði frá lægra dómstigi .
Fyrr í vikunni hafði sendiherra Taílands í Washington verið kallaður á fund í bandaríska utanríkisráðuneytinu .
Þar var honum sagt að í augum Bandaríkjamanna ætti mál Bouts að njóta forgangs .
Á föstudag fordæmdi Sergei Lavrov , utanríkisráðherra Rússlands , ákvörðunina og sagði að ákvörðunin hefði greinilega verið tekin undir miklum utanaðkomandi þrýstingi : " Það er sorglegt .
" Ekki þarf mikið innsæi til að álykta að ráðherrann átti hér við Bandaríkin .
Abbhisit Vejjajiva , forsætisráðherra Taílands , sagði að forsendur úrskurðarins væru ekki pólitískar , heldur byggðar á staðreyndum .
Bout er í ákæru Bandaríkjamanna sakaður um að hafa með því að selja vopn eða hafa milligöngu um sölu þeirra kynt undir átökum og stutt stjórnvöld í Afganistan , Angóla , Kongó , Líberíu , Rúanda , Sierra Leone og Súdan .
Hann á yfir höfði sér lífstíðarfangelsi .
Snillingur ? " Bout var snillingur , " sagði Gayle Smith , sérfræðingur hjá bandaríska þjóðaröryggisráðinu , í The New York Times fyrir nokkrum árum .
" Hefði hann verið í löglegum viðskiptum hefði hann verið talinn einn af helstu kaupsýslumönnum heims .
Hann er heillandi persóna en honum fylgir eyðilegging .
Við vorum að reyna að koma á friði , Bout var að koma á stríði .
" Úr sverðliljum og kjúklingum í umfangsmesta vopnasölunet heims Viktor Bout fæddist í Dushanbe , höfuðborg Tadsjikistans , árið 1967 þegar landið var enn undir stjórn Sovétríkjanna .
Hann fór í málanám hjá tungumálaskóla hersins og lærði í það minnsta ensku , frönsku og portúgölsku .
Hann er sagður tala sex tungumál reiprennandi .
Bout nam því næst hagfræði í háskóla hersins og gekk síðan í flugherinn .
Því hefur verið haldið fram að hann hafi verið njósnari leyniþjónustunnar KGB og verið á vegum hennar í Angóla þegar Sovétríkin voru leyst upp árið 1991 .
Þessu neitar Bout og segist aldrei hafa haft nein tengsl við KGB .
" Móðir mín grét þegar dagblöðin tengdu mig við KBG , " sagði hann í viðtali við The New York Times árið 2003 .
Í glundroðanum eftir hrun Sovétríkjanna sá Bout tækifæri til að hasla sér völl .
Einhvern veginn fann hann peninga til að kaupa sér flugvélar og starfsemin þandist út .
Í upphafi flutti hann blóm , nánar tiltekið sverðliljur , svo bættust við kjúklingar , demantar , vopn og flugvélar .
Og meira að segja friðargæsluliðar .
1993 flutti hann starfsemi sína til Arabísku furstadæmanna og græddi á því að flytja vörur til Dúbaí og selja þær á okurverði nýríkum Rússum , sem kappkostuðu að eyða peningum .
Hann heldur því fram að starfsemi sín hafi verið lögleg þótt í áðurnefndu viðtali við The New York Times gefi hann til kynna að gerist hann of lausmáll eigi hann á hættu að fá byssukúlu í höfuðið sem og ef hann tali fjálglega um kynni sín af Mobutu Sese Seko , fyrrverandi einræðisherra í Zaire , nú Kongó , og afganska stríðsherranum Ahmed Shah Massoud , leiðtoga Norðurbandalagsins .
Báða hafi hann þekkt náið og hann hafi heillast af skynsemi Mobutus og heilindum Massouds , sameinaðir kostir þeirra hefðu verið efniviður í hinn fullkomna leiðtoga .
Samtökin Human Rights Watch fóru að fylgjast með starfsemi Bouts árið 1995 .
Árið 2000 áttuðu Bandaríkjamenn sig á því að Bout væri ekki bara með tögl og hagldir í umfangsmestu vopnaviðskiptum í Afríku , Mið-Austurlöndum og Afganistan , heldur ræki hann best tengda sölunet heims fyrir ólöglega vopnaflutninga og -sölu .
Ásakanir um að Bout hefði stutt Charles Taylor , forseta Líberíu , sem nú er fyrir dómstólum í Haag , í því að " knésetja Sierra Leone og fá ólöglegt aðgengi að demöntum " urðu til þess að refsiaðgerðir Sameinuðu þjóðanna náðu til hins meinta vopnasala .
Bout átti sér hins vegar öruggt skjól í Rússlandi og tókst að komast hjá handtöku þar til hann var gripinn í Bangkok fyrir tveimur árum .
