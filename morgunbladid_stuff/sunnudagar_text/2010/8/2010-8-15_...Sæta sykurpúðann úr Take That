Þeir voru eitt vinsælasta strákabandið á sínum tíma og trylltu ófáar unglingsstúlkurnar sem kiknuðu í hnjánum yfir sykursætum drengjunum í Take That .
Segja má að nýtt Bítlaæði hafi gripið um sig í heimalandinu og lög eins og Pray og Back for good fóru beint í efsta sæti breska vinsældalistans og víðar .
Ævintýrið entist í um áratug en einn góðan daginn fékk Robbie Williams nóg og skildi við félaga sína sem eftir stóðu ráðalausir og hljómsveitin var lögð niður .
Frægðarsól Robbie Williams hefur heldur betur risið síðan þá en það eru líklegast ekki margir sem vita um afdrif hinna hljómsveitarmeðlimanna .
Einn sykursætu drengjanna í Take That er Manchester-drengurinn Jason Thomas Orange sem fæddist í iðnaðarborginni góðu hinn 10. júlí árið 1970 .
Jason hætti í skóla 16 ára gamall til að láta draum sinn um að verða dansari rætast og fékk loks starf sem dansari í sjónvarpsþættinum The Hitman And Her sem vinsæll var í Bretlandi á sínum tíma .
Þannig komust Jason og félagi hans í kynni við Nigel Martin Smith sem þá var að setja saman strákaband .
Þetta var árið 1990 og rúllaði boltinn hægt af stað en um 1992 fór allt að gerast og lög Take That að slá í gegn .
Þegar draumurinn var úti ákvað Jason að nóg væri komið af því að dansa og syngja í bili , venti sínu kvæði í kross og hélt í ferðalag til Taílands .
Þar kúplaði hann sig algjörlega út úr lífi hinna ríku og frægu og eyddi þess í stað dágóðum tíma í andlega leit að sjálfum sér .
Það datt því engum í hug að hann myndi nokkurn tímann snúa aftur á sviðið en hann stóðst þó ekki mátið árið 2006 þegar Take That kom saman aftur og hélt í tónleikaferð .
Síðan þá hefur Jason aðallega komið fram í breskum sjónvarpsþáttum bæði sem leikari og söngvari .
Nú í sumar fagnaði Jason fertugsafmæli sínu í Manchester ásamt tvíburabróður sínum Justin og leigði heilt hótel undir herlegheitin svo honum virðist hafa tekist að koma ár sinni ágætlega fyrir borð .
