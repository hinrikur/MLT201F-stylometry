Þrátt fyrir háan aldur og krankleika virðist Fidel Castro , fyrrverandi einræðisherra Kúbu , ekki af baki dottinn .
Hann dró sig í hlé vegna veikinda fyrir fjórum árum , en nýtti tímann vel því væntanleg er sjálfsævisaga hans .
Á vefsetrinu cubadebate.cu , sem rekið er af samtökum fréttamanna í skjóli stjórnvalda , hefur birst kafli úr væntanlegri sjálfsævisögu Castros .
Ekki er ljóst hvenær bókin sjálf kemur út en þó það að bindin verða tvö ; það fyrra er tilbúið en það síðara enn í smíðum .
Fyrra bindið nær yfir æskuár Castros og fram til þess að hann hóf laganám í Havanaháskóla um miðjan fimmta áratuginn .
Af fréttum fjölmiðla að dæma verður fyrsta bindið um 900 síður , ríkulega myndskreyttar .
Í inngangi að bókinni kemur meðal annars fram að helsti innblástur Castros við samningu hennar hafi verið sigur 300 manna skæruliðaflokks hans á 10.000 manna herliði þáverandi stjórnvalda í Sierra Maestra-fjöllum Kúbu á sjötta áratugum .
Sú hetjudáð , eins og hann orðar það , hafi verið vendipunktur í baráttunni við að ná völdum á Kúbu .
