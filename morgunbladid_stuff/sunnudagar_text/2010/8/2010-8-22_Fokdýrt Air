Ég hef ákveðið að stofna flugfélag .
Og þetta flugfélag verður ekki líkt neinu öðru flugfélagi .
Ekki einu sinni Iceland Express .
Hvað þá Icelandair .
Þetta flugfélag mun selja mjög ódýr fargjöld á himinháu verði og gera allt sem í sínu valdi stendur til að gera viðskiptavinum sínum ferðalagið eins erfitt fyrir og það mögulega getur .
Eins og gefur að skilja er þetta flugfélag fyrir fólk sem þorir .
Fólk sem er ekki bara að ferðast frá einum stað til annars .
Heldur fyrir fólk sem hefur gaman að álagi .
Og stressi .
Og er tilbúið til að borga .
Þetta flugfélag mun heita Fokkdýrt Air .
Enda verðum við bara með Fokker-vélar .
Í fyrsta lagi mun flugfélagið auglýsa mjög ódýrar ferðir .
Hlægilega ódýrar .
Það mun auglýsa þessar ferðir með aðstoð bæklinga og tónlistarfólks .
Bæklingarnir verða allir rosalega flottir og með viðtölum við frægt og fallegt fólk sem segir frá uppáhalds borgunum sínum .
Fokkdýrt Air mun til dæmis fá einhvern mjög frægan átján ára fatahönnuð til að segja frá uppáhalds kaffihúsunum sínum í Boston .
Svo verða líka flottar myndir í bæklingnum .
Til dæmis af Frelsisstyttunni .
Og Eiffelturninum .
Allt gert til að laða fólkið að flugfélaginu .
Við munum líka fá einhvern sigurvegara úr Söngkeppni framhaldsskólanna til að semja lag fyrir sjónvarpsauglýsinguna okkar .
Allt auðvitað rosalega flott .
Pínu hallærislegt .
En samt útpælt .
Það sem fólk mun svo hins vegar komast að er að það verða aðeins seldir tveir til þrír miðar á ódýra verðinu .
Restin af miðunum verða miklu , miklu dýrari .
Útpælt tvist .
Svo verður rosalega erfitt að ná í okkur .
Sérstaklega í síma .
Þá verða allir þeir sem hringja inn settir á bið í að minnsta kosti hálftíma .
Sem er svo sem ekkert skrítið , það er svo mikið álag á okkur líka .
Við verðum svo vinsæl .
Þegar þú tékkar þig inn á flugvellinum verða svo auðvitað mjög langar raðir .
Lengri en áður hafa tíðkast .
Þær verða svo langar að þú verður að hlaupa í flugvélina til að missa ekki af henni .
Enda verður innritunarborð flugfélagsins aðeins opið í korter , þó svo að verið sé að tékka inn farþega í átján flugvélar .
Þetta verður auðvitað allt mjög skemmtilegt og þessu fylgir mikið álag .
Maður veit aldrei hvort maður missir af vélinni eða ekki ? Það er auðvitað viss spenna sem fylgir því .
Í flugvélum Fokkdýrt Air verður ekki mikið pláss .
Reyndar verður svo lítið pláss að fólk þarf að sitja með þann sem situr fyrir framan sig í fanginu .
Þessu fylgir líka álag .
En það er auðvitað það sem farþegar Fokkdýrt Air borga fyrir .
Það er ekkert endilega svo að öll sætin virki heldur .
Armhvílurnar verða flestar bilaðar og annað hvert öryggisbelti sömuleiðis .
Maturinn sem seldur er um borð verður klárlega mjög dýr .
Samlokan mun kosta til dæmis sjö þúsund kall .
Bjórinn verður náttúrlega heitur .
Og flugliðarnir munu öskra eins hátt og þeir geta í kallkerfið þannig að í hvert skipti munu farþegarnir hrökkva í kút og fá vægt hjartaáfall .
Mikið álag og mikið gaman .
Eins og gefur að skilja munu flugvélar flugfélagsins aldrei vera á réttum tíma .
Það verða miklar seinkanir á öllu flugi .
Stundum meira að segja verður flugi flýtt án þess að láta farþegana vita .
Sem sagt þú getur verið alveg viss um það sem farþegi Fokkdýrt Air að engar tímasetningar munu standast .
Það sem verður svolítið öðruvísi hjá Fokkdýrt Air en hjá öðrum flugfélögum er að það verður ekki leitast við að hafa venjulega flugliða um borð .
Nei .
Hjá Fokkdýrt Air verða látbragðsleikarar látnir þjóna um borð og þeir munu " mæma " í tíma og ótíma .
Til dæmis ef þú biður um kaffi veistu ekkert hvort þú færð alvöru-kaffi eða bara platkaffi .
Svolítið nýtt .
En spennandi , finnst okkur hjá Fokkdýrt Air .
En allt er þetta auðvitað gert til þess að koma til móts við þarfir fólksins .
Enda hlustum við hjá Fokkdýrt Air á markaðinn .
Enda bókstaflega kallar markaðurinn á flugfélag sem getur boðið uppá álag og stress á mjög háu verði .
