Avenged Sevenfold , ein af forystusveitunum í bandarísku nýbylgjunni í þungarokki ( og ein sú markaðsvænsta ) , sendi frá sér sína fimmtu breiðskífu í vikunni .
Var hennar beðið með nokkurri eftirvæntingu í rokkheimum enda gekk ekki lítið á meðan á undirbúningi og upptökum skífunnar stóð , trymbill sveitarinnar og einskonar andlegur leiðtogi , Jimmy " The Rev " Sullivan fannst látinn á heimili sínu undir lok seinasta árs .
Eftirlifandi meðlimunum fjórum var að vonum brugðið við áfallið en eftir nokkra yfirlegu ákváðu þeir að gyrða sig í brók og ljúka við plötuna í nafni hins fallna félaga síns .
Leigutrymbill var fenginn að settinu , enginn annar en Mike Portnoy úr Dream Theater , eitt helsta tækniundrið í trumbuheimum .
Valið á honum var ekki út í loftið en Dream Theater er einn af helstu áhrifavöldum Avenged Sevenfold gegnum tíðina .
Brást hann ljúfmannlega við beiðninni en auk þess að lemja húðir á plötunni mun Portnoy ferðast með sveitinni til að kynna nýju plötuna það sem eftir lifir þessa árs .
The Rev svífur ekki aðeins yfir vötnum á nýju plötunni , sem hlaut nafnið Nightmare , hann syngur og leikur á slaghörpu í einu laganna , Fiction .
Óvenjulegri en áleitinni ballöðu sem á ugglaust eftir að væta ófáa vasaklútana á næstu vikum og mánuðum .
Avenged Sevenfold hóf göngu sína sem málmkjarnasveit í undirheimum fyrir um áratug en skaust með látum upp á yfirborðið með þriðju breiðskífu sinni , City of Evil , árið 2005 .
Er þar á ferð ein besta málmplata seinni ára .
Melódískur málmur með grípandi viðlögum og grenjandi gítarharmóníum .
Formúla sem raunar er eitur í beinum sumra tónspekinga .
Þá fer töffaraskapurinn í taugarnar á sumum á tímum nördræðis .
Zynyster Gates er virtúós í anda " eitís " -hetjanna og Zacky litli Vengeance fylgir félaga sínum sem skugginn .
Johnny Christ plokkar bassa af áfergju og söngvarinn , M. Shadows , er einn athyglisverðasti oddaflygillinn í rokkinu nú um stundir .
Hann sprengir hvorki postulín né hljóðhimnur en bætir það upp með tækni sinni og blæ .
Ef einhver er í vafa þá eru þetta sviðsnöfn þessara ágætu manna , mæður þeirra voru ekki á lyfseðilsskyldum lyfjum , alltént svo vitað sé .
Okkar Stairway to Heaven Síðasta plata Avenged Sevenfold , sem bar nafn sveitarinnar , olli vonbrigðum enda poppuðu menn sig ótæpilega upp og döðruðu við furðulegustu stíla .
Minna fer fyrir daðri á nýju plötunni enda þótt málmbragðið sé misjafnlega beiskt .
Enginn flösufeykir verður þó svikinn af Natural Born Killer og God Hates Us , svo dæmi séu tekin .
Titillagið rokkar líka feitt og myndbandið er skemmtilega galið .
Shadows rennt á börum gegnum rangala geðveikrahælis , þar sem Gates lemur höfðinu við vegginn og Zacky V. vangar dolfallinn við beinagrind .
Þá er alltaf gaman að prestum með svart naglalakk .
Endalokin eru viðeigandi , Shadows er ekið inn í herbergi með uppljómuðu trommusetti – mannlausu .
Lögin eru sem fyrr löng og margslungin , ekki síst trompið sem Avenged Sevenfold-liðar hafa rætt fjálglega um í viðtölum , Buried Alive .
Stigmögnuð tónsmíð í einhverjum " Led Zeppelin hittir Iron Maiden og Metallica-anda " .
Shadows hefur gengið svo langt að kalla lagið " okkar Stairway to Heaven " .
Sjáum til með það .
Umsagnir um Nightmare hafa á heildina litið verið lofsamlegar enda þótt mikið púður fari að vonum í að mæra fjórmenningana fyrir að láta ekki bugast .
Metal Hammer gaf Nightmare átta af tíu mögulegum og lauk sérstöku lofi á framlag Mikes Portnoys og Kerrang ! splæsti í fjórar stjörnur af fimm mögulegum með þeim orðum að The Rev hljóti að vera yfir sig stoltur – hvar sem hann er svo niðurkominn .
Nightmare er of mistæk fyrir smekk Thenewreview.net sem þó ber lof á kraftmestu lögin .
Þá þykir miðlinum skorta á textalega dýpt með hliðsjón af fyrri verkum .
Hverjum er ekki slétt sama um það ? Að hlusta á texta í þungarokki er eins og að horfa á hornfánann í knattspyrnuleik .
Nightmare var verkefni sem eftirlifandi meðlimir Avenged Sevenfold urðu að klára .
Enginn veit hvað verður um sveitina í framhaldinu en alltént má þó taka undir með gagnrýnanda Kerrang ! þegar hann segir : " Nightmare er platan þar sem sveitin frá Huntington Beach lét af barnaskapnum og varð að mönnum .
" Æringi og hugsjónarokkari til hinsta dags James Owen Sullivan fæddist í Huntington Beach , Kaliforníu , 9. febrúar 1981 .
Hann eignaðist sitt fyrsta trommusett fjögurra ára og stofnaði Avenged Sevenfold árið 1999 ásamt æskuvinum sínum Matt Sanders ( M. Shadows ) og Zachary Baker ( Zacky Vengeance ) .
Þeir félagar eru dramatískir í nálgun sinni við listina og því fór vel á því að þeir tækju sér sviðsnöfn .
Sullivan réðst ekki á garðinn þar sem hann var lægstur , kallaði sig The Reverend Tholomew Plague , sem oftast var þó einfaldlega stytt í The Rev .
Sullivan var margt til lista lagt en auk þess að lemja húðir , spilaði hann á píanó og söng bakraddir ( oft afgerandi ) .
Þá tók hann alla tíð virkan þátt í lagasmíðum sveitarinnar , meðal annars á nýju plötunni meðan hans naut við .
Sullivan var mikið tæknitröll og þótti djarfur og framsækinn í trommuleik sínum .
Hann var orðlagður æringi og hugsjónarokkari og seint verður sagt að hann hafi farið vel með sig um dagana .
Sullivan fannst látinn á heimili sínu að morgni 28. desember 2009 .
Fyrstu niðurstöður krufningar bentu til þess að hann hefði dáið af eðlilegum orsökum en þegar betur var að gáð fannst banvænn kokkteill lyfja og áfengis í blóðinu .
Tilvísun í Biblíuna Nafnið Avenged Sevenfold er tilvísun í Biblíuna , söguna um Kaín og Abel .
Í fyrstu Mósebók kemur fram að almættið hafi búið svo um hnúta að sá sem vogaði sér að vega Kaín eftir morðið á Abel myndi uppskera sjöfalda hefnd að launum .
Þrátt fyrir þessa dýpt í nafnavali og þá staðreynd að Kristur sjálfur leikur á bassa í bandinu gefur Avenged Sevenfold sig ekki út fyrir að vera kristilegt band .
Tilvísanir í hina helgu bók er einnig að finna í tveimur af frægustu lögum þeirra kumpána , Chapter Four og Beast and the Harlot .
