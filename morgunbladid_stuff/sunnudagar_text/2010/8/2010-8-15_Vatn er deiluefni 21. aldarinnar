Fjórðungur uppskerunnar í Rússlandi er í hættu vegna þurrka , hita og elda .
Til að takmarka tjónið þarf rigningu .
Þá hækkar í vatnsbólum og hægt verður að vökva ræktarland .
Vandinn í Rússlandi er aðeins eitt dæmi um mikilvægi vatns .
Vatnsskortur veldur vanda um allan heim og vandamálin verða sífellt erfiðari viðfangs .
Maðurinn notar nú 4500 milljarða rúmkílómetra ( km 3 ) af vatni á ári .
Um miðja tuttugustu öldina var notkunin 1480 milljarðar km 3 og hefur því þrefaldast á 60 árum .
Því er spáð að árið 2030 verði notkunin komin í 6500 milljarða km 3 , muni sem sagt aukast um 44% á 20 árum .
Gríðarleg sóun er í vatnsveitukerfum heimsins .
Ónýtar leiðslur og feysknir innviðir leiða til þess að aðeins um helmingur drykkjarvatns kemst alla leið frá uppsprettu til neytanda .
Samkvæmt grein í þýska vikuritinu Die Zeit á þetta jafnt við um iðnríki , sem önnur .
Þekkt er að í Bandaríkjunum fara 20% vatns til spillis á leiðinni frá uppsprettunni til neytandans .
Landbúnaður getur verið mjög vatnsfrekur .
70% af vatnsnotkun mannkyns er í landbúnaði .
Þar er oft lítil virðing borin fyrir auðlindinni .
Iðulega er vatn niðurgreitt og bændur fá það langt undir kostnaðarverði , sem beinlínis ýtir undir sóun .
Vatnsforða jarðarinnar er ójafnt skipt .
Víðast hvar í hinum iðnvædda heimi er nóg af vatni , en öðru máli gegnir um þróunarlöndin .
Samkvæmt upplýsingum Sameinuðu þjóðanna hafa 900 milljónir manna engan aðgang að drykkjarvatni .
Talið er að tvær milljónir manna deyi árlega vegna skorts á hreinu vatni eða neyslu mengaðs vatns .
Í löndum , sem eru að nálgast lífskjör iðnríkjanna , verður erfitt að uppfylla vatnsþörfina og vatnsskortur getur staðið þróun þeirra fyrir þrifum .
Um 250 fljót fara á milli landamæra .
Um 280 vatnsból liggja einnig á landamærum .
Að sögn Sameinuðu þjóðanna mun árið 2025 þriðjungur íbúa jarðar búa í landi þar sem vatnsskorts gætir .
Vatn er forsenda lífs og margir hafa spáð því að vatn verði ásteytingarsteinn framtíðarinnar og jafnvel meginorsök stríðs á 21. öldinni .
Í fyrra komst bandaríska varnarmálaráðuneytið að þeirri niðurstöðu að deilur um vatn yrðu á komandi árum meira áberandi í alþjóðastjórnmálum .
Enn hefur þó ekki brotist út vatnsstríð , þótt deilur um vatn eigi oft hlut að máli og átökin í Darfur megi til dæmis að hluta rekja til viðvarandi skorts á vatni í vesturhluta Súdans .
Vatnadeilur valda víða spennu .
Egyptar og Súdanar hafa skipt gæðum Nílar á milli sín .
200 milljónir manna eiga nú viðurværi sitt undir fljótinu , en fólksfjölgunin er slík að sú tala mun tvöfaldast á næstu áratugum .
Þá hafa umsvif Kínverja í Afríku valdið áhyggjum .
Vatn er af skornum skammti í Kína og stjórnvöld þar hafa leitað til Afríku og keypt land til að komast að vatni og ræktarlandi fyrir bómull og korn .
Í fyrra luku þeir við smíði Tekeze-stíflunnar í einni af þverám Nílar í Eþíópíu .
Það er nú stærsta stífla Afríku .
Fyrr á þessu ári gerðu Eþíópía , Kenía , Rúanda , Tansanía og Úganda samkomulag um nýtingu árinnar þar sem endi er bundinn á neitunarvald , sem Egyptar hafa haft í rúm 80 ár og veitir þeim í raun yfirráð yfir fljótinu .
Egyptar og Súdanar , bandamenn þeirra , hafna þessu samkomulagi alfarið .
" Eina deiluefnið , sem gæti orðið til þess að draga Egyptaland aftur út í stríð , er vatn , " sagði Anwar Sadat , forseti Egyptalands , fyrir 30 árum .
Nú segir Ahmed Aboul Gheit , utanríkisráðherra Egyptalands , að Níl sé spurning um þjóðaröryggi og til sé " rauð lína " sem ekki verði farið yfir .
Í egypskum fjölmiðlum hafa birst vangaveltur um hvaða hernaðaráætlunum eigi að beita brjótist út stríð .
Nauðsynlegt lífi og reisn Í samþykkt Sameinuðu þjóðanna frá 28. júlí er viðurkenndur rétturinn til sanngjarns aðgangs að öruggu og hreinu drykkjarvatni og hreinlætisaðstöðu sem algildum mannréttindum , sem séu nauðsynleg til að njóta til fulls réttarins til lífs og mannlegrar reisnar .
Framboð vatns er ekki ótakmarkað Sameinuðu þjóðirnar samþykktu í lok júlí að aðgangur að hreinu vatni skyldi teljast til mannréttinda .
Víða í heiminum er gríðarlegur vatnsskortur .
Fá ríki búa hins vegar jafn vel í þessum efnum og Ísland , sem sat hjá í atkvæðagreislunni .
Maude Barlow er formaður stærstu mannréttindasamtaka Kanada og hefur um árabil beitt sér í umhverfismálum , þar á meðal að aðgangur að vatni teldist til mannréttinda .
Þýska blaðið Die Zeit ræddi við hana eftir atkvæðagreiðsluna : " Við verðum að fara að átta okkur á að það er ekki ótakmarkað framboð af vatni á plánetunni okkar .
Víða er vatn fyrir fólk á þrotum .
Við notum það til að rækta plöntur til matvælaframleiðslu í þróunarríkjum þar sem ekki er nóg af því fyrir .
Þar sveltur fólk og þjáist af þorsta í þágu okkar velferðar .
Við flytjum vatn í stórborgirnar þar sem bruðlað er með það og dælum því kerfisbundið úr jörðinni .
Í Kína hafa íbúar þúsunda lítilla borga og þorpa verið fluttir burt vegna þess að jarðvegurinn þornaði upp í áranna rás .
Þar blása nú vindarnir ryki .
" Barlow segir miður hvað ákvörðun SÞ hafi vakið litla athygli í fjölmiðlum .
Enn þurfi fólk í iðnríkjunum ekki að hafa áhyggjur af því að hafa ekki nóg vatn til að elda og baða sig , en sá tími muni koma að enginn staður á jörðu verði undanskilinn vatnsskorti .
" Árið 2010 eru ekki ýkjur að segja að skortur á aðgangi að vatni sé mesta mannréttindabrot veraldar , " segir hún .
