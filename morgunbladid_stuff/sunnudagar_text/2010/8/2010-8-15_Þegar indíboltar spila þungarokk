ROKKSVEITIN Helmet reis hvað hæst í skugga gruggbyltingarinnar og náði platan Meantime ( 1992 ) miklum vinsældum og sölu og myndbönd þaðan voru góðkunningjar MTV glápara um heim allan .
Sveitin er leidd af Page Hamilton og er enn starfandi , reis upp úr öskustó árið 2004 með plötunni Size Matters , tveimur árum síðar kom Monochrome út og ný plata , Seeing Eye Dog er væntanleg eftir eina og hálfa viku eða svo .
Þessar plötur eru svona og svona , eiginlega hálfómerkilegar þannig séð og svipaðar síðustu plötu Helmet áður en hún lagðist í kör , Aftertaste ( 1997 ) .
Fyrstu þrjár plöturnar eru hins vegar skotheldar , sú fyrsta , Strap it On ( 1990 ) ískrandi hrá þar sem tappað er rækilega inn í drullurokksstemninguna sem lék um hið frábæra merki Amphetamine Reptile ( Jesus Lizard , Cows o.fl. ) .
Meantime er einnig frábær plata en list Helmet reis þó hæst á plötunni sem hér er til umfjöllunar , Betty , sem út kom 1994 .
Snilldin við Helmet er ( var ? ) sú að þarna voru stuttklipptir gaurar með rætur í nýbylgju- og utangarðsrokki að spila myljandi þungarokk með riffum sem best væri að lýsa sem " kremjandi " þungum .
Þessi samsláttur leiddi af sér mikla töfra og tónninn var sleginn fullkomlega á Betty þar sem saman fór hausaskakandi grúv og þekkileg tilraunamennska .
Nægir að hlýða á opnunarlagið , " Wilma ' s Rainbow " og hið stórkostlega " Milquetoast " til að sannfærast um guðdóminn sem lúrir á plötunni .
Í síðara laginu sýnir sveitin á sér allar sínar bestu hliðar ; níðþung bárujárnsriff , brotin upp með surgandi , sértækum og endurgjafarríkum gítartónum og laginu er slaufað með ótrúlegum trommuleik John Stanier ( sem er nú í Battles ) .
Platan var endurútgefin í sumar í niðurhalsformi .
Fimm aukalög fylgja , en þau komu upprunalega út á tvöföldu tíutommuútgáfunni af Betty og á tólftommuútgáfu lagsins " Biscuits for Smut " .
