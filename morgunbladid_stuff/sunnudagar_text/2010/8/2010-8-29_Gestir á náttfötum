Það er notaleg stemning á Hótel Loftleiðum á fimmtudagskvöldum en þá geta gestir hótelsins komið sér vel fyrir og hlýtt á upplestur á ensku úr bókum eftir nokkra af ástsælustu rithöfundum þjóðarinnar .
Það eru þeir Jón Yngvi Jóhannsson bókmenntafræðingur og Felix Bergsson leikari sem ljá nokkrum af þekktustu persónum íslenskra bókmennta rödd sína á Icelandic Bedtimes Stories , eins og kvöldin kallast .
" Þær eru mjög stórhuga og skemmtilegar , stjórnendur þessa hótels , og ákváðu að bjóða upp á bókmenntakvöld .
Á hótelinu er líka mikil listatenging en þar er bæði bókmennta- og myndlistarherbergi og íslensk list upp um alla veggi .
Bókmenntakvöldin tengjast því vel þeirri sýn sem stjórnendur þess hafa á hótelið .
Ég var mjög glaður þegar ég var beðinn að taka þetta að mér til móts við Jón Yngva og er sérstaklega skemmtilegt hvað er mikill áhugi meðal útlendinga á íslenskum bókmenntum , " segir Felix .
Jón Yngvi einbeitir sér aðallega að Laxness en Felix hefur lesið upp úr bókum Guðrúnar Helgadóttur , Hallgríms Helgasonar , Arnaldar Indriðasonar og Laxness en stundum hefur hann líka bara sagt áheyrendum af íslensku jólasveinunum .
Bókmenntakvöldin hafa nú verið haldin á hverjum fimmtudegi í tæpt ár og segir Felix ótrúlegan fjölda af fólki hafa rennt í gegnum salinn á þeim tíma en á hverjum lestri eru allt frá 10 og upp í 50 manns þegar mest hefur verið .
Mörgum sem séu á leið í flug á föstudagsmorgni finnist t.d. gott að geta verið í rólegheitum síðasta kvöldið og hefur Felix fengið meldingar héðan og þaðan á Facebook þar sem honum er þakkað fyrir lesturinn .
Það er ekki annað hægt að segja en að heimilisleg stemning skapist í bíósalnum enda er fólki velkomið að mæta þangað á náttfötunum eða sloppnum og inniskónum .
Í boði er kakó , teppi , og koddar og getur fólk breitt vel úr sér og kúrt í sætunum .
Lesið er í 45 mínútur sem Felix segir hæfilega stutt og laggott .
Þeir félagar velja lestrarefnið aðallega eftir því sem þeim finnst skemmtilegt og reyna að rótera því svolítið en eftir lesturinn eru þeir viðbúnir að ræða við fólk um íslenskar bókmenntir og sumir vilja fá nöfn á höfundum til að geta keypt sér bókina .
Felix hefur gjarnan lesið fyrsta kaflann í Heimsljósi og segir ferðamenn hafa mikinn áhuga á verkum Laxness .
Algengt er að fólk komi með börn með sér og nú síðast tókst Felix að svæfa lítinn gutta en systir hans fjögra ára hlustaði opinmynnt á Ástarsögu úr fjöllunum eftir Guðrúnu Helgadóttur .
" Ég reyni að velja lestrarefnið þannig að það passi fyrir alla .
Þetta er mjög ljúft og dásamlegt starf , ég hlakka alltaf til að lesa fyrir útlendingana og þetta er afslappandi fyrir mig líka .
Það er líka gaman að fá aðeins að takast á við upplestur og líka að tala ensku , ég lærði í Skotlandi á sínum tíma en held að hreimurinnn sé orðinn nokkuð harður og íslenskur , " segir Felix .
maria@mbl.is 