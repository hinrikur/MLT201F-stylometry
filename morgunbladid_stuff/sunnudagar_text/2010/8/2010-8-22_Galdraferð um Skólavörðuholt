Birna Þórðardóttir er fædd á Borgarfirði eystri á fyrri hluta síðustu aldar og sleit þar barnsskónum .
Þaðan lá leið Birnu í Alþýðuskólann á Eiðum og síðan í Menntaskólann á Akureyri en hún fluttist til Reykjavíkur árið 1968 .
Þá tók við H.Í. , Fylkingin , Þýskaland og Ítalía .
Birna var ritstjóri Læknablaðsins í 17 ár en þegar hún lét af því starfi stofnaði hún sitt eigið fyrirtæki , Menningarfylgd Birnu , árið 2002 .
Birna segir að hún hafi séð sér þann kost vænstan að stofna eigið fyrirtæki þar sem hún hafi , þrátt fyrir ómælda hæfileika í starfi , verið óvinsæl á vinnumarkaði og í Berufsverbot , eða atvinnubanni af pólitískum ástæðum .
Menningarfylgd Birnu skipuleggur ferðir um miðbæinn þar sem Birna segir fólki skemmtilegar sögur og fróðleik frá fyrri tíð og nýrri .
Hópana fylla að mestu Íslendingar og margt skemmtilegra kvenna eins og Birna kemst að orði .
" Ég er fyrstu kynslóðar innflytjandi í Reykjavík og hef því lesið mér mikið til og grúskað um sögu borgarinnar .
Mér finnst Reykjavík skuggalega skemmtileg en illa er komið fram við flotta dömu .
Það er dæmigert þegar græðgin tekur völd að ekkert er hugsað um afleiðingarnar og slóð slömmlordanna , eins og ég kýs að kalla það , ber þess merki hér í miðbænum .
Þar má víða sjá niðurnídd hús sem eigendur hafa lítillækkað og meðvitað hefur sagan verið þurrkuð út og teppalagt yfir það sem ekki þykir nógu fínt eins og það að áður fyrr vorum við fátæk , svöng og með blöðrubólgu , " segir Birna sem mun standa fyrir galdraferð frá Skólavörðuholti á Menningarnótt .
maria@mbl.is 