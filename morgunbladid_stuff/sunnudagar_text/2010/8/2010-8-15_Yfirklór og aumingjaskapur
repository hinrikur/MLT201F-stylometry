Eitthvað virðist samviskan vera farin að naga Pál Gunnar Pálsson , forstjóra Samkeppniseftirlitsins , eftir allan þann aumingjaskap sem sú stofnun hefur sýnt af sér í gegnum árin , bæði undir hans forystu og forvera hans , þegar kemur að umræðu um að stofnunin setji skorður við einokunartilburðum hinna stóru á matvörumarkaði .
Fyrst snerist umræðan um ráðandi markaðshlutdeild Hagkaups og Bónuss eftir að þau fyrirtæki voru sameinuð snemma á tíunda áratugnum og svo aftur um einokunartilburði Baugs og 10-11 , eftir að Baugur ( nú Hagar ) yfirtók Vöruveltuna ehf. ( 10-11 verslanirnar ) 1999 .
Samkeppnisyfirvöld , ( áður Samkeppnisstofnun , nú Samkeppniseftirlit ) hafa í áraraðir verið harðlega gagnrýnd fyrir að aðhafast ekkert , nákvæmlega ekkert , þótt Baugsveldið og síðar Hagar hafi sölsað undir sig allt upp í 60% markaðshlutdeild á matvörumarkaðnum og oft hafa samkeppnisyfirvöld kveinkað sér undan gagnrýninni og borið fyrir sig þær röksemdir sem finna má í nýjasta pistli Páls Gunnars Pálssonar á heimasíðu Samkeppniseftirlitsins : Að Samkeppnisyfirvöldum hafi aldrei verið fært að gera athugasemdir við sameiningu Hagkaups og Bónuss , af þeirri einföldu ástæðu að samruninn átti sér stað örfáum mánuðum áður en samkeppnislög tóku gildi hinn 1. mars 1993 ; og að samkeppnisyfirvöld hafi ekki heldur haft lagalegar forsendur til þess að grípa til íhlutunar vegna samruna Baugs ( Haga ) og 10-11 verslananna vegna þess að aukning markaðshlutdeildar úr 50% í 57-58% hafi ekki skipt sköpum ; fyrirtækið hafi hvort eð er verið með markaðsráðandi hlutdeild .
Yfirklórið og aumingjaskapurinn virðast vera allsráðandi hjá samkeppnisyfirvöldum , þótt vissulega megi segja að það séu ekki bara þau sem hafa sofið á verðinum , heldur einnig hið háa Alþingi .
Í töflu sem Páll Gunnar birtir með pistli sínum kemur fram að markaðshlutdeild Haga í smásölu á matvörumarkaði hafi árið 2008 verið 55% , hlutdeild Kaupáss ( Nóatún og Krónan ) hafi verið 19% , Samkaups 15% og annarra 11% .
Í apríl 2006 fór ég til London og ræddi við breska þingmanninn Jim Dowd sem veitti forstöðu breskri þingnefnd , sem kannaði samþjöppun í smásölu á Bretlandseyjum .
Þingnefndin hafði áhyggjur af samþjöppuninni og að Tesco væri komið með 30% markaðshlutdeild .
Fjórir stærstu á Bretlandseyjum höfðu samtals um 70% markaðshlutdeild og var þetta breskum stjórnvöldum mikið áhyggjuefni .
Nefndin lagði m.a. til að tímabundið bann yrði lagt við samruna og yfirtökum á smásölumarkaðnum til þess að sporna gegn einokun og / eða fákeppni .
Dowd sagði m.a. : " Mikil samþjöppun hefur orðið og fáir stórir eru orðnir mjög fyrirferðarmiklir á markaðnum , víða svo jaðrar við einokun , tvíkeppni eða í besta falli fákeppni .
Þetta á ekki síst við um matvörumarkaðinn , sem við höfum skoðað sérstaklega náið .
" Og síðar sagði Dowd : " En við erum að taka sérstakan vara við og benda á að í auknum mæli gerist það á Bretlandseyjum að góð fyrirtæki eru neydd til þess að hætta , þau keypt upp og / eða lögð niður .
Ekki vegna þess að þau standi sig illa , veiti ekki góða þjónustu og bjóði upp á gæði heldur vegna þess að þeir stóru hafa slíka yfirburði að þeir geta í krafti stærðarinnar þröngvað þeim út af markaði með ýmsum meðulum sem eru ekki endilega af hinu góða eða markaðnum , neytendum eða samfélaginu til góðs .
" Hvenær ætlar Alþingi að vakna til lífsins og láta þessi má til sín taka ? Hvað með frumvarp viðskiptaráðherra sem bíður afgreiðslu þingsins ? Þurfa ekki samkeppnisyfirvöld og löggjafinn að leggjast á eitt , til þess að hér megi tryggja að heilbrigð samkeppni ríki á matvörumarkaði , ekki einokun eða fákeppni , þar sem sá stærsti ( Jóhannes Jónsson ) kemst upp með að þrýsta á og kúga birgja smásölunnar til þess að selja sér á langbestu kjörunum og montar sig svo af ofbeldinu í Kastljósi , eins og frægt er orðið ? Er það eðlilegt að Hagar ( 1998 ehf. ) sem eru í eigu Arion banka séu með markaðsráðandi stöðu ? Er það í lagi að maður sem var stór þátttakandi í að keyra hér allt í þrot , m.a. gömlu viðskiptabankana , Jóhannes Jónsson í Bónus , skuli vera við stjórnvölinn á 1998 í skjóli Arion banka og ráða þar ferðinni , án þess að eiga nokkuð í því fyrirtæki ? Er það furða að það þurfi sérstaka úttekt eftirlitsnefndar með skuldaaðlögun bankanna á því hvernig Arion banki stóð að skuldaskilum Haga ? ! 