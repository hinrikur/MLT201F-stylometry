Margir hafa orðið til þess að gagnrýna hversu mjög kynslóðirnar hafa fjarlægst í íslensku samfélagi .
Skáldið Thor Vilhjálmsson kvartar undan þessu sambandsrofi í samtali sem Pétur Blöndal á við hann í Sunnudagsmogganum í dag .
" Nú er svo mikið um aðskilnað , eldra fólk komið á sérstaka geymslustaði , " segir hann .
" Mér finnst brýnt að gamla fólkið og börnin nái saman , það hafi yndi af börnunum og fái birtu af þeim og börnin aftur næringu af þeim og tengingu við þetta fólk , sem var á undan okkur .
Það var ekkert auðvelt að vera til .
Þá dettur mér oft í hug , og ég má ekki segja það , því ég minnist of oft á það , þegar Halldór Laxness lætur Jón Hreggviðsson segja : " Allir dóu sem gátu .
" Einhvern veginn er það svo , öfugt við það sem margir halda , að jafnvel mestu hrakfarirnar og dýpstu kreppurnar vilja gleymast .
En eru þó greyptar í huga þeirra , sem þær brunnu sárast á .
Og það er mikilvægt að lærdómur kynslóðanna glatist ekki .
Að við missum ekki keflið , sem fyrri kynslóðir hafa borið til okkar .
En okkur svefngenglum vanans reynist oftast erfitt að snúa þróuninni við , jafnvel þó að hún sé okkur á móti skapi .
Einhverra hluta vegna er það látið viðgangast í íslensku samfélagi , einkum á mölinni , að allt sé hólfað af – líka manneskjur .
Vísast af því að það er svo þægilegt .
Menn býsnast kannski yfir því , hver í sínu horni , en allt kemur fyrir ekki .
Þá er hvetjandi að fylgjast með því , þegar menn brjótast af básnum sínum , láta ekki draga sig í dilka .
Það er ekki aðeins tilkomumikið , heldur líka hressandi , að horfa á skáldið , sem varð 85 ára á föstudaginn var , takast á við gamla Íslandsmeistarann Benedikt Pálsson , ramman að afli , og veltast með honum um gólfið í fangbrögðum .
Það fer vel á því , að æfingin fari fram hjá Júdófélagi Reykjavíkur , því afreksíþróttamaðurinn Bjarni Friðriksson hefur haft forystu um að rífa upp starf félagsins á undanförnum árum .
Það er vel þegar keflið gengur á milli kynslóða með þeim hætti , eins og Thor kemst að orði : " Bjarni byggir upp kynslóðir og það gagnast þjóðinni .
" Það er snar þáttur í því , að byggja upp kynslóðir , að sækja vísdóm til þeirra sem til þekkja .
Auðvitað á það ekki að vera gagnrýnislaust , en samtalið þarf að eiga sér stað .
Annars skapast hætta á því að sagan endurtaki sig , öll ósköpin og hörmungarnar .
Í því samhengi er fróðlegt að lesa annað samtal í blaðinu , sem Kolbrún Bergþórsdóttir á við Guðna Ágústsson , fyrrverandi ráðherra og formann Framsóknarflokksins , sem bendir á að útrásarvíkingarnir margir minni mjög á menn Sturlungaaldarinnar .
Og hann ber spegil sögunnar að samtímanum .
" Já , sagan er alltaf að endurtaka sig , fer hring eftir hring .
Við töpuðum frelsi okkar 1262 vegna illvígra átaka og ásælni Norðmanna eftir auðlindum og hernaðarsvæði .
Sundrung dagsins er af sama toga , innanlandsátök og undirgefni við að lausnin liggi í erlendu valdi .
Nú ætlar ríkisstjórnin með þjóðina inn í Evrópusambandið .
Samfylkingin er í hlutverki Sturlunganna en Steingrímur J. Sigfússon er eins og Gissur jarl , sem var andstæðingur þess að fara undir Noreg í upphafi en spilaði okkur svo þar inn fyrir rest .
Svo kunna allir söguna um sjö hundruð sumur sem urðu þjóðinni erfið .
Frelsinu var fagnað og nýir uppgangs- og afrekstímar hófust hér á öllum sviðum .
Öll síðasta öld vitnar um árangur okkar og gjöfult land .
" Það er mikilvægt að muna tímana tvenna og þrenna .
