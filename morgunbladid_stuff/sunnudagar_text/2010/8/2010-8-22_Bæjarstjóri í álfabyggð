Sem ungur maður var ég staðráðinn í því að flytja aldrei í suðurbæinn hér í Hafnarfirði .
Hins vegar þróuðust mál svo að árið 1993 flutti fjölskyldan þangað og í dag viljum við hvergi annars staðar vera en hér við Eyrarholtið .
Erum alsæl hér , segir Guðmundur Rúnar Árnason sem nýverið tók við starfi bæjarstjóra í Hafnarfirði .
Hann á allar sínar rætur í bænum hvar samheldni hefur löngum verið býsna áberandi meðal íbúanna sem eru orðnir um 25 þúsund talsins .
Fyrstu minningar Guðmundar eru frá uppvaxtarárum hans við Hraunbrekku , þar sem foreldrar hans , þau Árni Guðmundsson og Ágústa Haraldsdóttir bjuggu .
Þetta var í kringum 1960 .
" Alllangt er síðan farið var að nefna Hraunbrekkuna Hellisgötu svo fyrra nafn er líklega flestum gleymt .
Það var svo upp úr 1960 þegar ég var sjö átta ára sem fjölskyldan keypti íbúð í þríbýlishúsi við Arnarhraun sem Stefán Rafn Þórðarson , byggingameistari hér í Hafnarfirði , kunnur borgari á sinni tíð , reisti .
Eins og alsiða var á þessum tíma tóku foreldar mínir við húsinu á byggingarstigi og sáu sjálf um lokafrágang , bjástruðu í þessu eins og alsiða var á þessum tíma .
Ég þekki annars lítið til þeirrar sögu hússins en ég get sagt að uppvaxtarár mín þarna voru afskaplega góður tími ; ein samfelld gleðistund .
Dulúðlegt umhverfið í hrauninu var ævintýraheimi líkast .
Fyrir litla stráka var gaman að lauma sér inn niður í gjóturnar í hrauninu sem margar hverjar eru enn ósnertar .
Sitja þar við kertaljós og rífa í sig harðfisk , " segir Guðmundur Rúnar sem kveðst sömuleiðis eiga góðar minningar frá árunum sínum í Lækjarskóla .
" Einn daginn á leið heim úr skóla varð samferða mér jafnaldri minn , Sverrir Mar Albertsson .
Skemmst er frá því að segja að úr þeirri göngu varð lífstíðarvinátta við Sverri sem í dag er verkalýðsleiðtogi austur á landi .
Ég var hins vegar orðinn nokkru eldri þegar ég kynntist Lúðvík Geirssyni , fyrrverandi bæjarstjóra .
Fyrst sá ég til hans að skáskjóta sér inn um dyrnar í húsinu skáhallt á móti æskuheimili mínu , þar sem hann var að slá sér upp með Hönnu Lárusdóttur sem varð og er eiginkona hans .
" Þegar kom fram á fullorðinsár flutti Guðmundur Rúnar á Hvaleyrarholtið í suðurbænum þar sem hann býr enn í dag með fjölskyldu sinni í Eyrarholti , þar sem fjölbýlishús , parhús og einbýli eru í einni og sömu lengjunni .
Klasahús er þetta kallað ; ólíkar byggingar í einni þyrpingu þó að arkitekúrinn sé sambærilegur á öllum húsunum .
" Útsýnið hér er frábært ; yfir golfvöll okkar Hafnfirðinga , Hvaleyrarlónið , til Esjunnar , út yfir Faxaflóann og vestur á Snæfellsjökul .
Hér eru einnig fínir möguleikar til útivistar , " segir bæjarstjórinn .
" Krakkarnir mínir hafa síðustu daga verið í berjamó handan götunnar og slíkt eru hlunnindi .
Og þá er ónefnt að trú fólks er sú að miklar álfabyggðir séu hér á Hvaleyrarholtinu .
Sjálfur hef ég aldrei orðið fyrir neinum óþægindum úr handanheimum í þessu hverfi , en þetta myndu margir víst frekar kalla þægindi .
Það er best að útiloka ekkert .
Veit raunar um fólk sem hefur gert út á að kynna álfabyggðirnar og einhverju sinni voru hér sjónvarpsmenn frá BBC daglangt að mynda klettana sem sagðir eru bústaðir huldufólksins .
Hvað þeir náðu að festa á filmu veit ég samt ekki .
" sbs@mbl.is Uppáhaldsstaðir 1 .
Hvaleyrarvatn er hér skammt ofan við bæinn og þangað fer ég gjarnan í gönguferðir .
Mér finnst þetta mjög nærandi og ég hvílist vel á því andlega að labba .
Þegar erfið viðfangsefni í vinnunni bíða er þjóðráð að fara í gönguferð ; þannig leysast margar gáturnar og viðfangsefni sem kannski eru torleyst svona fljótt á litið .
Mér finnst líka afskaplega gaman að fara suður að Kleifarvatni og Krýsuvík .
2 .
Mér finnst afskaplega gott að vera heima hjá mér .
Mér finnst góð hvíld frá daglegum störfum mínum felast í því til dæmis að bjástra hér í garðinum .
Garðvinnan er ánægjuleg og líklega er skemmtilegast að berjast við grjót .
Færa þar til steina og hlaða garða ; búa til veggi og steinbeð .
Þetta er vissulega svolítið púl á stundum , en líka gaman að reyna svolítið á sig og athuga hvar þolmörk manns liggja .
Og sjá síðan árangur erfiðisins í fallegum garði hér fyrir utan .
