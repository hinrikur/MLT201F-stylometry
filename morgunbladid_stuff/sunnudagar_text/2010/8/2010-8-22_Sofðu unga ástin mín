Hér á landi á um fimmtungur barna við svefnvandamál að stríða .
Í þessari grein er rætt við Örnu Skúladóttur , hjúkrunarfræðing og svefnráðgjafa á Barnaspítala Hringsins , um foreldrahlutverkið og þá þjónustu sem svefnráðgjafi veitir .
Auk þess greina tvær fjölskyldur frá reynslu sinni af svefnleysi í kjölfar barneigna .
Ingunn Eyþórsdóttir Árlega sækja fjögur til fimm hundruð fjölskyldur um sérfræðiaðstoð vegna svefnvanda barna á göngudeild Barnaspítala Hringsins .
Arna Skúladóttir hjúkrunarfræðingur sagði í samtali við Morgunblaðið að svefnvandamál barna væru á meðal algengustu umkvörtunarefna foreldra en hún hefur um langt skeið sinnt svefnráðgjöf barna hér á landi .
" Ásamt því að sinna svefnráðgjöf á Landspítalanum rek ég litla þjónustu utan spítalans sem ég kalla Foreldraskólann og þangað leita um þrjú til fjögur hundruð aðrar fjölskyldur árlega .
Gera má ráð fyrir að um 20% barna glími við svefnvandamál af einhverju tagi þannig að þetta snertir marga .
Börnin sem um ræðir geta verið allt frá nokkurra daga gömlum og upp í skólakrakka .
Vandamálin eru mjög misjöfn og yfirleitt háð aldri og þroska barnsins .
Okkar hlutverk er að styrkja foreldranna svo að þeir séu betur í stakk búnir að annast barnið .
" Aðspurð hvort hún hafi skynjað einhverjar breytingar á þróuninni á þeim tíma sem hún hefur starfað við svefnráðgjöf segir Arna að aldrei hafi verið gerð rannsókn hér á landi um algengi svefnvandamála en líklega hafi hlutfall barna með svefnvandamál haldist svipað um langa hríð .
Meginmunurinn sé fólgin í að því að þekking foreldra sé orðin miklu meiri sem sýni að fræðslan og umræðan hafi skilað sér .
Hvert barn er einstakt Margir foreldrar og áhugafólk um uppeldi kannast við bókina Draumland , svefn og svefnvenjur barna frá fæðingu til tveggja ára aldurs en Arna gaf út bókina fyrir nokkrum árum en þar er fjallað um leiðir að bættum svefni barna og hvernig leysa megi minniháttar vandamál .
Nýverið sendi hún frá sér bókina Veganesti sem fjallar um næringu barna en þessir tveir þættir , næring og svefn fylgjast gjarnan að .
Í bókunum byggir Arna á þeirri hugmyndafræði að hvert barn sé einstakt og mikilvægi þess að átta sig á því .
" Foreldrar í dag eru meira vakandi yfir líðan barna sinna .
Svefntengd vandamál barna eru orðin viðurkennd og lítil börn sem þjást af svefnröskun eru ekki eingöngu skilgreind sem óvær eða óþekk eins og áður tíðkaðist .
" Uppalendur á öllum þjóðfélagsstigum sækja svefnráðgjöfina á Barnaspítalanum en meðalaldur þeirra foreldra er hærri en meðalaldur foreldra almennt .
Þvert á það sem margir halda hefur aldrei verið sýnt fram á að svefnvandamál séu algengari hjá frumburðum foreldra .
" Af þeim sem leita aðstoðar hjá okkur eru fyrirburar og tvíburar aðeins líklegri til þess að kljást við svefnvanda , sem og drengir frekar en stúlkur .
En þeir hópar sem sækja svefnráðgjöf þurfa ekki endilega að endurspegla hvaða hópar eru í áhættu .
Þetta getur hreinlega verið fólk sem er duglegra en aðrir að leita sér aðstoðar .
" Að finna rétta taktinn Svefnvandamál barna á aldrinum 6 mánaða til tveggja ára eru skoðuð út frá þremur meginatriðum .
" Í fyrsta lagi er það takturinn á dag- og nætursvefni , í öðru lagi sjálfshuggunarfærni barnsins , þ.e. hvort það sé fært um að sofna sjálft og í þriðja lagi hvaða þjónustu barnið fær á nóttinni .
Þessi atriði eru skoðuð í þessari röð .
Takturinn vegur þyngst og hann þarf að vera í lagi til þess að hægt sé að gera kröfu um að barnið sofi á nóttinni .
" Upplifun foreldra á því hvenær ákveðið svefnmynstur er vandamál getur verið misjöfn .
Þegar svefn ungra barna er farinn að raska daglegu lífi og líðan fjölskyldunnar er það vísbending um að vandamál sé í aðsigi sem beri að reyna að leysa .
" Aðferðin sem beitt er við að leysa vandann veltur á eðli vandamálsins og ráðgjöfin miðast við það .
Þeir sem leita hingað eru yfirleitt með mikil svefnvandæði .
Foreldrar með minniháttar vanda leitar frekar til Foreldraskólans enda er símaþjónustan þar hugsuð fyrir almennar fyrirspurnir og léttari vandamál .
" Hér áður voru börn með meiriháttar svefnvandamál lögð inn til greiningar og ekki síður til þess að hvíla foreldrana .
Nú horfir öðruvísi við og innlagnir hafa lagst af nema í sérstökum tilvikum .
" Fyrir um tuttugu árum var töluvert um innlagnir sem flestar þjónuðu þeim tilgangi að vera hvíld fyrir foreldrana .
Með bættri þjónustu , þekkingu og færni hafa innlagnirnar nánast lagst af .
Það að barnið sofi í öðru umhverfi og / eða með öðru fólki hefur oft mjög góð áhrif .
En í dag reynum við frekar að leggja börnin inn til ömmu og afa eða til einhvers sem barnið þekkir og treystir .
Þetta er miklu mýkri leið , það fylgir því mikið álag fyrir barn og foreldra að leggja það inn á sjúkrahús .
" Áhrif svefnleysis á sálartetrið Flestir vita að svefnleysi er skaðlegt heilsunni .
Athygli og einbeiting skerðist , líkamleg streitueinkenni koma í ljós , einbeiting , hugsun og tímaskyn brenglast , misskynjanir og ofskynjanir glepja fólk og endalaus vaka getur raunar í verstu tilvikum leitt til dauða .
Smám saman byggist upp streituástand , vítahringur spennu , svefnskorts , þreytu og kvíða .
" Líðan barna hefur áhrif á foreldra og líðan foreldra hefur áhrif á börn , " segir Arna .
" Ef svefnskortur er langvarandi eru einstaklingar komnir í ákveðinn vítahring .
Einbeiting og athygli takmarkast , viðkomandi verður berskjaldaðri gegn andlegum og líkamlegum veikindum .
Svefnleysi hefur áhrif á geðslag , vinnu og hjónaband .
T.d. hefur verið sýnt fram á að einstaklingur sem er ósofinn getur verið hættulegri í umferðinni heldur en drukkinn .
Að halda einstaklingi vakandi er þekkt pyntingaraðferð og hefur verið notuð til að knýja fram vafasamar játningar .
Svefnleysið hefur gríðarleg áhrif á einstaklinginn , fólk áttar sig oft ekki á þessu fyrr en það lendir í því .
" En hvaða langtímaáhrif hefur svefnskortur á barnið ? " Þegar skoðuð eru langtímaáhrif er oft fjallað um áhrif vandamála sem snúa að gráti , næringu og svefni án þess að líkamleg skýring sé á vandanum , " segir Arna .
" Áhrif þessara þriggja fyrrgreindra þátta ( gráts , næringar og svefnvandamála ) á hegðunarvandamál og vanlíðan síðar á ævi barnsins hafa verið skoðuð töluvert .
Í flestum tilvikum líða einstaklingar ekki fyrir það seinna meir þótt þeir hafi glímt við svefnvandamál í æsku .
En hjá ákveðnum hópi er tenging við vandamál síðar á lífsleiðinni , sérstaklega ef barn er með vandamál tengd öllum þessum þáttum .
Þau börn sem notið hafa aðstoðar við að vinna úr þessum vanda koma marktækt betur út en þau börn sem njóta engrar aðstoðar – það hefur verið skoðað .
" Misjöfn svefnþörf Ljóst er að ekki er hægt að sinna barnauppeldi eins og fyrirtækjarekstri .
Einstaklingseðlið er of flókið til þess að vera svo fyrirsjáanlegt .
Fjölmargar bækur hafa verið skrifaðar um svefn barna og í þeim eru mismunandi upplýsingar um svefnþörf þeirra .
Flestir sem vinna með svefnvanda barna í dag eru sammála um að töluverður einstaklingsmunur getur verið þar á .
Helsta viðmið fyrir foreldra er að ef barn vaknar hresst að morgni hefur það fengið nægan svefn .
Arna tekur undir það að svefn barna geti verið einstaklingsbundinn en segir jafnframt að það sé ekki himinn og haf þar á milli .
" Lítil börn , sérstaklega mjög lítil , geta haft einstakt lag á að næla sér í orkublundi , þ.e. sofa kannski í fimm mínútur og vakna síðan fullhlaðin .
Ef þau gera þetta oft yfir daginn getur heildarsvefntími þeirra orðið stuttur .
Síðan eru alltaf einstaka börn sem annaðhvort sofa mjög mikið eða lítið .
Oftast skiptir þó tímasetning á svefni mun meira máli en tímalengdin .
Það hefur sýnt sig að þau börn sem við höfum meðhöndlað hafa verið að bæta við sig a.m.k. klukkustund í svefni .
" Lesið í börnin Barn fæðist ekki sem óskrifað blað , heldur hefur það ákveðin lundarfarseinkenni sem koma smátt og smátt í ljós .
Þó að þessi einkenni séu meðfædd fer eftir umhverfinu og uppeldinu hvernig ákveðnir eiginleikar eru nærðir og styrktir .
Flestir fræðimenn í dag eru sammála um að þróun lundarfars eða persónuleikans sé háð samspili af meðfæddum eiginleikum og umhverfi .
" Þegar við eignumst börn fáum við mismunandi viðfangsefni í hendur .
Sum börn reyna lítið á , öðrum fylgir meiri áskorun .
Það sem hjálpar foreldrum mest er að auka skilning þeirra og næmi fyrir þessum einstaklingsmun .
Ein og sama uppeldisaðferðin hentar ekki öllum .
Ég legg mikið upp úr mikilvægi þess að reyna að hjálpa foreldrum að lesa í börn sín , grátandi barn er ekki alltaf svangt , það vill kannski knús eða nærveru , jafnvel vill það láta slökkva ljósið og fá að vera í næði .
Börn eru misjafnlega viðkvæm fyrir áreiti og oft þurfa þau meiri ró .
" Arna segir misauðvelt að lesa í eða skilja börn en ákveðin lundarfarseinkenni geta gefið vísbendingu um hvaða uppeldisaðferðir henti þeim .
" Helsta hlutverk foreldranna er að kynnast barninu , hvað finnst því gott og hvað ekki , verða þau auðveldlega trufluð af hávaða , eru þau mjög hreyfivirk , þurfa þau langa eða stutta aðlögun , o.s.frv. Þetta er mjög einstaklingsbundið en engu að síður mjög mikilvægt að átta sig á því .
Flest börn sigla meðalveg í þessum efnum en svo eru alltaf einhverjir sem hafa sterk sérkenni .
" Hún segir brýnt að heilbrigðiskerfið hlúi að ungum börnum og fjölskyldum þeirra .
Víðs vegar hafi stjórnvöld og almenningur sofnað á verðinum og vanmetið verðmætin sem felast í því að huga vel að yngstu meðlimum samfélagsins .
Ef vandamál þeirra sem á þurfi að halda séu leyst á fyrstu æviárunum hafi mikið áunnist fyrir einstaklinginn og þjóðfélagið í heild .
Lítil börn lítið vandamál , stór börn stór vandamál .
Úr dagbók örvæntingarfullrar móður Það leikur enginn vafi á því að góður svefn er undirstaða vellíðanar .
Svefninn veitir þreyttum manni hvíld , frið og endurnæringu .
Þegar barneignir eru fyrirhugaðar gera fáir foreldrar sér í hugarlund hversu mikinn svefn þeir missa fyrstu árin í lífi barnsins .
Í niðurstöðum nýlegra rannsókna kemur fram að nýbakaðir foreldrar missa allt að tveggja mánaða svefn á fyrsta ári barnsins .
Hér gefur að líta glefsur greinarhöfundar um áhrif svefnleysis en barn hennar hefur þurft að etja kappi við svefndrauginn ógurlega .
Sparslið dugar skammt í því að hylja djúpbláa baugana og sólgleraugun þjóna því hlutverki að bjarga því sem bjargað verður .
Koffínið gerir lítið annað en að espa trekktar taugarnar .
Óléttuljóminn vék réttilega fyrir " gothútlitinu " og fölt andlitið myndi sóma sér vel í albúmi Adamsfjölskyldunnar .
Þið afsakið en útlit mitt á lítið skylt við þá ímynd sem ég hafði af sællegu húsmóðurinni sem spókar sig í bænum brosandi með Silvercross-vagninn .
Það er ekki einungis útlit mitt sem ber þess augljós merki að ég sé örmagna .
Itunes sýnir að lagið I ' m so tired með Bítlunum trónir á toppnum yfir mest leiknu lögin .
Og ég er meira að segja orðin þreytt á laginu .
Ég forðast í lengstu lög að hafa samskipti við fólk í þessu ástandi .
Þreytan gerir mig allt í senn uppstökka , barnalega og freka .
Eftir miklar vangaveltur fann ég töfralausn á málinu .
Íslenska sumarbirtan gæti hafa lagst illa í barnið .
Nær miðbaugi væri skýrari greinarmunur á degi og nóttu .
Það var tímabært að leggjast í víking með barnið .
Og viti menn , innan um senjóríturnar og síestufílinginn suður á Spáni fór barnið að sofa .
En Adam var ekki lengi í paradís .
Þegar heim kom tóku við alkunnar andvökunætur og slitróttur svefn .
Taugastríðið var aftur hafið .
Nærvera mín á nóttinni var að lokum það eina því til fyrirstöðu að barnið svæfi .
Svo fór að ég flutti mig um set yfir blánóttina .
Faðirinn hafði það verkefni að sitja næturvaktina og rökræða við mállaust barnið um mikilvægi þess að hvílast á nóttunni .
Eftir nokkrar nætur var sú stutta orðin sátt við móðurlausar nætur og lét að lokum undan .
Úr varð að við endurheimtum aftur horfið lífsmynstur og sólgleraugun og kaffið voru sett til hliðar um stundarsakir .
Samvinna foreldra skiptir mestu Bjarni Emil Ingvarsson er átta mánaða og hefur átt í erfiðleikum með svefn á næturnar .
Móðir hans , Ragna Kjartansdóttir , segir að sonur hennar hafi fengið sitt lítið af hverju sem hafi haft áhrif á nætursvefn hans .
" Þegar magakveisutímabilið leið undir lok tók við næturbrölt sem stafaði af öðrum toga .
Bjarni hefur einnig bakflæði sem orsakar uppköst og brjóstviða .
" Hún segir að sonur sinn kunni að sofna sjálfur en vandinn sé sá að hann vakni oft á nóttinni .
" Svo fór að ég eyddi nokkrum nóttum á sófanum og pabbinn sinnti syninum sem grét svolítið af söknuði eftir brjósti og nærveru minni til að byrja með .
" Ragna starfar sem hljóðmaður á Ríkisútvarpinu og segir að streitan sem fylgi sárum barnsgráti sé ekkert í líkingu við annað áreiti sem hún hafi komist í kynni við .
" Að horfa ráðalaus upp á barnið sitt gráta tekur virkilega á taugarnar , bæði hjá okkur foreldrunum og honum sjálfum .
Hann leit út eins og eldbolti eftir grátköstin , snöktandi og rauður af reiði .
" Eftir að hafa lesið Draumalandið spjaldanna á milli og haft samband við Örnu Skúladóttur komust þau að því að tímabært væri að taka út næturgjafirnar vegna bakflæðisins .
" Þetta var í kringum 6 mánaða aldurinn .
Hann fór að sofa aðeins betur en rumskið er enn til staðar og virðist stafa af einhverju öðru en svengd .
" Ragna segir að hún og Ingvar Orri Björgvinsson , faðir drengsins , hafi átt svolítið erfitt með að aðlagast breyttum svefnvenjum sem fylgdu fæðingu sonarins .
" Gleðin sem Bjarni Emil hefur veitt okkur er ómælanleg en við þurfum samt sem áður okkar svefn eins og flestir en það er sjálfsagt persónubundið hvernig fólk tekst á við svefnleysið .
Fyrirkomulagið á okkar heimili er oftast þannig að það okkar sem sinnir honum á næturnar fær að sofa lengur þegar Bjarni Emil vaknar hress klukkan sex á morgnana og hefur það reynst vel .
Þegar ég fór aftur til vinnu var ég við það að sofna hvenær sem ég settist niður .
" Ragna ráðleggur foreldrum sem eiga börn sem kljást við svefnröskun að skipta á milli sín vöktum og nýta vel tímann til hvíldar , þá líði öllum betur .
Það var sem barnið væri andsetið Foreldrar drengs sem nýlega varð tveggja ára sváfu ekki nótt í nærri tvö ár .
Þau eiga einnig dreng sem fagnaði eins árs afmælinu í júlí síðastliðnum .
Þau segja að það hafi farið að bera á svefntruflunum hjá eldri stráknum þegar hann nálgaðist 6 mánaða aldurinn .
" Hann var á brjósti og heimtaði sífellt meira á nóttinni og fór að vakna oftar .
Þá fyrst fórum við eftir þriggja daga reglunni sem fjallað er um í Draumalandinu .
Við reyndum hana nokkrum sinnum ásamt flestum öðrum ráðum en ekkert gekk .
Hann vaknaði alltaf grátandi , nánast öskrandi um miðnætti og svaf aldrei lengur en klukkutíma í senn .
Vandamálið var ekki að fá hann til sofna því hann virtist vera feginn því að fara í rúmið á kvöldin og hann bar þess engin merki yfir daginn að vera úrillur .
Við fengum enga niðurstöðu í málið en leiða má að því líkur að hann hafi verið að kljást við martraðir , þar sem það var líkt og barnið væri andsetið og vildi jafnvel ekki láta snerta sig .
Þetta var mjög langt tímabil og því lauk eiginlega ekki fyrr en síðasta vor .
" Þegar foreldrarnir eru inntir eftir því hvernig líðan þeirra var á þessu tímabili segir móðirin að hún hafi verið hræðileg og faðirinn tekur í sama streng .
" Við lögðum okkur fram við að gera allt rétt , þannig að við leituðum sífellt að orsökinni fyrir svefnvanda stráksins .
Jafnvel ósofin um miðjar nætur fórum við að reyna greina vandann , sem er náttúrulega fráleitt því mynstrið er svo ófyrirsjáanlegt .
Á tímabili vorum við með það á hreinu að það væri draugagangur í húsinu .
Það mál var útkljáð þegar drengurinn gisti hjá afa sínum og var engu skárri .
Pabbi minn verður nú seint kallaður trúaður maður en hann fór með bænir yfir drengnum , " segir móðir drengsins að lokum .
Foreldrarnir fagna því að svefnvandi eldri stráksins virðist vera í rénun en sá yngri á það ennþá til að vakna á nóttinni en með allt öðrum hætti .
