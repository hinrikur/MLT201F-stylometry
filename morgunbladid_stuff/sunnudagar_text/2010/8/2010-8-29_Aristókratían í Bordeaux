Bordeaux í Suðvestur-Frakklandi er ekki bara sjötta stærsta borg Frakklands heldur einnig – óumdeilanlega – það víngerðarhérað sem mest áhrif hefur í vínheiminum .
Þau áhrif eru ekki tilkomin einungis stærðarinnar vegna þótt heildarframleiðsla Bordeaux-vína sé sambærileg við alla vínframleiðslu til dæmis Ástralíu í lítrum talið .
Það eru gæði vínanna – þ.e.a.s. bestu vínanna – sem hafa gert Bordeaux að því stórveldi í vínheiminum sem raun ber vitni .
Þetta eru vínin sem barist er um á vínuppboðum , sem dásömuð eru í bókum og blaðagreinum og notuð eru sem dæmi í kvikmyndum þegar menn ætla að nefna eitthvað voða , voða fínt vín .
Bordeaux-vín eru vissulega misjöfn að gæðum og mörg eru þau ekki upp á marga fiska .
Á svæðinu í kringum borgina Bordeaux er samt sem áður að finna frægustu / bestu / flottustu ( veljið lýsingarorð ) víngerðarsvæði og vínhús veraldar .
Pauillac , St .
Julien , Margaux , St .
Emilion , Pomerol , Sauternes og Pessac Léognan eru nöfn á vínhéruðum sem njóta virðingar um allan heim .
Menn geta fjargviðrast út í Bordeaux , snobbið í kringum vínin , verðlagninguna og jú vissulega stundum gæðin , en í langflestum tilvikum eru það engu að síður Bordeaux-vín sem kveikja ástríðueldinn í hjörtum vínáhugamanna og halda honum logandi ævilangt .
Misskipting gæðanna er mikil í Bordeaux .
Annars vegar má þar finna einstök víngerðarhús , sannkallaðar hallir og kastala umlukta vínekrum er gefa af sér gull á flösku .
Þetta er hin eina og sanna aristókratía vínheimsins .
Hins vegar eru í Bordeaux þúsundir lítilla vínbænda er berjast í bökkum með framleiðslu sína sem á undir högg að sækja þrátt fyrir hið fræga nafn héraðsins .
Eins og gefur að skilja er það fyrri flokkur framleiðenda sem augu flestra beinast að .
Fremstir í flokkir eru á annað hundrað framleiðendur er duttu í lukkupottinn árið 1855 er víngerðarhús eða " Chateaux " Bordeaux-héraðsins – eða nánar tiltekið Médoc-skagans – voru flokkuð eftir gæðum .
Þessi bestu víngerðarhús voru skilgreind sem Grand Cru Classé og innan þeirrar skilgreiningar eru fimm undirflokkar ; fyrsta Cru , annað Cru , , þriðja Cru og svo framvegis .
Það sem réð gæðaflokkuninni var það meðalverð er þau höfðu náð nokkur ár á undan .
Það sem réð verðinu var gæðin er mátti rekja til jarðvegs vínekra og staðbundins loftslags .
Enn í dag stendur þessi skilgreining óhögguð þótt Chateau Mouton , sem ekki lenti í fyrsta flokki í upphafi , hafi verið fært upp í hann árið 1973 eftir áratuga langa baráttu Rothschilds baróns .
Forsetatilskipun af hálfu Giscards d ' Estaings þurfti til að breyta flokkuninni og er þetta eina breytingin sem gerð hefur verið frá árinu 1855 þótt það sé endalaust viðfangsefni vínsérfræðinga að leika sér að því að endurmeta flokkunina .
Auk Mouton eru því einungis upprunalegu fjögur vínin í efsta stigi flokkunarinnar , víngerðarhúsin Lafite-Rothschild , Latour , Margaux og Haut-Brion .
Hið síðastnefnda er raunar einnig afbrigðilegt og átti í raun ekki heima í flokkuninni eins og hún var upphaflega skilgreind .
Chateau Haut-Brion er nefnilega ekki í Médoc heldur á svæðinu Pessac Léognan suður af borginni Bordeaux .
Vín Haut-Brion þóttu hins vegar það stórfengleg að framhjá þeim yrði ekki litið og það hafa fáir vefengt það frá árinu 1855 að víngerðarhúsið eigi fyllilega skilið að vera í þessum flokki .
Þrátt fyrir að fimm chateaux séu þarna í ofurflokki er ekki þar með sagt að hin vínin í flokkuninni séu eitthvert slor .
Þvert á móti .
Flest myndu þau flokkast í hópi bestu víngerðarhúsa veraldar og má nefna sem dæmi Leoville-Las Cases og Leoville-Poyferre í St .
Julien , Cos d ' Estournel og Montrose í St .
Estephe , Palmer í Margaux og Pichon-Longueville-húsin tvö , annað kennt við baróninn og hitt við greifynjuna af Lalande , sem standa andspænis hvort öðru í Pauillac .
Næst : Hægri bakkinn : St .
Emilion og Pomerol 