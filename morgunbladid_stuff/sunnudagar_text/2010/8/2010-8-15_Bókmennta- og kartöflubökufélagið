Það tók Mary Ann Shaffer 20 ár að ljúka við Bókmennta- og kartöflubökufélagið , skáldsögu sem fjallar um hernámsárin á Guernsey í seinni heimsstyrjöldinni .
Hún veiktist áður en hún gat gengið frá bókinni til útgáfu en frænka hennar , Annie Barrows , lauk við verkið .
Hólmfríður Gísladóttir holmfridur@mbl.is Í Bókmennta- og kartöflubökufélaginu segir frá rithöfundinum Juliet Ashton sem er að skapa sér nafn í London árið 1946 þegar hún fær bréf frá Dawsey nokkrum Adams .
Dawsey þessi býr á Guernsey og hefur fyrir tilviljun eignast eintak af bók eftir Charles Lamb sem eitt sinn var í eigu Juliet .
Hann biður hana aðstoðar við að útvega sér fleiri og áður en langt um líður á Juliet í bréfaskriftum við meðlimi hins sérkennilega Bókmennta- og kartöflubökufélags eyjarinnar , sem stofnað var við furðulegar kringumstæður á hernámsárum Þjóðverja á eynni .
Höfundur bókarinnar er Mary Ann Shaffer en árið 1980 varð hún strandaglópur á flugvellinum á Guernsey þegar mikil þoka lagðist yfir eyna .
Á meðan hún beið eftir að veðrinu létti úti fyrir , las hún bækur um hernám Þjóðverja á eynni og tuttugu árum seinna lauk hún við skáldsöguna sem byggð er á lífi eyjarskeggja á árunum 1939-1944 .
Mary Ann veiktist áður en hún gat gengið frá handritinu eins og útgefandinn vildi en fékk systurdóttur sína , barnabókahöfundinn Annie Barrows , til að ljúka verkinu .
Mary Ann lést í febrúar 2008 .
Áratuga vinna í ruslið – Ég las einhvers staðar að Mary Ann hefði alltaf verið að skrifa en hefði aldrei lokið við neitt ? " Já , hún var alltaf að byrja á einhverju verkefni en kláraði þau aldrei .
Hún skildi ekkert eftir sig en í minningunni er hún alltaf að skrifa .
Ég man eftir því að þegar ég var lítil skrifaði hún sakamálasögu og frænkur mínar , dætur hennar , muna eftir hverju verkefninu á fætur öðru sem hún var að vinna að en lauk aldrei við .
Og hún henti þessu öllu .
" – Veistu af hverju ? " Ég held að hún hafi einfaldlega ekki verið sátt við það sem hún skrifaði og ég held líka að hún hafi orðið þreytt á miðri leið .
Ég held að oft hafi þetta verið þannig að hún vann að verkefni þar til henni fannst það ekki ganga upp og þá henti hún því .
" – Hún var sem sagt með dálitla fullkomnunaráráttu ? " Já .
( Hlær ) Og ég held að henni hafi fundist þessi óþægilega tilfinning , þessi efi á miðri leið , vera tákn um að það sem hún var að vinna að væri misheppnað .
Að ef þú hefðir efasemdir þá væri eitthvað að .
Ég held að þetta sé alls ekki rétt , maður þarf að gefa sér tíma til að vinna sig í gegnum efann , en ég held að hún hafi trúað því að hæfileikinn til að skrifa og semja væri náðargáfa frá guði frekar en vinna og æfing ; að ef þú værir ekki fæddur með þessa töfrandi náðargáfu myndi efinn sækja að þér en ef þú hefðir hana myndi þetta bara gerast að sjálfu sér .
" – En af hverju heldur þú þá að hún hafi náð að klára Bókmennta- og kartöflubökufélagið eftir öll þessi ár ? " Ég held að það sé tvennt sem skiptir máli hvað það varðar og það fyrra er sú staðreynd að hún hætti að vinna .
Það er virkilega erfitt að vera að skrifa og vera í fullu starfi og henni tókst að ljúka við bókina eftir að hún hætti að vinna þannig að ég held að það sé pottþétt tenging þarna á milli .
En ég held líka að rithópurinn sem hún var í hafi spilað mjög stórt hlutverk hvað þetta varðar .
Þau hjálpuðu henni í gegnum þessi tímabil þegar hún var í miðju kafi og eitthvað var að pirra hana , efinn sótti að henni og þetta var allt ómögulegt .
" – Heldur þú að hún hafi haft hugmynd um það að bókin yrði eins vinsæl eins og raun ber vitni áður en hún lést ? " Ég vona það .
Og já , ég held það .
Það voru teikn á lofti en ég veit ekki hversu miklu máli það skipti hana .
Viku eftir að samið var um útgáfuréttinn í Bandaríkjunum var búið að semja um útgáfuna í Bretlandi og Ástralíu .
Þegar hún lést var ljóst að bókin yrði gefin út í tólf löndum , þannig að við vissum að það yrði eitthvað úr þessu en gerðum okkur kannski ekki alveg grein fyrir því að henni yrði svona rosalega vel tekið .
En já , ég vona að hún hafi vitað það .
" – Hversu stórum hluta af bókinni var lokið þegar þú tókst við ? " Þetta er erfið spurning .
Hún var búin með bókina en það var ekki sú bók sem þú last .
" – Ég er bara að velta því fyrir mér hversu stór hluti af sögunni og hugmyndunum er frá þér ? " Sagan er hennar .
Þegar hún seldi útgáfuréttinn fékk hún handritið til baka frá útgefandanum ásamt löngum lista af atriðum sem þurfti að endurskoða og endurskrifa .
Á þeim tímapunkti var hún orðin veik og treysti sér ekki til þess að byrja upp á nýtt .
Þannig að hún hringdi í mig og ég tók við .
En það var ekki mitt hlutverk að breyta sögunni eða ljúka við hana heldur bæta við efni allt í gegn .
Þannig að ég á eitthvað á fyrstu síðunni og eitthvað á þeirri síðustu og talsvert þar inni á milli .
" Charles Lamb og Jane Austen – Og fór þér að þykja jafnt vænt um söguna og Mary Ann ? " Já , svo sannarlega , ég var heilluð af þessari sögu , hver væri það ekki ? Mary Ann var búin að vera að tala um Guernsey í fjöldamörg ár og því meira sem ég vissi um eyjuna og hernámið því heillaðri var ég .
Og svo þegar hún varð veik varð þetta að ástríðu af því að það að vinna að þessu verkefni var eins og að eiga samtal við Mary Ann .
Og ég var ákveðin í því að þessi bók myndi verða eins góð og hún mögulega gæti verið af því að hún var hennar og mig langaði að heimurinn fengi að kynnast Mary Ann og þannig gæti ég haldið áfram að tala við hana .
" – Það eru svo skrýtnir og frábærir atburðir og persónur í bókinni , eru þær að einhverju leyti sóttar í raunveruleikann ? " ( Hlær ) Ó já .
Ég þekki margar af þessum persónum .
( Hlær ennþá meira ) Til dæmis uppáhaldið mitt , hún Adelaide Addison , þessi hræðilega kona .
Ég veit nákvæmlega á hverjum hún er byggð .
Alltaf á jólunum þegar ég var yngri , fengum við hræðilega leiðinlega konu í heimsókn .
Hún sat í sófanum á meðan við opnuðum jólagjafirnar okkar og síendurtók að við skyldum nú njóta þessarar stundar á meðan við gætum af því að heimsendir væri á næsta leiti .
Hún var ömurleg ! Þegar ég les Bókmennta- og kartöflubökufélagið heyri ég í Mary Ann segja frá því þarna eru ótal litlar sögur og viðburðir sem hún hefur sótt í raunveruleikann og svo laumaði ég líka nokkrum þarna inn sjálf .
" – Bókmenntaverkin sem talað er um í sögunni , voru þau í uppáhaldi hjá Mary Ann ? " Já , það eru þarna verk sem bæði hún og ég höldum mikið upp á .
Ég held að Mary Ann hafi litið á þetta sem tækifæri til að hvetja fólk til að lesa þau verk sem hún elskaði .
Eins og bréf Charles Lamb , hún hélt mikið upp á hann og ég held að þá staðreynd að skrif hans marka upphafið á samskiptum Juliet og Dawsey megi rekja til þess að henni fannst einfaldlega að allir ættu að lesa Charles Lamb ! " – Er Dawsey Darcy ? " ( Hlær ) Já .
Dawsey er reyndar mun lægri en Darcy held ég .
En þegar ég fékk fyrstu útgáfu af handritinu frá Mary Ann sendi hún mér útgáfu sem hún var að vinna á tölvunni og á nokkrum stöðum var Dawsey stafsett Darcy .
Hún dáði Jane Austen .
Og við báðar .
Það er engin tilviljun að upphafsstafir Juliet Ashton eru JA .
" Vinir og óvinir – Heimsstyrjöldin virðist svo fjarri okkur núna en samt eru þetta ekki svo mörg ár síðan .
" Nei , einmitt .
En þetta er allt annar heimur .
Í dag er erfitt að ímynda sér hversu einangruð eyjan var , að það væri hægt að skera svona gjörsamlega á öll samskipti við umheiminn .
Íbúar eyjarinnar voru bara í sínum eigin heimi þarna í fimm ár .
Ásamt mönnunum sem héldu þeim föngnum .
" – Samskipti eyjarskeggja og Þjóðverjanna sem hernumdu eyna eru mjög forvitnileg ..
" Já , þau eru það .
Þetta voru óvinir en samt þróast þarna sambönd og eftir D-dag voru Þjóðverjarnir einangraðir á eynni alveg eins og íbúarnir .
" – Er þá kannski kynslóð á Guernsey sem á rætur sínar að rekja þangað og til Þýskalands ? " Já , það varð gríðarleg fjölgun á fæðingum óskilgetinna barna á þessum tíma og mörg þeirra barna voru börn hernámsmanna .
Og ég held líka að þrátt fyrir allt hafi samskiptin oft verið góð .
Þegar ég heimsótti Guernsey spurði ég mann sem ég var að tala við út í þetta .
Hann var augljóslega of ungur til að hafa upplifað hernámið en ég spurði hann hvað móður hans hefði fundist um Þjóðverjana .
Og hann svona skimaði í kringum sig , hallaði sér svo að mér og hvíslaði " Henni fannst þeir bara indælir .
" ( Hlær ) Þannig að það er margt í þessu .
" Kartöfluhýðisbaka Þegar Annie vann að bókinni fór hún til Guernsey og heimsótti hernámssafn sem komið var upp á eyjunni í kringum 1955 .
Meðal safngripa var kassi af uppskriftum , eða öllu heldur leiðbeiningum , um það hvað væri hægt að búa til úr einföldum matvælum eins og kartöflum , næpum og gulrótum .
– Hefur þú smakkað kartöfluhýðisböku ? " Já ! Hún er hræðileg ! Í guðanna bænum ekki reyna að búa svoleiðis til .
Einhvern veginn fannst mér að ég þyrfti að hafa prófað hana áður en ég færi út um allt að kynna bókina .
Þannig að ég tók mig til , lagði kartöfluhýði í mót og stappaði kartöflurnar og rauðbeðurnar saman .
Þetta var skelfilegt á bragðið .
Málið er líka það að á Guernsey á hernámsárunum var ekki til neitt eldsneyti til að elda þetta almennilega , þannig að til þess að bakan verði eins og hún var hjá þeim má maður bara elda hana eins lítið og maður mögulega kemst upp með .
Og þetta er eins og borða hveitilím nema hvað þetta er enn verra á bragðið .
En ég skil af hverju fólk borðaði þetta , þetta fyllir magann , en það er nákvæmlega engin næring í þessu .
" 