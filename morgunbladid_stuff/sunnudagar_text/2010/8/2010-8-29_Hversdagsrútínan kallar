6:30 Vaknaði við gargið í vekjaraklukkunni .
" Ha , ó , æ , er virkilega kominn morgunn ? " Rölti fram á bað og þvoði mér í framan til að ná áttum .
Heyrði smá grát í Berki litla og gaf honum morgunsopann sinn .
Hann lagðist á hinn vangann og sofnaði aftur .
Ekki laust við að mamman hafi öfundað hann svolítið .
Klæddi mig og dreif í hafragrautargerð fyrir fjölskylduna .
07:00 Vakti eldri synina tvo , Hjört og Njörð , með nokkrum atrennum .
Greinilega fleiri sem fannst erfitt að vakna á fyrsta skóladegi eftir sumarfrí ! 07:30 Eftir morgunmatinn tók ég á móti Elínborgu frænku sem var komin til að passa Börk og setti hana inn í öll mál : " Þarna eru snuð , þarna eru útiföt , kerran er niðri , fínt að setja hann út rétt fyrir hádegi ....
" Dreif stóru strákana af stað í skólann , hoppaði upp á hjólið mitt og brunaði í Kvennaskólann .
Grasekkjulífið er dálítið erilsamt .
08:10 Hitti þrjá fjölmenna byrjendahópa í frönsku fram að hádegi .
Okkar fyrstu kynni gengu vel en hvenær ætli ég verði búin að læra öll þessi nöfn ? ! 11:30 Fékk mér hádegismat í góðra vina hópi á kennarastofunni .
Varð að viðurkenna fyrir sjálfri mér að það var svolítið heimilislegt að vera aftur komin í hversdagsrútínuna .
Skröfuðum mest um mat og uppskriftir , í raun mjög frönsk stemning ( Frakkar elska að tala um mat meðan þeir borða ) þó kennararnir væru fulltrúar hinna ýmsu kennslugreina .
12:00 Hitti gamla nemendur sem nú eru á lokaári og fór yfir það helsta sem við ætlum að gera í frönskunni í vetur .
Þar verður ýmislegt skemmtilegt brallað ! 13:00 Eftir kennsluna fundaði ég með Sigurbjörgu samkennara mínum um tilhögun byrjendakennslunnar .
Við gleymdum okkar alveg í alls konar pælingum og allt í einu var klukkan farin að ganga fjögur .
Tími til kominn að halda heim á leið .
16:00 Hjólaði heim í brakandi blíðu og vorkenndi mér örlítið fyrir að hafa ekki getað notið góða veðursins fram að því .
Er auðvitað fordekruð eftir langt og gott fæðingarorlof og sumarfrí .
Heima biðu Börkur og foreldrar mínir sem höfðu tekið við pössunarhlutverkinu um hádegisbil .
Allt hafði gengið mjög vel , sá stutti glaður í bragði .
Kannski aðlögunin hjá dagmömmunni í september verði ekki svo snúin ? Náði að hlusta með öðru eyranu á frábæran þátt Oddnýjar Eirar í útvarpinu á meðan við Börkur fengum okkur hressingu .
Gufan lengi lifi ! 17:00 Fór út á róló með þann stutta þar sem við sleiktum síðdegissólina og lékum okkur í rúman klukkutíma .
Yndisleg mæðginagæðastund .
19:00 Stóru strákarnir báðir komnir ánægðir heim eftir fyrsta skóladaginn .
Var svo heppin að eiga matarafganga frá því í gær svo matseldin gekk hratt og vel fyrir sig .
Við tók uppvask og þvottastúss , nema hvað ? 21:30 Synir meira og minna komnir í ró og loksins næði til að setjast aðeins niður við tölvuna og huga að kennslu næstu daga og öðrum fyrirliggjandi málum .
Smá innlit í Fésbókina bættist við , þó ekki væri nema til að óska afmælisbörnum dagsins til hamingju .
23:30 Klukkan enn einu sinni orðin alltof margt .
Eins gott að koma sér í háttinn og safna kröftum fyrir verkefni morgundagsins .
Bonne nuit ! 