Nú eru krúttin og krúttkynslóðin komin í pólitík , frábært .
Þá verður allt svo sætt og fallegt , meira að segja hundleiðinleg vinabæjarhefð borgarstjórnar verður að ævintýri .
Í staðinn fyrir að gamlir og feitir sósíaldemókratar takist í hendur og skáli þá koma ævintýrapersónur á sviðið og sveipa athöfnina barnslegum blæ .
Þetta er svo sætt að mig langar til að æla .
Má ég þá frekar biðja um gömlu góðu Samspillinguna , það var allt svo einfalt í þeirri spillingu .
Pólitíkusar sem gáfu gæðingum sínar fínar stöður , gáfu Framsókn sem hélt R-listanum í stjórn leyfi til að leika sér með sjóði Orkuveitunnar og þeir voru í þessu klassíska : fara í laxveiðar , hlæja með útrásarvíkingunum , lofa Fréttablaðið , styrkja Baugspennana , vera á fyrsta farrými , drekka kampavín , rækta útrásarrisarækjur og daðra við flugþjóna .
Maður þoldi þetta ekki á meðan á því stóð en núna saknar maður þess .
Hugmyndin hjá krúttunum er að draga töfrablæ bernskunnar og ævintýranna inní pólitíkina og gera þann harða realisma sem þar ríkir fullan af gleði og barnslegu sakleysi .
En það sem gerist er þveröfugt .
Harður realismi pólitíkinnar kemur með sína brútal hönd inn í heim bernskunnar og eyðir þar öllu sakleysi .
Áður en krúttin fóru að seilast til valda gat fólk með ýmiskonar pólitískar skoðanir sameinast í kringum börnin og þann heim sakleysisins .
En nú á að pólitísera þann heim líka .
Auðvitað hafa leikskólakennarar árum saman kennt börnum Maístjörnuna og önnur ljóð og lög sem hafa verið ort til dýrðar einni mestu morðstefnu síðustu aldar .
En þesskonar áróður kennara á saklaus börnin er ekki markviss eða meðvitaður .
Það er erfitt að ætlast til þess að kennarar geti verið með börnunum allan daginn án þess að lífsskoðanir þeirra komi fram .
En þegar pólitíkusar eru farnir að gera markvissa og meðvitaða árás inní heim sakleysisins og bernskunnar þá er það bara ljótt .
Múmínálfarnir eru persónur úr einhverjum fallegustu ævintýrum bókmenntasögunnar .
Allir foreldrar geta notið stundar með börnum sínum í Múmíndalnum .
En nú er það að breytast því Múmínpabbi er orðinn fylgjandi ESB .
Nú er Jón Gnarr orðinn vinur Múmínpabba og sá álfur væntanlega fylgjandi verkum Jóns Gnarr .
Pólitíkin er ekki falleg tík .
Sú tík á ekki heima á meðal álfa í Múmíndal .
Né eiga álfarnir heima hjá henni , þótt það séu ógurleg krútt sem hafa nú líkamnast í skinni hennar í borgarstjórninni .
