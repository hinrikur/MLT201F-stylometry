Ég hef búið í Hafnarfirði frá því að ég var fimm ára gamall .
Svo var ég náttúrulega að þjálfa úti á landi svo ég tók mér frí frá Hafnarfirði .
Síðan þegar ég hætti þessu landshornaflakki þá kom aldrei annað til greina en að flytja aftur í Hafnarfjörðinn , " segir Ólafur Jóhannesson , landsliðsþjálfari í knattspyrnu , um heimahaga sína sem hann hefur haldið tryggð við alla tíð .
" Það er nú einu sinni þannig með mann að maður leitar á sínar æskuslóðir og vill vera þar sem maður ólst upp .
Hér þekkir maður nánast alla Hafnfirðinga .
Það er nú kannski þess vegna sem maður leitar hingað .
Ég er eins og margir aðrir sem finnst að það sé hvergi betra að búa en í Hafnarfirði ! " Ólafur býr við götuna Lindarberg í Setbergshverfinu þar sem hann byggði sér og fjölskyldu sinni hús fyrir fimmtán árum .
Húsið stendur í efsta botnlanga Lindarbergsins í hlíð Setbergsins , rétt sunnan við Setbergsgolfvöllinn í Garðabæ .
Lindarbergið greinist í fjóra botnlanga en gatan liggur upp af Hlíðarbergi sem tengir hverfið við Reykjanesbrautina .
Þá er gatan aðeins steinsnar frá Urriðavatni .
" Ég man það að þegar ég var að byggja hérna á sínum tíma þótti þetta vera úti í sveit enda svolítið langt í burtu .
Þetta er alveg frábær staður til að búa á , sennilega sá besti í Hafnarfirðinum .
Þetta er lokuð gata þannig að hér er friðsælt .
Það eru nánast bara íbúarnir hérna sem keyra götuna þannig að það er lítil umferð .
" segir Ólafur .
Nágrannarnir eru líka einstaklega góðir að sögn Ólafs .
Andinn sé góður og mikill húmor í götunni .
Hér áður fyrr hafi ýmislegt sameiginlegt verið gert í götunni en þessa dagana láti menn sér nægja að heilsast þegar þeir mætast í bílunum segir Ólafur kátur .
Það getur hins vegar verið kostur að búa " úti í sveit " þar sem ekki er um langan veg að fara fyrir Ólaf til að komast út í náttúruna .
" Heiðmörkin er hérna rétt fyrir aftan okkur , þegar maður labbar út af lóðinni er maður kominn út í sveit .
Þetta er alveg frábær staður til að vera á , " segir Ólafur en hann fer gjarnan og leikur á golfvellinum handan holtsins í Garðabænum .
kjartan@mbl.is Uppáhaldsstaðir 1 .
" Þegar ég var krakki fór ég oft upp að Hvaleyrarvatni og ég hef haldið því áfram á fullorðinsaldri .
Vatnið hefur lengi heillað Hafnfirðinga enda ágætis útivistarparadís .
Það er mjög passleg gönguferð fyrir mann eins og mig að ganga hringinn í kringum vatnið .
" 2 .
Helgafell er lítið fjall sem er rétt fyrir ofan Ólaf og fjölskyldu upp við Kaldársel en þar er útsýni gott yfir höfuðborgarsvæðið og fjöllin á Reykjanesi og í kring .
" Helgafellið blasir við út um gluggann hjá okkur .
Þangað förum við líka gjarnan í gönguferðir .
" 3 .
Ólafur er mikið fyrir ís og því er ísbúðin í Snælandsvideo í Staðarbergi , rétt við Reykjanesbrautina og stutt frá Lindarberginu , vinsæll áningarstaður hans á gönguferðum sínum um hverfið .
