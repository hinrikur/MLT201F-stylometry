Ef við lítum á grínsöguna í Bretlandi þá má næstum nefna hvaða grínista sem er allt frá Peter Sellers til Ricky Gervais , allir hófu þeir feril sinn ungir hjá BBC .
Þetta á líka við um grínhópa eins og Monty Python , The Young Ones og League of Gentlemen .
Þeir fengu sitt uppeldi á BBC en " útskrifuðust " síðan til einkarekinna sjónvarpsstöðva eða í bíómyndirnar sem sannarlega þurftu á vinsældum þeirra að halda .
Svona var þessu líka farið á sínum tíma á RÚV .
Árið 1987 hóf ungur grínhópur þar störf undir nafninu Spaugstofan .
Þetta var samansafn efnilegra grínista sem urðu fljótt vinsælustu grínistar landsins .
Þættirnir 89 og 90 á Stöðinni voru ómissandi og allir vildu Spaugstofuna kveðið hafa .
Sigurgangan gekk allar götur til ársins 1992 þegar þeir færðu sig yfir á Stöð 2 .
Skömmu síðar fóru enn yngri grínistar að hasla sér völl innan veggja RÚV og var undirritaður þar á meðal .
Það má því segja að á þessum tímabili , allt frá því Spaugstofan hóf göngu sína 1987 til ársins 1995 , hafi RÚV í raun og sann starfað eins og Ríkissjónvarpsstöð ætti að starfa með ungum grínistum , þ.e. gefa þeim tækifæri til að blómstra og láta þá útskrifast svo yfir á sjónvarpsstöð sem þarf meira á establiseruðum vinsældum að halda .
En þessi þróun fór í öfuga átt árið 1996 þegar " gömlu mennirnir " í Spaugstofunni hættu á Stöð 2 og komu aftur á RÚV og sópuðu með því okkur ungu grínurunum yfir til Stöðvar 2 .
Kom ekki að sök fyrir okkur en kom hinsvegar mikið að sök fyrir alla þá hugsanlegu og væntanlegu ungu grínista sem hefðu getað fengið " RÚV uppeldið " , líkt og Spaugstofan og við höfðum fengið .
En það er ekki við Spaugstofuna sjálfa að sakast .
Þeir gerðu bara sitt .
Urðu eldri .
Gerðu grín að sér yngri mönnum .
Þeir urðu að mjólkurkú fyrir auglýsingatekjur .
Nokkrir dagskrárstjórar komu og fóru og enginn hafði kjark í að slátra þessari mjólkurkú .
Þegar við bættist svo tal um að þeir félagar væru " nauðsynlegir " vegna þess að í hverju lýðræðisríki væri mikilvægt að gera grín að valdamönnum fór umræðan að snúast um eitthvað annað en akkúrat það hvers vegna þeir Pálmi , Örn , Siggi , Randver og Karl væru einu mennirnir á öllu landinu sem gætu haldið slíku prógrammi lifandi .
Þessi málflutningur var mjög ríkjandi í kringum hrunið .
Nú sem aldrei fyrr væri Spaugstofan " nauðsynleg " .
Á sama tíma hafði Morgunblaðið farið í mjög þarfa andlitslyftingu þegar hinum 75 ára gamla Sigmund var skipt út fyrir hinn mun fyndari og beittari skopteiknara Halldór Baldursson .
En það er önnur saga og kannski þýðir nú voða lítið að reyna að bera hið íslenska RÚV saman við BBC .
Væri nærtækara að líkja RÚV við pólskt auglýsingasjónvarp þar sem bandarískar sápur , ódýrir spurningaþættir og söngvakeppnir ráða ríkjum í afþreyingunni .
Líkjum Stöð 2 frekar við BBC .
Þó að ég hafi í fimmtán ár verið mjög fylgjandi því að Spaugstofan hætti á RÚV finnst mér lítill mannsbragur á uppsögn þeirra nú .
Allt gert í skjóli niðurskurðar og hvað á að koma í staðinn ? Nýr spurningaþáttur ? 