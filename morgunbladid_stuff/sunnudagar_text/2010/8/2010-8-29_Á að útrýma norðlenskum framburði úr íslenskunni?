MEÐ Davíð Þór Jónsson fjölfræðingur Framburður íslenskunnar er alls ekki einhlítur og fráleitt að tala um réttan eða rangan framburð , nema hann sé annaðhvort óskiljanlegur eða mælandanum óeiginlegur , því þá er hann tilgerðarlegur .
Sá litli , landshlutabundni munur sem verið hefur á því hvernig Íslendingar bera fram tungumálið sitt virðist því miður vera á undanhaldi .
Það er auðvitað að vissu leyti óheillaþróun eins og ávallt þegar fjölbreytni víkur fyrir einsleitni , en eflaust er hún óhjákvæmileg með aukinni fjölmiðlun og sífellt skilvirkari og auðveldari samskiptum , ekki bara landshluta á milli heldur heimshorna .
Kostirnir við þá þróun eru stærri en gallarnir .
Einn er sá landshluti sem þó nýtur engrar viðurkenningar á sínum sérstöku framburðareinkennum , suðvesturhornið .
Sú íslenska sem þar er töluð einkennist m.a. af því að nef- og hliðarhljóð eru órödduð á undan fráblásnum lokhljóðum í orðum eins og " pumpa " , " fantur " og " mjólk " og lokhljóð eru ófráblásin á milli tveggja sérhljóða í orðum eins og " poki " , " bátur " og " api " .
Þetta er ekki rangt .
Þetta er hvorki linmælgi né latmælgi .
Þetta er sunnlenska og sem slík jafnrétthá norðlensku , austfirsku , vestfirsku , skaftfellsku og þar fram eftir götunum .
Sunnlendingar eru aftur á móti aldir upp við að eitthvað sé bogið við eðlilegan framburð þeirra á móðurmáli sínu .
Fólk sem segir Akureyri eins og því er eðlilegt , þ.e. " A-gur-eyri " , er jafnvel leiðrétt í fjölmiðlum : " Það á að segja A-khur-eyri " .
Sé sunnlenskur framburður á heiti Akureyrar rangur hlýtur norðlenskur framburður á heiti Reykjavíkur að vera jafnrangur .
En hvenær myndi það gerast að Norðlendingi væri sagt í útvarpi að Reykjavík héti " Rey-gja-vík " en ekki " Rey-khja-vík " ? Aldrei .
Þessi hljóðfræðilegi sjálfbirgingsháttur virðist einskorðaður við Norðlendinga .
Þeir virðast upp til hópa hafa fengið þá flugu í höfuðið í móðurkviði að allir sem tali öðruvísi en þeir hljóti að tala vitlaust og um leið þá köllun að þeim beri að " leiðrétta " og agnúast út í annan framburð .
Því sýnist mér illu heilli ólíklegt að viðurkenning á jafnrétti landshlutabundinna framburðarsérkenna náist fyrr en hinn hljómstirði , norðlenski grjótskriðuframburður hefur verið upprættur með öllu .
MÓTI Benedikt Axelsson kennari Ég hef lengi verið þeirrar skoðunar að fólk eigi að tala fallegt mál .
Hvort menn tala kjarngóða íslensku með norðlenskum framburði eða sunnlenskum skiptir að mínu viti engu máli .
Sunnlenskur framburður kallast linmæli ( abi , láda , rega ) en sá norðlenski harðmæli ( api , láta , reka ) og fer það eftir því hvar fólk er upp alið hvorn framburðinn það notar .
Vafalaust finnst hverjum sinn fugl fagur í þessum efnum sem öðrum og í sjálfu sér er ómögulegt að halda því fram af neinni sanngirni að einn framburður sé öðrum fallegri eða rétthærri í sjálfu sér .
Ég er að norðan og ólst því upp við norðlensku og finnst mér hún fallegri í sinni tærustu mynd en sunnlenskan .
Hins vegar skil ég sunnlensku ágætlega og hef búið við hana í rúmlega hálfa öld án þess að verða meint af .
Fjölbreytnin gefur málinu lit Aldrei hefur mér dottið í hug að það gæti haft eitthvað gott í för með sér að útrýma einhverju nema kannski flugunum sem fljúga ofan í bjórglasið manns á sólheitum sumardögum og stinga mann í hálsinn þegar maður rennir þeim niður en það veldur svo mikilli hálsbólgu að manni liggur við köfnun .
En eins og er virðast hvorki þær né neinn íslenskur framburður í sérstakri útrýmingarhættu , kannski sem betur fer .
Ég held sem sagt að það sé ekki rétt að reyna að samræma framburð íslensks máls .
Það gefur að mínu viti málinu lit að ekki skuli allir tala það nákvæmlega eins .
Að útrýma einhverjum framburði er þar að auki trúlega ekki hægt nema með ákaflega dýrum og sársaukafullum aðgerðum .
Hins vegar mun það ekki vefjast fyrir okkur að útrýma íslenskunni bæði fljótt og vel ef fram heldur sem horfir og mun þá litlu skipta hvað okkur finnst um norðlenskan framburð þegar hið nýja tungumál hefur tekið völdin .
