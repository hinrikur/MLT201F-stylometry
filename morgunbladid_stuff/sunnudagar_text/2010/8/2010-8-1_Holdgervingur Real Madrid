Raúl Madrid " var fyrirsögnin á vefútgáfu spænska íþróttadagblaðsins Marca þegar gulldrengurinn Raúl González tilkynnti að hann hefði leikið sinn síðasta leik fyrir Real Madrid .
Þeir eru enda fáir knattspyrnumennirnir í dag sem eru jafn samofnir liðum sínum og hinn 33 ára gamli Raúl sem batt í vikunni enda á 16 ára vist sína á Santiago Bernabéu , heimavelli Madridinga .
" Að vera leikmaður Real Madridar er stærsti draumur sem ég get ímyndað mér .
Í dag vil ég umfram allt að allir viti að í hverri leikfléttu , hverju hlaupi og hverri hreyfingu innan vallar reyndi ég alltaf að gefa allt sem ég átti , " sagði Raúl tárvotur á blaðamannafundi þar sem hundruð manns kvöddu þessa goðsögn þeirra hvítklæddu .
Örlögin höguðu því þannig að þessi táknmynd Real-manna hóf ferilinn í unglingaliði erkifjendanna í Atlético Madrid við bakka Manzanares-árinnar í suðurhluta borgarinnar .
Hinn alræmdi forseti Atlético , Jesús Gil , ákvað hins vegar að það væri peningaeyðsla að halda úti unglingastarfi og lagði það niður .
Í kjölfarið færði Raúl sig norður til Real þar sem hann átti eftir að móta sögu liðsins næstu tvo áratugina .
Það var núverandi framkvæmdastjóri Real Madrid sem þá var þjálfari liðsins sem gaf hinum 17 ára gamla Raúl sitt fyrsta tækifæri með aðalliðinu tímabilið 1994/95 í útileik gegn Real Zaragoza og varð hann þar með yngsti maður sögunnar til að leika með því .
Næsti leikur unglingsins var nágrannaslagurinn við " Atleti " , hið fullkomna svið til þess að skora fyrsta markið af 323 fyrir liðið í því sem urðu 741 leikur fyrir Madridinga .
Tók hann fram úr argentísku goðsögninni Alfredo di Stéfano sem markahæsti leikmaður í sögu liðsins Real Madrid vann spænsku deildina á fyrsta tímabili Raúls og aragrúi titla fylgdi í kjölfarið .
Alls vann hann sex deildartitla , þann síðasta tímabilið 2007/08 , varð markakóngur deildarinnar tvisvar og vann þrjá meistaradeildartitla .
Þrátt fyrir alla þessa velgengni yfirgefur Raúl liðið án þess að hafa hampað spænska konungsbikarnum .
Annað lýti á annars fullkomnum ferli Raúl var landsliðið sem olli ítrekað vonbrigðum á meðan það naut enn krafta framherja síns og fyrirliða .
Luis Aragonés tók þá ákvörðun að skilja Raúl útundan í forkeppni Evrópukeppninnar árið 2008 og átti hann ekki afturkvæmt í liðið eftir það þrátt fyrir mikla fjölmiðlaherferð af hálfu Madridarpressunnar .
Árangur spænska landsliðsins eftir brotthvarf Raúls hlýtur því að vekja með honum ljúfsárar kenndir .
Þrátt fyrir að hetjur Real , gamlar og nýjar hafi verið einróma í lofi sínu um Raúl ; fyrrum liðsfélagi hans Fernando Hierro sagði að treyja Real Madridar væri samofin húð hans , veitir útskúfunin frá landsliðinu ákveðna innsýn inn í aðra hlið á fyrirliðanum .
Hann þótti drottna yfir búningsklefa landsliðsins , einum of að mati Aragonésar , og hið sama var uppi á teningnum hjá Real .
Raúl var þeirrar skoðunar að lið hans stæði fyrir ákveðin gildi innan og utan vallar , vinnusemi og sjálfsfórn , en svo heppilega vildi til að sjálfur var hann holdgervingur þeirra gilda .
Þeir sem ekki uppfylltu þau áttu ekki von á góðu frá fyrirliðanum eins og Ronaldo hinn breiðari fékk að reyna .
Raúl lék sinn síðasta leik í hvítu treyjunni á útivelli gegn Real Zaragoza , hringnum var lokað .
Eftir glæsilegan feril hafði mikilvægi fyrirliðans dvínað hægt og bítandi hjá liðinu og ljóst var að hann yrði að leita annað til þess að fá að spila reglulega .
Þýska liðið Schalke bauð honum að halda ferlinum þar áfram næstu tvö árin .
Í kolaborginni Schalke stendur hann eflaust upp úr sem slípaður demantur .
