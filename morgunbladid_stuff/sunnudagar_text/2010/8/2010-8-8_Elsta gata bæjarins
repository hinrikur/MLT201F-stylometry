Gömlu verslunarhúsin í Stykkishólmi standa niður við höfnina .
Eftirtekt vekur hve myndarlega hefur verið staðið að endurgerð húsanna og í raun eru þau staðarprýði .
Upp frá höfninni liggja götur og ein þeirra er Skólastígur .
" Þetta er elsta gatan í bænum og forðum var þetta leiðin , sem bændur sem hingað komu , fóru þegar þeir sóttu í verslun .
Enn má sjá minjar um hestastein við eitt húsið hér við götuna hvar klárar bænda áðu áður og bruddu mél , " segir Jóhanna Guðmundsdóttir , skólastjóri Tónlistarskólans í Stykkishólmi .
Jóhanna er fædd og uppalin á Selfossi en kom á Snæfellsnesið árið 1975 .
Hún var fyrstu tvö árin í Ólafsvík en fluttist þá í Hólminn .
Fyrstu búskaparár sín þar bjuggu hún og Guðmundur Teitsson eiginmaður hennar við Höfðagötu .
Bakaríið sem Guðmundur starfrækti um árabil var þar þá til húsa .
Síðastliðin þrjátíu ár hafa þau hins vegar búið að Skólastíg 32 , sem er efsta húsið við götuna .
" Húsin við þessa götu eiga sér mörg merka sögu að baki .
Barnaskólinn var hér einu sinni og óhætt er að segja að þá hafi hjarta bæjarins slegið hér .
Hjartað er sannarlega stórt og mikilvægt líffæri rétt eins og það ónefnda líffæri í líkama bæjarins sem tónlistarskólinn er – en hann er nú í gamla barnaskólanum .
Á vetri hverjum erum við með um 120 nemendur sem nærri lætur að sé um það bil tíund bæjarbúa .
Meðan barnaskólinn var hér við götuna var haldið úti heimavist fyrir nemendur sem komu úr nærliggjandi sveitum .
Í dag er þetta hús nýtt sem dvalarheimili fyrir aldraða .
Af því leiðir að meðalaldur íbúa hér við Skólastíg er frekar hár .
Annars er hér fólk á öllum aldri og nábýli fólksins hér alveg með ágætum .
Við fjölskyldan erum afskaplega sæl að búa hér og fyrir mig er það það óneitanlega kostur að búa og starfa við sömu götu .
" Margt hefur breyst hér í Hólminum á síðustu árum .
Bærinn hefur stækkað þó svo íbúatalan haldist svipuð en í dag eru Hólmarar um 1.100 talsins .
Elsti hluti bæjarins liggur upp frá höfninni en austar og inn af svonefndri Maðkavík er kirkjan og svonefnt Flatahverfi sem reist var fyrir rúmlega þrjátíu árum .
Nýjustu húsin eru við göturnar Hjallatanga og Tjarnarás sem eru á vinstri hönd þegar ekið er inn í bæinn .
Þá eru víða hús sem fólk að sunnan nýtir sem afdrep í frístundum og yfir sumartímann .
Raunar eru slík hús í Stykkishólmi í tugum talin .
" Hvert einasta byggðarlag á sinn svip og menningu .
Í Ólafsvík er alltaf talsvert líf og fjör og mikil umsvif , rétt eins og gerist í plássi þar sem vinnudagur er langur og allt snýst um sjósókn og aflabrögð .
Bæjarbragurinn hér í Stykkishólmi er talsvert öðruvísi sem helgast ef til vill af því að atvinnulífið hér er fjölbreyttara og rækt hefur verið lögð við alla sprota í menningarstarfsemi svo úr hefur orðið mikil gróska .
Það er ekki lítils virði .
Hér er öflugt tónlistarstarf og tónlistarskólinn einn sá elsti á landinu , myndlistarmenn eru hér allmargir , leikfélag , handverksfólk , aðstaða fyrir rithöfunda til lengri og skemmri dvalar auk þess sem skemmtilegu ljósi er varpað á sögu mannlífs hér á sýningu Byggðasafns Snæfellinga í Norska húsinu hér við enda Skólastígs .
Þetta samanlagt hefur orðið mannlífinu hér í Stykkishólmi til framdráttar ; hér er menningarlegur bragur og slíku samfélagi finnst mér einkar gott að búa í .
" sbs@mbl.is Uppáhaldsstaðir 1 .
Héðan af Skólastíg er skammt að labba upp á Bókhlöðuhöfðann , sem við köllum svo .
Á höfðanum er frábært útsýni yfir Breiðafjörð og á góðum degi sést þar inn á Fellsströnd í Dölum og í Klofning , á Barðaströnd og til Látrabjargs og sé horft út Nesið sést Kirkjufell við Grundarfjörð og Snæfellsjökull .
Nei , það er ekki hægt að telja eyjarnar á Breiðafirði af höfðanum en æðimargar sjást þaðan vissulega .
2 .
Það er skemmtilegt að ganga út í Súgandisey , sem er hér við höfnina .
Þar er til dæmis viti sem lýsir sjófarendum , var reistur fyrir rúmlega 150 árum og er enn í góðu lagi .
Einn sérstæðasti staðurinn í eynni er Ástarhreiðrið sem svo er nefnt ; laut þaðan sem má horfa hér yfir bæinn .
Meðal ungra elskenda hefur í gegnum tíðina verið vinsælt að hafa viðkomu í lautinni , enda bjóða allar aðstæður þar frá náttúrunnar hendi upp á elskulega samveru .
