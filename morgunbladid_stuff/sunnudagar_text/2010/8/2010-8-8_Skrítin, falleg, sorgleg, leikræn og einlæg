Ég hef löngum velt því fyrir mér hvað þurfi til að plata frá hljómsveit geti talist popp- eða rokkklassík .
Þarf hún að vera eldri en tíu ára ? Þarf ákveðinn fjöldi laga að hafa náð inn á vinsældalista ? Eða koma sérútvaldir poppspekingar frá öllum heimshornum saman á leynilegum fundum og segja : " þessi plata er klassík " eða " þessi plata er ekki klassík " .
Hvernig sem þetta nú allt saman á sér stað þá held ég að flestir geti verið sammála mér þegar ég segi að plötuna Funeral frá kanadísku hljómsveitinni Arcade Fire hafi mátt kalla klassík frá fyrstu hlustun .
Þó það séu ekki liðin nema sex ár frá því hún kom út .
Hvar sem maður kemur niður á Funeral fer ekkert á milli mála að um mjög sérvitra og úthugsaða plötu er að ræða .
Hún er skrítin , falleg , sorgleg , leikræn og einlæg á köflum og stundum eru lögin á henni samsuða þessu öllu saman .
Platan var tekin upp að vetri til í Montreal í Quebec þar sem hljómsveitarmeðlimir höfðu safnast saman frá hinum og þessum stöðum í Norður-Ameríku og stofnað hljómsveitina .
Á annan tug tónlistarmanna tók þátt í upptökunum og gefur þessi fjöldi mismunandi hugmynda og hljóðfæra lögunum áferð sem fáar aðrar plötur geta státað sig af .
Auk þess gefa hjónin Win Butler og Régine Chassagne þetta litla extra sem þarf þegar þau koma sannfæringu sinni um allt á milli himins og jarðar á framfæri til hlustandans , til dæmis í lagakvartettinum " Neighborhood 1 ( Tunnels ) , " " Neighborhood 2 ( Laïka ) , " " Neighborhood 3 ( Power Out ) " og " Neighborhood 4 ( 7 Kettles ) .
" Þau eiga það öll sameiginlegt að grafa djúpt niður í sálarlíf mannfólksins og taka þar á ýmsum erfiðum málefnum .
Í mínum huga er ekkert eitt lag á plötunni sem stendur framar öðru .
Það sem gerði hinsvegar fyrstu hlustun á Funeral svona góða var að maður vissi aldrei hverju maður gæti átt von á í næsta lagi frá stórsveit Arcade Fire .
Matthías Árni Ingimarsson .
