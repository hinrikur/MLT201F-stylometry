Seinnipart á laugardegi lendir flugvél frá Reykjavík á Egilsstaðaflugvelli og út úr henni stíga tvær Reykjavíkurdætur á strigaskóm og lopapeysu með tjald í einni og svefnpoka í annarri .
Eftir matar- og nestisstopp á Egilsstöðum tekur bílferð niður hinar hrikalegu Njarðvíkurskriður við og er ekki laust við að farþegar sitji um tíma með hjartað í buxunum og andi léttar þegar á leiðarenda er komið .
Tjaldið fer upp á mettíma og eftir hressingu í kvöldsólinni er skundað af stað til að njóta tónleika kvöldsins .
Það er góð stemning í gamla Bræðsluhúsinu á Borgarfirði eystri þar sem fólk á öllum aldri er samankomið og dillar sér í takt við tónlistina .
Kannski hefur fallegt umhverfið , fjallgarðurinn og þorpið , svo og sól og hiti róandi áhrif á gesti en stemningin er eins þægileg og hugsast getur og enginn sem virðist vera að leita sér að slagsmálum eða veseni .
KK og Ellen eru klöppuð upp og maður við hiðina á syngur með af innlifun .
Hann syngur líka vel og ætti kannski bara að fá tækifæri til að standa uppi á kertaljósaljómuðu sviðinu .
Milli hljómsveita er setið í grasinu fyrir utan og frammistaða þeirra svo og heimsmálin rædd yfir einum köldum sem er sóttur úr kæliboxinu í skottinu á bílnum .
Kvöldsólin skín en þó fer að kólna þegar líða tekur á kvöld og lopapeysan er einkennisbúningur gesta , bæði hneppt og heil , í ljósum litum sem dökkum .
Íslenskt handverk fær notið sín í ystu æstar og það fá líka piltarnir í 200.000 Naglbítum sem næstum rífa þakið af húsinu .
Öllu kraftmeiri viðbrögð en við hljómum tónlistarbræðra þeirra í Fanfarlo sem þó skemmta fólki vissulega vel með rólegu Breta-indípoppi .
Seinast eiga Garðbæingar sviðið og Dikta spilar af mikilli færni en virðist hafa lítið meira fyrir því heldur en að drekka vatn .
Eftir Bræðsluna er sest inn í bíl og fyllt á bokkuna áður en haldið er á alvöru dansiball í félagsheimilinu .
Fátt er þægilegra en að dansa á strigaskóm og óska Reykjavíkurdætur þess að þannig gætu þær alltaf mætt til fótanna á dansgólfið .
Enda er engin þreyta í fótunum þegar vaknað er í steikjandi hita í tjaldi nokkrum klukkutímum síðar .
Eitthvað hefur höfuðið þó haft verra af og hefur verið betur á sig komið heldur en einmitt þennan morgun , sama er að segja um bokkuna sem liggur afskiptalaus og tóm fyrir utan .
Framundan er að taka niður tjaldið , pakka sér saman og keyra norðurleiðina heim til Reykjavíkur , alla leið á strigaskónum .
maria@mbl.is 