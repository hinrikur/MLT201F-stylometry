Undanfarið hef ég lesið bækur sem ég hef fundið hér og þar , rakst á sumar í ruslagámi , aðrar erfði ég eftir afa minn og enn aðrar voru til á heimilinu .
Bókin Orkan eftir Mitchell Wilson úr Alfræðasafni AB sem Almenna bókafélagið gaf út 1968 er mjög skemmtileg og gaman að fræðast um sögu orkunnar og um Newton , Einstein og mismunandi tegundir orku , það hvernig hún breytir um fasa .
Ég er mikill raunvísindanörd og hef gaman af að fræðast um þau , en var samt ekki hrifinn af eðlisfræði í skóla , mig langaði til að læra um hluti en ekki endilega að sanna hvers vegna fyrirbæri virkuðu eða virkuðu ekki .
Það eru líka skemmtilegar myndir í bókinni og bókunum öllum í röðinni .
Mér fannst til dæmis frábært að skoða Efnið og sérstaklega málmana – volfram er geggjað efni .
Önnur fræðileg bók sem ég er að lesa er Og ég skal hreyfa jörðina eftir Jón Þorvarðarson , sem kom út 1954 .
Hún er um forngrísku stærðfræðingana og áhrif þeirra og í henni er mjög góður kafli um Arkímedes sem var geggjaður náungi .
Sjálfum gekk mér ágætlega í stærðfræði , náði að koma mér í gegnum hana , en þegar ég var kominn í MR fattaði ég að þetta var orðið of heví og hafði í raun áhuga á öðrum hlutum svo ég skipti yfir í latínu .
Í ruslagámi fann ég svo magnaða bók , LSD orgíu , sem Samtak gaf út 1979 í Vasakonfektseríunni , en þetta er bók númer tvö .
Hún segir frá dóttur þekkts kvikmyndaleikstjóra sem lendir í slæmum félagsskap og er drepin í samkvæmi .
Bókin fjallar svo um það þegar morðingjans er leitað .
Ég hef sjaldan séð eins svakalegar kynlífslýsingar og í þessari bók .
Einn kaflinn heitir Slappaðu af og ríddu og er sjö opnur af kynlífi .
Það liggur við að þetta sé klám en það er einum of fyndið til þess .
Höfundar er ekki getið eða hvort þetta er þýdd eða frumsamin bók , en hún gerist í Hollywood , eins og allt illt .
Að lokum er það svo 101 Sci Fi Movies You Must See sem ég hef mikið flett , en ég ætla að horfa á allar myndirnar og er kominn vel yfir fimmtíu .
Það kemur huganum á flakk að horfa á vísindaskáldsögur og það sem gerist í ímyndaða heiminum hefur heillað mig .
