Japanski kvikmyndagerðarmaðurinn Satoshi Kon lést á fimmtudag , 46 ára að aldri .
Banamein hans var krabbamein .
Kon gerði svonefndar anime-myndir .
Ein þekktasta mynd hans er teiknimyndin Guðfeður Tókýó , frumsýnd 2003 , sem var stæling á frægri mynd Johns Fords frá 1946 , 3 Godfathers .
Í mynd Kons voru " guðfeðurnir " útigangsfólk ; klæðskiptingur , strokustúlka og aldurhniginn hjólreiðakappi , sem finna ungbarn í ruslatunnu á jóladag og hefja leit að foreldrum þess .
Guðfeður Tókýó var tilnefnd til Óskarsverðlauna .
Síðasta mynd Kons var Paprika , sem frumsýnd var 2006 og hlaut ýmis verðlaun .
Í kjölfar hennar var Kon almennt talinn með efnilegustu kvikmyndagerðarmönnum Japans .
Í kveðjubréfi sem dagsett er á miðvikudag og birt var á vefsetri hans að honum látnum segist hann hafa fengið sjúkdómsgreininguna í maí og þá talið að hann ætti hálft ár eftir ólifað .
Fljótlega elnaði honum sóttin og þá ákvað hann að draga sig í hlé frá umheiminum , hætta tilraunum til lækninga og halda heim til að deyja .
