Flokkaskiptingin , sem við búum við , varð í megindráttum til á fyrri hluta 20. aldarinnar .
Hún byggðist annars vegar á afstöðu manna til sjálfstæðisbaráttunnar en hins vegar á þeim hugmyndafræðilegu kenningum sem tókust á þegar stjórnmálahreyfingar sósíalismans brunuðu fram .
Þegar leið á 20. öldina mótaðist afstaða manna til stjórnmálaflokkanna mjög eftir viðhorfi þeirra til kalda stríðsins .
Sjálfstæðisbaráttu smáþjóða lýkur aldrei og enn skiptast menn í flokka eftir því hvaða afstöðu þeir hafa til þess með hvaða hætti íslenzka þjóðin á að tryggja sjálfstæði sitt og forræði yfir auðlindum landsins og hafsins í kringum það .
Sósíalisminn , sem alvöru stjórnmálahreyfing heyrir hins vegar sögunni til .
Fyrir tveimur vikum hlustaði ég á æskuvin minn , Ragnar Arnalds , fyrrverandi formann Alþýðubandalagsins , ráðherra þess flokks og alþingismann í áratugi , í útvarpsþætti þeirra Ævars Kjartanssonar og Ágústar Þórs Árnasonar , þar sem hann fjallaði um lýðræði og stjórnarskrána .
Segja má að við höfum deilt um stjórnmál frá því að kynni okkar hófust , þegar við vorum ellefu ára gamlir .
Að þættinum loknum spurði ég sjálfan mig hver skoðanaágreiningur okkar væri nú þegar báðir væru komnir á áttræðisaldur .
Hann snýst fyrst og fremst um gjörólíka sýn okkar á atburði áranna eftir að heimsstyrjöldinni síðari lauk og tildrög þess að Ísland gerðist stofnaðili að Atlantshafsbandalaginu 1949 og bandaríska varnarliðið kom hingað 1951 .
Skoðanaágreiningur okkar snýst sem sagt um söguna .
Í dag erum við samherjar í baráttunni gegn aðild Íslands að Evrópusambandinu .
Fyrir nokkrum dögum sat ég með hópi manna og ræddi stöðuna í ESB-málinu .
Þar voru m.a. fulltrúar yngri kynslóða hjá Vinstri grænum .
Eftir nokkrar umræður sneri ég mér að Páli Vilhjálmssyni , framkvæmdastjóra Heimssýnar , og sagði : getur þú sagt mér , Páll , hver skoðanaágreiningur minn og þeirra er í stjórnmálum að loknum þessum umræðum ? Við erum sammála um Ísland og ESB .
Við erum sammála um Magma-málið .
Við erum sammála um að taka eigi gjald fyrir nýtingu á sameiginlegum auðlindum .
Hann svaraði : ætli það sé ekki sýn ykkar á söguna .
Núverandi ríkisstjórn Samfylkingar og Vinstri grænna er komin að fótum fram .
Þar ríkir grundvallarágreiningur um hið stóra mál íslenzkra stjórnmála um þessar mundir : Ísland og ESB .
Þar ríkir líka grundvallarágreiningur um Magma-málið þótt Samfylkingin reyni að halda öðru fram .
Innan beggja flokkanna ríkir gagnkvæm þreyta hvors á öðrum .
Vinstri grænir líta svo á að Steingrímur J. Sigfússon sé hinn raunverulegi forystumaður ríkisstjórnarinnar .
Fleiri og fleiri innan Samfylkingar telja að hvorugur krónprinsinn í flokknum sé fær um að taka við forystu flokksins , þ.e. hvorki Árni Páll Árnason félagsmálaráðherra né Dagur B. Eggertsson , formaður borgarráðs , og horfa nú til Guðbjarts Hannessonar alþingismanns .
Hvert vandræðamálið á fætur öðru kemur upp í stjórnarherbúðum .
Hvað vissi forsætisráðherrann og hvað ekki um launamál seðlabankastjórans ? Embættaveitingar ráðherra Samfylkingar eru ekki hafnar yfir gagnrýni eins og síðustu dæmi sanna .
Lögfræðiálit um lán tengd erlendum gjaldmiðlum vekja spurningar um upplýsingagjöf til Alþingis .
Alvarlegast er þó að ekkert er að gerast við endurreisn atvinnulífsins .
Stóriðjan er stopp .
Bæði Alþýðusamband Íslands og Samtök atvinnulífsins hafa gefizt upp á samstarfi við ríkisstjórnina innan ramma svonefnds stöðugleikasáttmála .
Líkurnar á að atvinnuleysi eigi eftir að aukast eru miklar .
Ekki bæta alþjóðlegar horfur í efnahagsmálum úr skák .
Þrátt fyrir þetta eru engar líkur á að breyting verði á stjórnarháttum í fyrirsjáanlegri framtíð .
Þrátt fyrir ágreining um grundvallarmál , tortryggni hvers í annars garð og almennan vandræðagang verður stjórnarsamstarfinu haldið áfram , fyrst og fremst vegna sameiginlegrar sýnar á fortíðina .
Flokkarnir tveir eiga sér sameiginlegar rætur í hinum sósíalísku og sósíaldemókratísku stjórnmálahreyfingum 20. aldarinnar .
Þeir fengu aldrei tækifæri til að starfa saman tveir einir þá ( þótt heitin væru önnur ) og þess vegna er þeim lífsnauðsyn að starfa saman nú , þótt fátt sameini þá í málefnalegri afstöðu til vandamála og viðfangsefna nútíðar og framtíðar .
Í ákveðnum hópum innan Vinstri grænna ríkir djúpstætt hatur á Sjálfstæðisflokknum .
Það byggist ekki á málefnum nútímans .
Það byggist á stjórnmálaátökum fortíðarinnar .
Þótt kalda stríðinu hafi lokið fyrir tveimur áratugum úti í heimi er því ekki lokið á vettvangi stjórnmálaflokkanna hér .
Þetta er hin mikla sjálfhelda íslenzkra stjórnmála nú um stundir .
Þeir sem eiga samleið í stærstu málum nútímans geta ekki náð saman vegna þess að þeir eru svo uppteknir af deilumálum fortíðarinnar .
Ef við Ragnar Arnalds gætum ekki unnið saman gegn aðild Íslands að Evrópusambandinu ( sem við getum og gerum ) vegna þess að við deildum um Atlantshafsbandalagið og varnarliðið í fjóra áratugi , skipti það engu máli fyrir þjóðarhagsmuni .
Að íslenzkir stjórnmálaflokkar séu svo fastir í viðjum fortíðar að þeir geti ekki unnið saman að úrlausn vandamála þjóðarinnar í nútíð og framtíð er alvarlegra mál sem vekur spurningar um hvort eina leiðin út úr sjálfheldu stjórnmálanna sé uppstokkun flokkakerfisins sem taki þá mið af viðfangsefnum líðandi stundar en ekki af deilumálum löngu liðins tíma .
