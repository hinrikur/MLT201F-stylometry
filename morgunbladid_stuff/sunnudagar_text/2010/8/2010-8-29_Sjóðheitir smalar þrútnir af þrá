Æ , það er svo gott að vita af haustinu þarna handan við hornið með alla sína litadýrð og myrkrið mjúka .
Hann er notalegur þessi árstími þegar fólk skríður aftur inn í holurnar sínar , kveikir á kertum og kúrir undir teppi .
Haustið er úrvalstími fyrir Amor , þá eiga örvar hans greiða leið að blóðríka vöðvanum sem bifast undir bringubeininu .
Brjóstsins þankar meyrna líka undir dökkvum himni .
En í huga sumra landsmanna er haustið tími mikils fjallafjörs .
Höfuð smalanna trúi ég að séu stútfull af tilhlökkun um þessar mundir , því framundan eru göngur og réttir .
Í flokkum fara þeir ríðandi til fjalla að hóa saman jarmandi ám og afkvæmum þeirra sem stækka svo mikið á einu stuttu sumri að undrum sætir .
Og hún vex líka karlmennskan .
Þjóðlegt nesti í hnakktöskunni og fleygur í vasanum með glitrandi söngvatni .
Þegar menn leggjast út í marga daga samfleytt gufar hversdagsamstrið heima í byggðinni upp eins og dögg fyrir sólu .
Það verður ekkert í heiminum til nema hesturinn , hnakkurinn , hundurinn , fjöllin , kindurnar og félagarnir .
Ó já , það er fjör í gangnamannakofunum á kvöldin .
Og hún er mikil nándin manna á milli .
Plássið er oft af skornum skammti og fólk þarf að liggja nokkuð þétt saman .
Og hvernig má þá annað vera en að hún vakni löngunin til að iðka holdsins lystisemdir .
Og kannski hefur hún vaxið yfir daginn þessi þrá , þegar hann horfði á hana þeysast um á reiðskjóta sínum .
Maður nokkur deildi með mér reynsluheimi karla í þessum málum og sagði orðrétt : " Fátt vekur sterkari kenndir hjá körlum en flugríðandi kona teinrétt og sitjandi djúpt í hnakknum á dillandi tölti .
Þá fær hún snertan þann stað sem mestan unað veitir og er þá vel fær til meiri verka þegar draumaprinsinn gerir áhlaup .
" Þar hafið þið það .
Ekki að undra að skáldið skuli hafa ort : Eins mig fýsir alltaf þó , aftur að fara í göngur .
