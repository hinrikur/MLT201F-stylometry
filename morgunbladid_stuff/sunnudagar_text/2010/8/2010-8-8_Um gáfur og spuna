Það hefur verið nokkur íþrótt vinstrimanna allra landa að gefa til kynna að ýmsir forsetar Bandaríkjamanna úr röðum repúblikana séu fremur illa gefnir , jafnvel jaðri við það að vera vanvitar , öfugt við gáfumennin úr röðum vinstri manna sem þjóðin hafði ekki vit á að kjósa það sinnið .
Þetta var lengi reynt við Reagan , einn vinsælasta forsetann , fyrr og síðar .
Hann átti að vera fávísi leikarinn sem skolaðist inn í Hvíta húsið fyrir góðan talanda og leikræna tilburði , eftir að hafa sigrað gáfumanninn Carter , sem sagður var lesa skýrslur embættismanna 18 tíma á sólarhring og setja sig inn í hvert atriði með aðdáunarverðum hætti .
En jafnframt tókst Carter með hausinn fullan af fróðleik þó að verða fremur misheppnaður forseti , sem dró úr sjálfstrausti Bandaríkjamanna og veikti frumkvæði þeirra og samkeppnishæfni , sem lengi hafði verið þeirra aðalsmerki .
Smáatriða vit Reagan forseti hafði svo sannarlega ekki öll smáatriðin á sínu valdi og kærði sig heldur ekkert um það .
En stóru línurnar vöfðust ekki fyrir honum og eftir að heimildir um forsetatíð hans hafa opnast smám saman kom í ljós að hann hafði verið harðduglegur , stundvís og vinnusamur og sett sig óaðfinnanlega inn í þau mál sem kröfðust athygli hans .
Og það sem kom þvert á kenningarnar og spunann þá hafði hann samið mikilvægustu ræður sínar sjálfur eigin hendi og stundað miklar bréfaskriftir að auki .
Það var á hinn bóginn merki um tilgerðarlaust sjálfstraust hans , að hann tók tilraunum til að gera lítið úr gáfum hans , hæfni og dugnaði eins og himnasendingum og ýtti undir þær með sögum sem hann sagði sér og öðrum til gamans , sem áttu að sanna hve hann væri orðinn gamall , latur og út að aka .
Varaforseti eftirmanns hans á forsetastóli , Dan Quayle , fékk heldur betur að finna til tevatnsins að þessu leyti og var reyndar auðvelt skotmark vegna seinheppni og klaufaháttar , sem náði hámarki þegar hann leiðrétti nemanda í grunnskóla , duglega blökkustúlku , sem skrifað hafði orðið kartafla á töflu upp á enskan máta .
Varaforsetinn leiðrétti nemandann í viðurvist milljóna manna sem fylgdust með í sjónvarpi og hætti ekki fyrr en hún stafsetti orðið vitlaust .
Grínistarnir sögðu þá að þeir launmorðingjar sem höfðu haft á sinni dagskrá að ráða gamla Bush af dögum og fylgst höfðu með sjónvarpinu hefðu snarlega hætt við þegar þeir sáu til varaforsetans og þar með gert lífvarðasveitum forsetans starfið mun auðveldara .
Símtal við Bush Bandaríkjaforseta Þegar sonur þess forseta , Bush yngri , varð forseti fór heimsku-áróðurinn af stað af miklum þunga .
Meisturum þess spuna varð nokkuð ágengt með þúsundum greina , tugum bóka og bíómynda , enda átti forsetinn til að mismæla sig og skipa setningunum með óvenjulegum hætti .
" Don ' t misunderestimate me " varð frægt og var reyndar rétt eftir haft að auki , sem jók gildi þess .
En þeir sem unnu með forsetanum höfðu aðra sögu af honum að segja .
Nýjasta bókin frá Hank Poulson , fjármálaráðherra Bandaríkjanna þegar fjármálakreppan skall á með fullum þunga haustið 2008 , dregur upp gjörólíka mynd .
Lýsing hans á forsetanum þegar öllum þeim illleysanlegu vandamálum var dembt yfir hann er athyglisverð .
Hann hélt ró sinni fullkomlega , var yfirvegaður , spurði réttu spurninganna – það var þýðingarmikið þar sem tíminn var naumur – og stóð fast við bakið á sínum mönnum við hverja aðgerð og fékk ekki bakþanka , hvað sem á dundi .
En það sem Poulson fjármálaráðherra þótti þó athyglisverðast var , að það vottaði aldrei fyrir því að forsetinn velti því fyrir sér hvaða áhrif þessir hrikalegu atburðir kynnu að hafa á stöðu og álits hans sjálfs .
Sjálfhverfari menn hefðu brugðist öðruvísi við , og það er því miður ekki vöntun á slíkum , hvorki hér á landi né annars staðar meðal stjórnmálaforingja .
Bréfritari var eitt sinn staddur á Plaza-hótelinu í New York og horfði á viðtal við Bush forseta í sjónvarpinu .
Þá vildi svo til að lífvarðarforingi bankaði og sagði að forsetinn vildi hafa tal af bréfritara og myndi hringja kl. 8 næsta morgun .
" Svo snemma , " sagði bréfritari eins og upp úr eins manns hljóði .
" Þá hefur okkar maður verið við störf í rúma tvo tíma og tekur sér hlé til að hringja , " var svarið við þeirri athugasemd .
Og forsetinn hringdi stundvíslega klukkan 8 næsta morgun .
Bréfritari gat þess í upphafi símtalsins , að hann hefði verið að horfa á viðtal við forsetann kvöldið áður og hrósaði viðtalinu .
" Og hvað fannst þér gott við það ? " spurði hann .
" Það var skýrt og einfalt og skildist vel , enda á tilgerðarlausu mannamáli , " svaraði bréfritarinn .
" Hér vestra þykir þeim ekki að þeir séu að hlusta á Shakespeare , þegar ég opna munninn , " sagði forsetinn .
" Ég er ekki viss um að þeir myndu skilja Shakespeare hér vestra ef hann mætt í spjallþátt núna í eigin persónu , " sagði bréfritarinn og svo var farið að tala um það erindi sem forsetinn átti .
Bush keppti við þá Al Gore og John Kerry um forsetaembættið og vann báða .
Spuninn sagði að þeir báðir væru svo miklu gáfaðri en hann og betur menntaðir .
Al Gore varð þó illa á í messunni þrátt fyrir meintar gáfur þegar hann upplýsti opinberlega að hann væri búinn að sannfæra sjálfan sig um að hann hefði fundið upp internetið .
Og þegar háskólaafrek Bush og Kerrys voru borin saman kom óvænt í ljós að þar hallaði á þann síðarnefnda öfugt við spunann .
Það er ekki alltaf allt sem sýnist og spunameistarar og þeirra doddar eru varasöm heimild .
Slæm mistök En mistök byggð á ótrúlegri vanþekkingu hafa vissulega komið þaulreyndum stjórnmálamönnum í koll .
Ford forseti , með áratuga reynslu sem þingmaður , átti ekki vinningsvon gegn Carter , þegar hann gaf til kynna að hann vissi ekki betur en að Pólland væri vestan við járntjaldið og hann ætlaði að halda því þar yrði hann endurkjörinn forseti .
Ekki er um það deilt að hinn nýi forsætisráðherra Breta , David Cameron , er fjölmenntaður úr bestu skólum síns lands .
Honum hefur þó þegar orðið alvarlegur þekkingarlegur fótaskortur , bæði um nútímasögu og atburði sem efst eru á baugi um þessar mundir .
Hann sagði í Bandaríkjunum að þegar Bretar börðust við nazistana árið 1940 hefðu þeir þá þegar verið " junior partner " Bandaríkjanna í þeirri baráttu .
Þessi orð hafa margan Bretann sært , enda var þetta þegar þeir stóðu einir og vanbúnir , með eldmóð og staðfestu forsætisráðherrans sem beittasta vopn .
Frakkland var í molum , Rússar með griðasamninga við Hitler og yfirburðir Þjóðverja miklir og Bandaríkin enn með hlutleysisfánann á lofti .
Þetta var þegar barátta breskra flugliða í orrustunni um Bretland kallaði á þá einkunn frá Winston Churchill að aldrei áður hefðu svo margir átt svo fáum jafn stóra skuld að gjalda .
Bandaríkin komu ekki inn í stríðið fyrr en eftir óvænta árás Japana á Perluhöfn .
Og það tók þá nokkurn tíma að ná vopnum sínum .
En upp úr 1943 mátti þó öllum vera orðið ljóst að þeir myndu framvegis vera í aðalhlutverkinu í þeim hildarleik og ráða mestu um lyktir hans og um þróun veraldarmála á árunum á eftir .
Seinni mistök breska forsætisráðherrans eru jafnvel enn undarlegri .
Hann var að fjalla um stöðuna fyrir botni Miðjarðarhafsins og var að lýsa hættuþáttum þar og nefndi þá sérstaklega að Íran hefði nú þegar fullgerð kjarnorkuvopn í fórum sínum .
Þetta hefðu verið mikil tíðindi og þótti ótrúlegt að þau væru kynnt á óformlegum borgarafundi þar sem forsætisráðherann svaraði spurningum almennings .
Enda hafa ummælin verið dregin til baka í snatri .
Forsætisráðherrann og skrifstofa hans hafa beðist afsökunar á ummælunum og gefið skýringu á hvað það var sem forsætisráðherrann hafði ætlað sér að segja , þótt svona hafi tekist til .
Þessi dæmi um mistök eru mun alvarlegri en það að íslenski forsætisráðherrann hafi ekki vitað hvar Jón Sigurðsson var fæddur og valið 17. júní til að láta þjóðina vita af vanþekkingu sinni .
Enda datt Downingstræti 10 ekki í hug að láta eins og slysin hafi aldrei orðið með því að breyta útskriftum frá atburðunum , eins og gert var á Íslandi , þegar Austurvallarræðunni var breytt án nokkurra skýringa .
