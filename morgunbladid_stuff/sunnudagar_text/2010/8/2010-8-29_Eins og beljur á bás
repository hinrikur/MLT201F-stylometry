Því hefur oft verið haldið fram að dýr í dýragörðum hafi það betra en dýr sem eru frjáls úti í náttúrunni .
Dýr sem hafa verið alla sína ævi í dýragarði þekkja nefnilega ekkert annað , þau þurfa ekki að takast á við álagið sem því fylgir að veiða sér til matar og þau þurfa ekki að berjast við önnur dýr um yfirráð yfir ákveðnu svæði .
En skyldi það sama eiga við beljur á bás ? Ef litið er til þess hversu rækilega þær sletta úr klaufunum þegar þeim er hleypt út á vorin hlýtur svarið að vera nei .
Og það sama má eflaust segja um okkur mannfólkið , eða nánar tiltekið básafólkið .
Stór hluti mannkyns er nefnilega bundinn við bás frá morgni til kvölds .
Básalífið hefur orðið mörgum listamanninum yrkisefni og upp úr þeim reynsluheimi hafa sprottið mörg frábær listaverk .
Af kvikmyndum má nefna hina stórkostlegu Office Space og teiknimyndasögurnar um Dilbert hafa kitlað hláturtaugar margs básamannsins .
Maður kemst nefnilega að því að básafólk í öðrum löndum upplifir básalífið með svipuðum hætti og maður sjálfur .
Og á því eru margar spaugilegar hliðar .
Kollegi undirritaðs á Morgunblaðinu eyddi t.d. heilu dögunum í það að leita að hinum fullkomna skrifborðsstól með því að flakka milli yfirgefinna bása .
En hver var svo niðurstaðan að lokinni hinni miklu leit ? Jú , hann fann ekki stólinn ! Bandaríski rithöfundurinn Joshua Ferris er einn þeirra sem sótt hafa innblástur í skrautlegt líf básafólksins en hann er fyrrverandi starfsmaður á auglýsingastofu í Chicago .
Í bók hans Then We Came to the End segir af starfsmönnum á auglýsingastofu um aldamótin síðustu , um það leyti er netbólan svokallaða sprakk og fyrirtæki þurftu að segja fólki upp í stórum stíl til að halda rekstrinum á floti .
Básafólkið er með hnút í maganum alla daga , óttast að missa störf sín .
Og starfsmenn týna tölunni eftir því sem líður á bókina .
Básafólkið hefur af þessum sökum þjálfað sig upp í því að þykjast hafa nóg að gera á básunum .
Þess á milli læðist það milli bása til að hlýða á krassandi sögur samstarfsmanna og hirða húsgögn þeirra sem sagt hefur verið upp .
Þannig er helsti ótti eins básamannsins sá að skrifborðsstóllinn hans verði tekinn af honum .
Og óttinn er skiljanlegur því þetta er ekki stóllinn hans .
Hann tók hann ófrjálsri hendi af yfirgefnum bás .
