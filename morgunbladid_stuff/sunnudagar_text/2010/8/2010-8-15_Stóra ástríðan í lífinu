Ólöf Arnalds stefnir á tónleikaferð um Evrópu og Bandaríkin í haust .
Síðasti diskur hennar , Við og við , er í alþjóðlegri dreifingu og önnur breiðskífa hennar , Innundir skinni , kemur út 13. september næstkomandi .
Söngkonan fær gríðarlega góða dóma fyrir söng sinn og lagasmíð og á aðdáendur víða um heim .
Um þessar góðu viðtökur segir Ólöf : " Ég lít svo á að það sé ekki í mínum verkahring að bregðast við hóli eða neikvæðri gagnrýni .
Ef góðir dómar birtast í víðlesnum blöðum reyni ég hvað ég get að halda ró minni .
Fólkið sem ég vinn með getur séð um að fagna fyrir mína hönd en ég þarf að viðhalda jarðsambandinu .
Ég forðast eins og ég get að vera með einhverjar væntingar því maður veit aldrei hvað á eftir að gerast , hlutirnir geta farið á hvaða veg sem er .
" Ertu viðbúin hverju sem er í því sambandi ? " Mér finnst mikilvægt fyrir mig að vera viðbúin því að þetta gæti allt verið búið á morgun .
Það er líka mikilvægt fyrir mig að finna að ég geti hætt hvenær sem er .
En auðvitað er það draumur minn að gera tónlistina að ævistarfi mínu og ég stefni í þá átt .
" Sambandsleysi við tíðarandann Þú fékkst klassískt tónlistaruppeldi , lærðir ung á fiðlu og lærðir sömuleiðis klassískan söng .
Þú ert að ná miklum árangri í dægurtónlistarbransanum .
Hafa kynnin af klassíkinni haft áhrif á lagasmíð þína og söng ? " Í mínu nánasta umhverfi sem barn var enginn að spá í dægurmenningu og sjónvarp og útvarp lítið í gangi .
Heima hjá mér var bara spiluð klassísk tónlist og mikið sungið og spilað .
Þetta sambandsleysi við tíðarandann hefur fylgt mér , ég veit til dæmis aldrei hvað er í bíó eða hverjir eða hvað er efst á vinsældalistum .
Ég missti af þeirri lest og veit ekki hvort ég næ henni nokkurn tíma .
Ég er búin að sætta mig við það .
Lengi vel átti ég erfitt með að hlusta á eitthvað nýtt í of stórum skömmtum .
Ég hafði svo ríka þörf fyrir að greina alla tónlist niður í smæstu smáatriði .
Svolítið eins og þegar maður ætlar að lesa og finnst eins og maður þurfi að muna hvert einasta orð .
En undanfarið hafa eyru mín verið að opnast mjög mikið og ég get hlustað á músík án þess að líða eins og ég þurfi að skilja allt sem er í gangi .
Mér finnst ég vera búin að ná nægilegum tökum á þeirri fagurfræði sem mig langar að þróa áfram í lagasmíðum mínum og er því tilbúnari að hleypa alls konar músík í gegnum mig .
Hvað tónlist og nám varðar þá er ég í raun jafn mikið sjálfmenntuð og tónlistaskólamenntuð .
Einhvern veginn bögglaðist ég í gegnum framhalds- og háskólanám í tónlist , en ég hef alltaf átt mjög erfitt með nótnalestur og hef þess vegna neyðst til að treysta mjög mikið á eyrað .
Ég lærði til dæmis á gítar eingöngu eftir eyra , notaði hann svolítið eins og mótvægi við klassíska námið .
Ég safnaði líka ótrúlega miklu í sarpinn með því að æfa og spila með ólíkum hljómsveitum , semja og æfa upp alls konar lög og texta fyrir brúðkaup , afmæli , jarðarfarir , leiksýningar og annað utanskólabrall .
Ég hef líka lært ógrynni af lögum með því að spila undir söng í partíum .
Það er alls ekki síður þessi reynsla sem ég bý að í tónlistarsköpun minni núna .
" Hvert sækirðu innblástur ? " Í fólk .
Í samræður og félagsskap , vináttu og tengsl .
" Sækirðu frekar innblástur í fólk en tónlist ? " Góðar samræður eru oftar en ekki kveikjan að nýjum stefjum hjá mér .
En sú tónlist sem ég hef borið mig mest eftir er sungin tónlist frá ólíkum menningarsvæðum og gamlar upptökur af alþýðutónlist .
Svo hefur örugglega fullt af áhrifum síast inn af tónlist sem ég hef heyrt hér og þar , án þess að ég geri mér beinlínis grein fyrir því .
En ég set ekkert mjög oft músík á heima hjá mér , enda á ég ekki svo gott með að gera eitthvað annað meðan ég er að hlusta .
Annars bý ég líka að því að eiga góða vini sem eru miklir tónlistargrúskarar og kynna mig fyrir alls konar nýrri músík sem ég myndi sennilega annars missa af .
" Einlægni tónlistarkvenna Þú semur eigin lög og texta og syngur .
Hvaða máli skiptir einlægni í listsköpun ? " Mér finnst þessi eilífðar umræða um einlægni og tilgerð frekar takmörkuð og ekki beint uppbyggileg .
Tónlistarmenn finna tjáningu sinni mismunandi farveg sem samanstendur í raun af fullkomlega tæknilegum atriðum eins og samsetningu hljóma , hljóðfæraskipan , raddbeitingu og svo framvegis .
En svo er notkun þeirra á þessum fyrirbærum tekin og rædd á grundvelli þess hvort um tilgerð eða einlægni sé að ræða .
Auðvitað eru ólíkar og misgöfugar ástæður fyrir því að fólk leggur fyrir sig tónlist og stundum skína þær í gegn , stundum ekki .
En mér finnst öll tónlist fasinerandi , bara fyrir það eitt að fólk sé að búa hana til .
Ég hef sérstaklega tekið eftir því að brillíant konum í tónlist á Íslandi er lýst sem einlægum .
Í aðra röndina hljómar það eins og lof , að því gefnu að einlægni sé dyggð , en hins vegar finnst mér þetta hugtak líka vera til þess fallið að draga úr þeim tennurnar , ekki ósvipað hinni undarlegu krúttregnhlíf sem sett var á hóp listamanna af minni kynslóð , eins og smækkunarending aftan við árangur þeirra ytra .
" Já , þín kynslóð hefur verið kölluð krúttkynslóðin , hvað finnst þér um það ? " Það er synd að þetta heiti krúttkynslóðin hefur sumpart dregið úr vægi þess sem ýmsir áorkuðu með mikilli vinnu , dugnaði og listrænni leit .
Það er ekki beint uppörvandi að vera kallaður krútt .
Fyrir utan það að þessi krúttkynslóð var ekkert séríslenskt fyrirbæri , heldur bara lítill angi af miklu stærri bylgju sem var að gerast úti í heimi .
Pönkið var reitt og opinskátt og kynslóðin sem kom á eftir pönkkynslóðinni þurfti eðlilega að hverfa frá því og gera eitthvað sem var inn á við og viðkvæmt .
Þessi ár voru líka tími brjálaðrar efnahagsuppsveiflu og áhugi krúttanna á gömlu dóti og drasli , hvort sem það voru föt eða innanstokksmunir , stakk í stúf og kom við kaunin á samfélagi þar sem stór hópur fólks fylgdist í andakt með sjónvarpsþáttum sem gengu út á að endurgera íbúðir , þar sem allt sem var gamalt , sumt jafnvel upprunalegt og þar að leiðandi hugsanlega vert að varðveita eða gera upp , var rifið og sagt vera ógeðslegt .
" Ertu pólitísk ? " Ég hef mátulegan áhuga á málefnum líðandi stundar og hef ágætlega gaman af þrasi og þrefi .
En ég les ekki blöðin nema örsjaldan og horfi ekki á fréttir .
Auðvitað stendur mér samt ekki á sama og hef tekið þátt í tónleikum og uppákomum sem tengjast vitundarvakningu eða pólitískum málefnum , þegar sannfæring mín eða réttlætiskennd hefur boðið mér svo .
En ég er hikandi hvað þetta snertir , fyrst og fremst vegna þess að það er svo gríðarlega mikil vinna að vera pólitískur .
Fólk þarf að setja sig inn í alls konar staðreyndir og hafa næstum ómanneskjulega yfirsýn til að standa í því með sannfærandi hætti .
Mér finnst það aðdáunarvert þegar listamenn eru tilbúnir að leggja það á sig því pólitík er allt annað og mun leiðinlegra hugarástand heldur en listsköpun .
Þú átt eitt barn , son , breytti það einhverju í sambandi við þína tónlist að eignast barn ? " Það hefur gert mig einbeittari og skipulagðari .
Þegar maður eignast barn verður maður að hugsa fram í tímann og lærir að skipuleggja sig því maður getur ekki gert hlutina þegar manni dettur í hug .
" Hvað um einkalífið , ertu bara ein ? " Já .
" Kanntu vel það við ? " Það hentar mínum aðstæðum ágætlega eins og er .
" Lítu ðu á það sem millibilsástand ? " Það verður að fá að koma í ljós .
" Hef reynt að hætta í tónlistinni Oft er talað um að það sé nokkur óregla í tónlistarbransanum , brennivín og dóp .
Hver er þín reynsla ? " Áfengi og dóp er til staðar meðal tónlistarmanna rétt eins í öðrum stéttum .
Fólk er missterkt að upplagi en það telst fáheyrt að manneskja , sem hefur atvinnu sína af því að koma fram , komist lengi upp með að brenna kertið í báða enda án þess að líf hennar breytist í tragidíu og ferillinn um leið .
" Þú ert mikið á tónleikaferðalögum og færð afar lofsamlega dóma .
Skiptir frægð þig máli ? " Ég vil spila og syngja fyrir fólk .
Og ég á það undir því að eiga unnendur að tónlistinni minni .
Það sem er mikilvægast fyrir mig er að hafa tækifæri til að sinna þörf minni til að æfa , semja og flytja tónlist .
Trúirðu því að þér hafi verið ætlað að fara þessa braut ? " Mér líður svolítið eins og ég sé í tónlist af því að ég geti ekki að því gert .
Stundum hef ég fengið mig fullsadda af henni og reynt að hætta og ætlað að gera eða læra eitthvað annað , því ég á mér mörg áhugasvið , en hingað til hef ég aldrei getað hætt í músík nema bara í stuttan tíma .
Tónlistin er stóra ástríðan í lífi mínu .
Hún er svo magnað fyrirbæri .
Sama hvað maður lærir mikið eða nær góðum tökum á einhverju sem snýr að henni þá lifir hún samt sínu eigin lífi og lýtur einhverjum lögmálum sem hönd verður aldrei fyllilega á fest .
Meðan mig langar ennþá að komast nær tónlistinni verð ég víst að halda þessu brölti mínu áfram en ef það breytist þá hætti ég þessu bara .
" 