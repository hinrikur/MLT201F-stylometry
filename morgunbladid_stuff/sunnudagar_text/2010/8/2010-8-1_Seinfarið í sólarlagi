Íslenska sumarið er engu líkt og miðnætursólin ljær landinu nýjan blæ með sjaldgæfri birtu og litum sem fanga auga ferðalanga úti í náttúrunni .
" Ég var beðinn um að sækja ferðafólk sem var á biluðum bíl inni í Þórsmörk , " segir Árni Sæberg ljósmyndari Morgunblaðsins sem var á ferðinni sunnanlands á dögunum og festist í viðjum litadýrðar íslenska sumarsins .
" Birtan á leiðinni var kynngimögnuð í sumarkvöldsólinni og skýjafarið afar sérstakt .
Á leiðinni varð ég að stoppa á tíu mínútna fresti til þess að fara út úr bílnum til að taka myndir í þessum sérstöku aðstæðum svo að förinni miðaði frekar hægt .
Síðan fór fólkið sem beið eftir mér náttúrlega að undrast um mig , að ég væri ekki að koma .
Ég sagði að leiðin inn eftir hafi verið svo seinfarin ! " segir Árni .
Landslag Þórsmerkur hefur töluvert breyst eftir þær hamfarir sem brutust út , djúpt úr iðrum Eyjafjallajökuls , nú í vor þar sem ösku rigndi yfir svæðið svo vikum skipti .
" Það var merkilegt að sjá Þórsmörk í þessu ásigkomulagi .
Ég gef komið þangað ótal sinnum en aldrei séð neitt þessu líkt .
Askan gerir allt umhverfið mun grárra , en það er sérstaklega fallegt þarna engu að síður , " segir Árni .
Myndina tók Árni þegar hann var rétt kominn yfir Steinholtsá á leið sinni inn í Þórsmörk eftir ferðalöngunum sem biðu óþreyjufullir .
Um miðja myndina sést Merkurrani ganga fram þar sem Krossá rennur og hindrar för annarra en jeppa og rúta inn í Húsadal vinstra megin við ranann og Bása hægra megin þar sem eru vinsælir gististaðir ferðamanna .
Einstaka stingandi strá sést á stangli í þessari grýttu sandauðn en í fjarska bregður fyrir grænum gróðurblettum sem líkjast vinjum í eyðimörkinni og gefa fögur fyrirheit um þá náttúruparadís sem er að finna innst inni í Þórsmörkinni .
kjartan@mbl.is 