Staðan í umræðum um Ísland og Evrópusambandið er hagstæð andstæðingum aðildar .
Málefnalegt undanhald aðildarsinna er algert .
Í kjölfar hrunsins var evran haldreipið .
Efnahagslegar ófarir nokkurra ríkja á evrusvæðinu hafa hins vegar sýnt að evran hentar okkur ekki .
Hún þjónar hagsmunum kjarnaríkja á evrusvæðinu , Þýzkalands og Frakklands , en ekki jaðarríkja á borð við Grikkland , Spán , Portúgal og Írland .
Stækkunarstjóri Evrópusambandsins , Stefán Füle , sá ástæðu til að minna Össur Skarphéðinsson , utanríkisráðherra , á það á blaðamannafundi í Brussel sl. þriðjudag , að það er ekkert til , sem heitir varanlegar undanþágur frá lögum og reglum Evrópusambandsins .
Það þýðir , að verði Ísland aðili að ESB færast formleg yfirráð yfir fiskveiðilögsögu Íslands til Brussel .
Talsmenn aðildar halda því fram , að þetta skipti engu máli í raun , reglan um hlutfallslegan stöðugleika tryggi , að erlend fiskiskip komi aldrei í íslenzka fiskveiðilögsögu .
Þeir neita að ræða þá staðreynd , að í grænni skýrslu ESB um sjávarútvegsmál , sem út kom snemma árs 2009 er sérstaklega tekið fram , að reglan um hlutfallslegan stöðugleika sé ekki lengur trygging fyrir því , að fiskveiðiréttindi haldist í viðkomandi landi ( fishing communities ) .
Aðild Íslands að ESB þýddi að við hefðum ekki lengur forræði í viðræðum við aðrar þjóðir um fiskistofna í Norður-Atlantshafi , sem ganga inn og út úr lögsögum margra þjóða .
Forræði í slíkum viðræðum færist til Brussel .
Hverra hagsmuna telja menn að Brussel muni gæta í slíkum viðræðum ? Okkar Íslendinga eða Íra og nokkurra annarra þjóða , sem hafa tekið höndum saman um að mótmæla makrílveiðum Íslendinga ? ! Vefmiðillinn Euobserver , sem fylgist daglega með því , sem gerist á vettvangi ESB sagði sl. miðvikudag , að leiðtogafundur Evrópusambandsins 17. júní sl. hefði gert Icesave-málið að sameiginlegu máli ESB-blokkarinnar en utanríkisráðherra Íslands og embættismenn hans hafa haldið því fram , að svo væri ekki .
Nú hefur framkvæmdastjórn ESB tekið undir það sjónarmið meirihluta Íslendinga , að ríki á EES-svæðinu beri ekki ábyrgð á bankainnistæðum eins og fram kom í frétt á mbl.is sl. miðvikudag um svar framkvæmdastjórnarinnar við fyrirspurn norska vefmiðilsins ABC Nyheter .
Þótt framkvæmdastjórnin reyni að halda því fram , að íslenzkir skattgreiðendur beri slíka ábyrgð af öðrum ástæðum hefur þetta svar hennar grundvallarþýðingu .
Yfirlýsing framkvæmdastjórnarinnar er staðfesting á því , að ríkisstjórn Jóhönnu Sigurðardóttur , sem hefur ítrekað gert samninga við Breta og Hollendinga um að borga þeim nokkur hundruð milljarða á þeirri forsendu , að íslenzka ríkið bæri slíka ábyrgð hefur haft rangt fyrir sér .
Að undanförnu hefur borið meira en áður á þeim málflutningi aðildarsinna , að við séum og höfum alltaf verið hluti af Evrópu og þess vegna eigum við heima í Evrópusambandinu .
Össur Skarphéðinsson hefur komizt að þeirri niðurstöðu , að þá hafi okkur vegnað bezt , þegar við höfum átt nánust samskipti við Evrópu .
Um þessa staðhæfingu má margt segja .
Vegnaði okkur bezt , þegar Bretar , Þjóðverjar og Hollendingar fyrr á öldum fóru ránshendi um fiskimið okkar ? Eða þegar við vorum undir nýlendustjórn norskra og danskra konunga ? Hverjir reyndu að koma í veg fyrir að við næðum yfirráðum yfir fiskimiðunum á síðari hluta 20. aldarinnar ? Bretar og að nokkru leyti Þjóðverjar .
Hverjir veittu okkur lykilstuðning í þeirri baráttu ? Bandaríkjamenn .
Kjarni málsins er sá , að við erum hluti af hinum vestræna heimi og eigum heima þar .
Skipting þess vestræna heims á milli Evrópu annars vegar og Norður-Ameríku hins vegar er röng hugsun eins og skýrt kemur fram í hinni athyglisverðu bók Samuels P. Huntingtons , The Clash of Civilizations and the remaking of world order , þótt Atlantshafið sé þar á milli .
Íbúar Bandaríkjanna og Kanada eiga að meginstofni rætur að rekja til Evrópu .
Málefnastaða Samfylkingarinnar , ríkisstjórnarinnar og annarra aðildarsinna í ESB-málinu og Icesave-málinu er rjúkandi rúst – en það er engu að síður hætta á ferðum .
Evrópusambandið leggur mikla áherzlu á að fá Ísland inn af tveimur ástæðum .
Lega landsins , sem getur haft þýðingu í framtíðinni vegna væntanlegrar opnunar norðurskautssvæðanna .
Náttúruauðlindir okkar , sem ESB-ríkin vilja komast í .
Þess vegna er Evrópusambandið að undirbúa mikla áróðursherferð á Íslandi , sem hefst í haust með opnun svonefndra upplýsingamiðstöðva í Reykjavík og á Akureyri .
Nú þegar er ljóst að íslenzka utanríkisráðuneytið mun taka þátt í þeirri áróðursherferð og samræma aðgerðir eins og í ljós kom fyrir nokkrum vikum , þegar Evrópusambandið bauð hópi blaðamanna til Brussel en utanríkisráðuneytið bauð síðan sömu blaðamönnum til fundar til þess að " ræða framhaldið " .
Þáttur í þessari herferð ESB verður að veifa peningum framan í Íslendinga .
Þeir segjast ætla að greiða kostnað íslenzkra stofnana og ráðuneyta af aðlögunarferlinu .
Ef mið er tekið af þeim fullyrðingum íslenzkra stjórnvalda að um samningaviðræður sé að ræða en ekki aðlögunarferli er erfitt að skilja hvernig hægt er að taka við peningum af mótaðilanum í því skyni áður en niðurstaða samninga liggur fyrir ! Mundum við samþykkja þegjandi og hljóðalaust að Kínverjar hæfu áróðursherferð á Íslandi til þess að sannfæra Íslendinga um kosti þess að tengjast Kínverjum nánari böndum ? Að sjálfsögðu ekki .
Þess vegna eigum við heldur ekki að láta áróðursherferð Evrópusambandsins yfir okkur ganga mótmælalaust .
