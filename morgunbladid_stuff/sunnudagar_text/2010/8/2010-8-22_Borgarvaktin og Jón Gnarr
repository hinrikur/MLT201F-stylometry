Þegar næsta röð af hinum frábæru Vaktarþáttum þeirra Jóns Gnarr og félaga verður gerð liggur í augum uppi að hún mun heita Borgarvaktin .
Jón Gnarr , borgarstjóri Reykjavíkur , er miklu betri sem leikari og handritshöfundur en borgarstjóri .
Þegar hann getur legið yfir handritsgerð , hnyttnum tilsvörum og beittum á hann það raunverulega til að vera stórgóður , meinhæðinn , flugbeittur og mikill þjóðfélagsrýnir og gagnrýnandi .
Sem borgarstjóri er hann handónýtur , hundleiðinlegur , gjörsamlega laus við það að vera fyndinn eða hnyttinn í tilsvörum .
Bein útsending er ekki beinlínis hans sterka hlið .
Ef Jón Gnarr og töskuberi hans , klappstýra og aðalviðhlæjandi , Dagur B. Eggertsson , halda að við Reykvíkingar munum hafa húmor fyrir afskaplega klénum uppákomum þeirra ( svo leitað sé nú smiðju til Jóns Viðars Jónssonar ) næstu fjögur árin , þá held ég þeir vaði í villu og svíma .
Mér finnst ekkert fyndið að borgarstjórinn skuli ætla að fá lánaðan rafmagnsbíl frá einkafyrirtæki án þess að til endurgjalds komi fyrir bílinn .
Heldur borgarstjórinn að með slíku framferði sé hann ekki að gefa viðkomandi fyrirtæki til kynna að það geti nú átt hönk upp í bakið á honum ? Mér finnst heldur ekkert fyndið að borgarstjórinn skuli láta sér detta í hug að það sé í lagi gagnvart okkur borgarbúum og útsvarsgreiðendum að hann ákveði bara að annað einkafyrirtæki , Vodafone , sjái um kostun á fulgeldasýningunni í kvöld : " Vodafone mun kosta flugeldasýningu Menningarnætur í ár , samkvæmt samkomulagi milli Höfuðborgarstofu og Vodafone " stóð í frétt á mbl.is í síðustu viku .
Er borgarstjórinn með því að þiggja slíka gjöf einkafyrirtækis ekki að gefa undir fótinn með það að borgin muni kannski í auknum mæli beina símaviðskiptum sínum til þess fyrirtækis ? Mér finnst heldur ekkert fyndið að Jón Gnarr skuli á dögum Gay Pride hafa leitað í smiðju til Robin Williams í myndinni Mrs. Doubtfire , og komið fram í hans gervi til þess að hrífa þær þúsundir sem tóku þátt í eða fylgdust með þeim hátíðahöldum .
Vissulega þótti Degi B. Eggertssyni , oddvita Samfylkingarinnar í Reykjavík , það rosalega fyndið enda tókst honum , sökkvandi skipinu , að nýta Besta flokkinn sem björgunarfleka fyrir sig og samstarfsfók sitt í Samfylkingunni .
Flokkurinn sem kjósendur höfnuðu með svo eftirminnilegum hætti fékk aðgang að ráðhússkötlunum í skjóli Besta flokksins og það er nú lágmarkið að Dagur þakki fyrir sig með því að fá krampakast úr hlátri , jafnvel fyrirfram , í hvert sinn sem borgarstjórinn er með einhverja tilburði í þá átt að reyna að vera fyndinn .
Kannski finnst Degi og félögum það líka rosalega fyndið að borgarstjórinn skuli hafa spurt í fundarlok : " Hvað er ESA ? " Ég held að flest grunnskólabörn , í það minnsta framhaldsskólanemendur , viti að ESA er skammstöfun fyrir Eftirlitsstofnun EFTA .
( e. EFTA Surveillance Authority ) .
En sjálfsagt halda borgarstjórinn og klappstýran að það sé til mikilla vinsælda fallið og sé auk þess drephlægilegt að borgarstjórinn viti ekkert í sinn haus og flíki því gjarnan .
Ekkert fáum við Reykvíkingar að heyra af því hvernig gengur að reka borgina , hvernig eigi að reka hana , hvernig fjárhagsáætlun hennar verði .
Við fáum engar fréttir úr borgarkerfinu sem skipta máli , bara fíflagang , útúrsnúninga og kjaftavaðal um smámál sem engu máli skipta .
Borgarstjórinn er hættur að tala um Ísbjarnarblúsinn ; hann er hættur að tala um ættleiðingu róna ; hann er hættur að tala um að hafa það gott í starfi , létt og einfalt , þiggja greiða og launa þeim greiðviknu í sömu mynt .
Hann er farinn að praktísera það sem hann talaði um í kosningabaráttunni – spillingu , og allir héldu að væri grín .
Svona getum við Reykvíkingar verið miklir einfeldingar .
Ætli okkur sé yfir höfuð viðbjargandi ? 