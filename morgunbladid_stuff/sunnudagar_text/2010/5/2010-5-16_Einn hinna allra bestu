Jakob Helgi er eini nemandinn í 10. bekk hins unga Sjálandsskóla í Garðabæ .
Stráknum liggur á að geta hafið nám í skíðamenntaskóla í Noregi nú í vor ásamt fjölda erlendra vina sinna í skíðaheiminum , sem eru árinu eldri , og tók því tvo efstu bekki grunnskólans í vetur .
Byrjar reyndar í norska skólanum með því að fara í æfingabúðir fljótlega en kemur aftur heim fyrir útskriftina .
" Ég er sá fyrsti sem útskrifast úr Sjálandsskóla og kem þangað með númerið mitt eftir að ég keppi á Ólympíuleikunum ! " segir Jakob Helgi í samtali við Morgunblaðið .
Hann stefnir á ÓL í Sochi í Rússlandi 2014 .
Hinn ungi , ákveðni og metnaðargjarni íþróttamaður , sem fæddur er 1995 , keppir fyrir Skíðafélag Dalvíkur , en faðir hans bjó þar í bæ fyrstu árin .
Jakob Helgi er mikið nyrðra við æfingar yfir veturinn og öll sumur , ef hann er ekki erlendis við sömu iðju , en þessi bráðefnilegi kappi segist æfa um það bil 300 daga á ári ; er þá annaðhvort í brekkunum eða annars staðar á þrekæfingu .
Jakob Helgi var í vetur einn þriggja bestu skíðamanna heims í sínum árgangi – hinir eru Slóveni og Norðmaður – og hann var einn þeirra fimm bestu í fyrravetur , en þá voru einnig í hans flokki strákar fæddir 1994 .
Okkar maður hefur verið á ferð og flugi með skíðin síðustu misseri ; frá því í fyrravor hefur hann æft og / eða keppt í Austurríki , Sviss , Noregi , Frakklandi , Þýskalandi ( innanhúss ) Ástralíu , Nýja-Sjálandi , Svíþjóð , Kanada , Hollandi ( innanhúss ) og á Ítalíu auk Íslands .
Á dögunum sigraði hann örugglega á stóru alþjóðlegu móti í Kanada .
Fékk besta tímann í báðum ferðum í keppni gegn helstu keppinautunum .
Hann segir það hörkuvinnu að æfa jafn mikið og raun ber vitni .
" Ég myndi segja að skíðaíþróttin væri ein sú erfiðasta .
Maður þarf að æfa rosalega mikið til að verða í heimsklassa .
Það er ekki eins og að fara á tveggja tíma fótboltaæfingu ; æfingarnar eru í fimm til sex tíma .
" Markmiðin eru mörg .
" Skammtímamarkiðið er að ljúka fyrsta árinu í fullorðinsflokki , næsta vetur , með ákveðna punktastöðu .
Eftir það hugsa ég um næsta ár .
" Jakob Helgi telur mjög raunhæft að hann verði einn sá besti í heimi eftir nokkur ár .
" Ef ég missi ekki fókusinn af því sem ég er að gera .
En við skulum byrja rólega og sjá hvað gerist ...
" Eitt er þó ljóst ; hann stefnir að því að verða alhliða skíðamaður .
" Sumir einblína bara á eina grein , en það eru þeir bestu og frægustu sem vinna heimsbikarinn í samanlagðri stigakeppni .
" Jakob Helgi byrjaði ekki á skíðum fyrr en á tíunda ári , fyrir einum fimm árum og því óhætt að segja að framinn sé skjótur .
" Ég var í fótbolta og hafði ekki tíma til að vera á skíðum .
Pabbi var góður skíðamaður og ég fór tvisvar eða þrisvar með honum í Bláfjöll en svo hætti ég í fótbolta og prófaði að fara á skíði , í janúar 2005 .
" Jakob Helgi fann strax að það hentaði honum vel að stunda einstaklingsíþrótt .
" Ég vil að allt sé undir sjálfum mér komið .
" Enda segist hann alltaf bestur undir pressu .
Bæði í námi og íþróttunum .
Skíði meira að segja betur á æfingum þegar móðir hans eða vinir komi að horfa á ! Á ferðalögum reyni hann að grúska í skólabókum en viðurkennir að hann hefði þurft að vera duglegri við það .
Ljúki þó 10. bekknum með stæl , eins og hann segir .
Skíðakappinn er staðráðinn í að mennta sig frekar .
" Menntaskólinn í Noregi er þrjú ár þannig að ef allt gengur upp verð ég stúdent 18 ára og þá er góður kostur að fara til Bandaríkjanna .
Þá kæmi ég inn í háskólann þar á réttum tíma .
Það er líka ágætiskostur að vera í fjarnámi ; ég veit um marga góða skíðamenn sem læra þannig .
En fyrst á dagskrá er að klára skólann í Noregi og sjá svo til .
" Fyrirmynd Jakobs Helga er Björgvin Björgvinsson frá Dalvík , besti skíðamaður Íslands í dag .
" Hann er í heimsklassa og vantar ótrúlega lítið upp á til að ná frábærum árangri .
Hann hefur alla burði til þess , " segir Jakob Helgi um Björgvin .
" Það er gott að æfa með Björgvin og flott hjá honum að leyfa mér að vera með .
Við erum fínir vinir og ég lít mjög upp til hans .
" Jakob Helgi man þegar hann , nýbyrjaður á skíðum , hitti Björgvin fyrst og bað hann um eiginhandaráritun .
" Hann skrifaði ekki á miðann sem ég kom með heldur bað mig að hitta sig eftir hálftíma .
Keyrði eitthvað til að ná í mynd af sér , áritaði hana og lét mig hafa .
" Jakob Helgi segir Björgvin vera góða fyrirmynd og skipta miklu máli fyrir allt skíðastarf í landinu .
" Ég hugsa að ég væri ekki á þeim sem ég er nú ef hann hefði ekki hjálpað mér svona mikið .
Ég lít upp til sumra sem skíðamanna en líka til Björgvins sem persónu ; hann er kurteis og auðmjúkur ; frábær manneskja og góð fyrirmynd .
" Faðir Jakobs Helga , Bjarni Th. Bjarnason , er aðalþjálfari hans og alltaf með í för .
Hann er rekstrarstjóri leigumarkaðs Byko en segist svo heppinn að geta unnið hvar sem er í heiminum í tölvunni og eigi góða samstarfsmenn .
Iðunn Jónsdóttir , eiginkona Bjarna og móðir Jakobs Helga , er framkvæmdastjóri fjölskyldufyrirtækjanna Intersport og Húsgagnahallarinnar .
Þegar skíðamaðurinn ungi er spurður hvað drífi hann áfram , svarar hann : " Ég vil gera eitthvað sem fólk man eftir .
Að eftir 200 ár muni fólk eftir mér vegna þess sem ég gerði .
" Jakob Helgi segist þó ekki á skíðum vegna þess eina takmarks að vera góður " heldur finnst mér þetta líka rosalega gaman .
Þetta er mitt helsta áhugamál .
" Hann segir suma , meðal annars jafnaldra sína , stundum velta því fyrir sér hvernig hann nenni að leggja svona mikið á sig en sjálfur hugleiði hann það aldrei því sér sé ljóst hvað þurfi til að ná settum markmiðum .
" Það sem skilur að þá bestu og þá sem verða ekki jafn góðir er aðallega hvað maður er tilbúinn að leggja á sig ; hvort maður rennir sér aukaferðir á æfingum og hvort maður fer á þrekæfingar þegar hinir nenna því ekki .
" Jakob Helgi er samviskusamur og ósérhlífinn .
" Ég er sjaldan úti seint á kvöldin heldur fer snemma að sofa .
" Og áfengi segist hann aldrei ætla að bragða .
" Ég ákvað það bara og sé ekkert skrýtið við það .
" Íþróttaáhugamenn , jafnvel landsmenn allir , ættu að leggja nafn Jakobs Helga Bjarnasonar á minnið .
