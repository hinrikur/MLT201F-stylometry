Íslendingar tóku hraustlega við sér þegar blásið var til átaksins Hjólað í vinnuna í áttunda skipti á dögunum .
Því lauk í vikunni og þá hafði landinn lagt að baki vegalengd sem svarar til 16 og hálfrar ferðar hringinn í kringum jörðina á 13 dögum ! Það eru 483 ferðir umhverfis landið .
Íþrótta- og ólympíusamband Íslands gekkst í fyrsta skipti fyrir átakinu árið 2003 .
Þá skráði sig til leiks 71 lið frá 45 vinnustöðum , þátttakendur voru 533 og þeir hjóluðu samtals tæpa 22.000 kílómetra .
Nú hjóluðu 9.451 í 1.347 liðum frá 551 fyrirtæki , alls tæpa 650.000 kílómetra .
Fólk þarf að fara um mjög mislangan veg frá heimili á vinnustað en keppnisskapið gerir það að verkum að margir fara ekki lengur stystu leið .
Sumir fara töluverðar krókaleiðir og það er auðvitað af hinu góða , því tilgangurinn með átakinu er að vekja athygli á hjólreiðum sem heilsusamlegum , umhverfisvænum og hagkvæmum samgöngumáta og vitaskuld að fá sem flesta til að hreyfa sig í stað þess að setjast alltaf af gömlum vana upp í bílinn .
Töluverður fjöldi fer flestra ferða sinna á hjóli þegar veðrið er gott en færri þegar veðurspáin býður upp á kulda og vind , að ekki sé talað um rigningu .
Meðan á átakinu stendur láta margir sig þó hafa það að fórna sér fyrir málstaðinn : " Hér á hreppsskrifstofunni á Reykhólum erum við þrjú að vinna .
Við tökum öll þátt í átakinu .
Í gær ( 6. maí ) var þoka – mjög blaut – tvær kellur létu sig hafa það og komu frekar blautar til vinnu um morguninn , " segir starfsmaður skrifstofunnar í bloggi á heimasíðu átaksins .
Síðan bætir hann við : " Sá þriðji hafði tekið bílinn , vegna vætu .
Þegar liðsstjórinn skráði svo á síðu átaksins ferðir liðsins kom í ljós að við vorum í 5. sæti .
Þetta var auðvitað algjörlega óásættanlegt og var þetta aðeins rætt yfir kaffibolla hvernig liðakeppnin virkar , að talið sé bæði í kílómetrum og dögum .
Ekki þurfti frekari fortölur , stjórinn ( sem fer alltaf heim í hádeginu ) kom á hjólinu úr hádegismat og það besta , hafði bara skellt sér í pollagallann .
" Kona í Háskólanum á Akureyri segir frá því að stemningin hafi verið góð í tilefni átaksins , hvetjandi tölvupóstar hafi gengið á milli manna innan skólans , með upplýsingum um stöðu í keppninni , hvernig liðunum gangi og jafnvel hver er búinn að fara lengst .
" Þetta hefur valdið því að hugarfarið hjá mér hefur breyst , í staðinn fyrir viðhorfið " að vera með " hefur nú keppnisskapið látið á sér kræla , " segir konan , en " vandinn er hinsvegar sá að ég á heima skammt frá skólanum og fer ekki á marga vinnutengda fundi úti í bæ .
Til að leggja mitt af mörkum til liðsins og skólans og veita félögum mínum samkeppni fer ég því ekki stystu leiðina í og úr vinnu heldur reyni að finna skemmtilegar leiðir sem gefa mér fleiri kílómetra ! Fyrir mér er þetta því ekki lengur spurning um að hjóla í vinnuna eða ekki , heldur hversu langa leið ég ætla að hjóla .
" Það getur tekið á að ferðast um á hjóli við aðstæður eins og oft eru hér á landi .
En þegar komið er á leiðarenda finna margir til vellíðunar .
10,4 milljónir spöruðust fyrst ekki þurfti að taka eldsneyti Frábær þátttaka var í átakinu að þessu sinni og öll met slegin , skv. upplýsingum á heimasíðu átaksins .
Þátttakan jókst um 17,5% frá því í fyrra ; nú skráði 551 vinnustaður 1347 lið til leiks en í fyrra voru liðin 1147 frá 458 vinnustöðum .
Liðsmenn voru nú 9.451 en 8.041 fyrir ári .
Alls voru hjólaðir 647.865 km ( 493.202 ) eða 483,84 ( 368,34 ) hringir í kringum landið .
Við það spöruðust um 124 tonn af útblæstri koldíoxíðs , 10,4 milljónir króna spöruðust þar sem ekki þurfti að kaupa bensín á farartæki miðað við þá vegalengd alls voru brenndar um 22 milljónir kílókaloría , sé miðað við 80 kg mann sem ekur á fólksbíl .
Hjólahetjur Fjölmenni var á lokahátíð átaksins Hjólað í vinnuna í Húsdýragarðinum þar sem myndin var tekin , en þar voru fulltrúum þeirra fyrirtækja sem voru hlutskörpust í Reykjavík afhentar viðurkenningar .
Í keppni stærstu fyrirtækja landsins , þar sem starfsmenn eru 800 eða fleiri , hafði Arion banki best en Rio Tinto Alcan í flokki fyrirtækja með 400-799 starfsmenn .
Önnur fyrirtæki sem voru hlutskörpust hvert í sínum flokki voru verkfræðistofan Mannvit , Síðuskóli á Akureyri , Salidris ehf. , Tannlæknastofurnar Þórunnarstræti 114 á Akureyri og Efnalaug Suðurlands .
Það síðastnefnda í flokki fyrirtækja með þrjá til níu starfsmenn .
Það var Hafsteinn Pálsson , formaður almenningsíþróttasviðs Íþrótta- og ólympíusambandsins , sem tilkynnti um helstu afrek þátttakenda átaksins að þessu sinni en Margrét Björnsdóttir , forstjóri Lýðheilsustöðvar og Gígja Gunnarsdóttir , formaður útbreiðslusviðs Íþróttabandalags Reykjavíkur , afhentu verðlaunin .
