Það er afskaplega freistandi að ganga út frá því að austurrísk vín séu einhvers konar framlenging á þýskum vínum .
Í Austurríki tala menn þýsku , hafa yndi af því að ganga um í Lederhosen og ein meginþrúgan heitir Riesling og rík hefð er fyrir sætum Auslese-vínum .
Þurfa menn frekari sannana við ? Ekkert væri hins vegar fjær sanni .
Þegar upp er staðið eiga austurrísk vín nefnilega frekar lítið sameiginlegt með þýsku vínunum nema tungumálið á flöskumiðunum .
Byrjum á loftslaginu .
Austurríki er ekki á jaðri hins mögulega líkt og Þýskaland heldur nýtur góðs af meginlandsloftslagi Mið-Evrópu .
Það ætti því fáum að koma á óvart að einhver helsti vaxtarbroddur austurrískrar víngerðar síðustu árin hefur verið framleiðsla á stöðugt betri rauðvínum .
Austurrískir vínbændur njóta líka góðs af einstökum þrúgum sem gefa framleiðslu þeirra sérstöðu .
Auk Riesling er þrúgan Grüner Veltliner einkennandi fyrir austurríska hvítvínsgerð .
Um margt einstök þrúga sem í höndum góðra víngerðarmanna skilar einstakri afurð .
Í suðurhlutanum er svo að finna spennandi vín úr Sauvignon Blanc og Chardonnay , sem oft er kölluð Morillon á þessum slóðum .
Rauðu þrúgurnar Zweigelt , Blaufränkisch og St .
Laurent eru síðan smám saman að koma austurrískum rauðvínum á kortið .
Síðustu áratugir hafa hins vegar ekki verið neinn dans á rósum .
Austurrísk víngerð hrundi árið 1985 í kjölfar þess að upp komst að óprúttnir dreifingaraðilar höfðu bætt frostlegi út í vín til að gera það sætara .
Vínið var hræbillegt sætvín sem átti að fara í útflutning til Þýskalands .
Þegar upp komst um málið datt botninn algjörlega úr vínútflutningi Austurríkis .
Þetta mál leiddi hins vegar til algjörrar uppstokkunar á víniðnaði landsins – í raun byltingar .
Sett voru einhver ströngustu lög um vínframleiðslu sem til eru í heiminum .
Í stað áherslu á ódýr vín er allur fókus nú á mestu mögulegu gæði .
Samsetning markaðarins breyttist einnig frá fáum stórum aðilum í marga smærri .
Hvert sem komið er á víngerðarsvæði Austurríkis iðar allt af lífi .
Þótt margt kunni að virka gamaldags og byggjast á gömlum hefðum er Austurríki með framsæknustu víngerðarlöndum Evrópu .
Sem betur fer er hins vegar haldið í hinar krúttlegu hefðir , ekki síst Heurigen-hefðina sem felst í litlum vínknæpum sem alls staðar er að finna og bjóða upp á vín viðkomandi bónda og einfaldan , sveitalegan mat .
Vínarsnitsel er auðvitað ómissandi en einnig alls konar kæfur og svínafita í mismunandi myndum .
Austurríki skiptist upp í fjögur vínhéruð , Niederösterreich , Burgenland , Steiermark og Vín .
Þessi fjögur héruð , sem öll er að finna í austurhluta landsins , eru síðan flokkuð niður í alls sextán undirsvæði , átta í Niederösterreich , fjögur í Burgenland og þrjú í Steiermark .
Höfuðborgin Vín er síðan óskipt vínframleiðslusvæði og raunar eina höfuðborg heims sem getur státað af slíku .
Langmikilvægast er héraðið Niederösterreich í norðausturhorni landsins .
Langmikilvægast í magni talið er Weinviertel ( um helmingur héraðsins ) en bestu svæðin eru lítil svæði við bakka Dónár , Wachau , Kremstal og Kamptal .
Yfir þau öll gnæfir Wachau , sem trónir á toppi austurrískrar víngerðar , að minnsta kosti hvað hvítvínið varðar .
Í stöllum á 33 km löngu svæði við hina bröttu árbakka Dónár eru ræktaðar víntegundir , fyrst og fremst úr Riesling og Grüner Veltliner , sem eru á algjörum heimsmælikvarða .
Þegar árið 1983 tóku framleiðendur þar sig saman og mynduðu félagsskapinn Vinea Wachau Nobilis Districtus , sem hefur m.a. búið til sérstaka gæðaflokkun fyrir vín Wachau .
Fyrsti flokkurinn er nefndur Steinfeder og er það vín fremur létt og einfalt .
Næst kemur flokkurinn Federspiel , en þá er vínið orðið meira um sig og loks er besta vínið flokkað sem Smaragd .
Fleiri góð undirsvæði er að finna í Niederösterreich svo sem Thermenregion og Weinviertel .
Burgenland , við landamæri Ungverjalands , er um margt athyglisvert hérað .
Við Neusiedlersee eru nær fullkomnar aðstæður til framleiðslu sætvína og einnig er í þessu héraði að finna flest rauðvín Austurríkis .
Steiermark er í suðausturhorni Austurríkis við landamæri Slóveníu .
Víngerðin þar hefur gengið í endurnýjun lífdaga með nýrri kynsóð víngerðarmanna sem gjörbreyttu viðhorfum og framleiðsluaðferðum vínræktenda á þessu svæði .
Steiermark er fyrst og fremst hvítvínssvæði – rauðvín eru nær óþekkt á þessum slóðum og ekki síst vínin úr Sauvignon Blanc geta verið hreinasta afbragð .
Rósafreyðivínið Schilcher kemur líka frá Steiermark og er með athyglisverðustu sérkennum austurrískrar víngerðar .
Þetta sýrumikla freyðivín er frá West-Steiermark og er unnið úr þrúgunni Blauer Wildbacher .
Næst : Portúgal 