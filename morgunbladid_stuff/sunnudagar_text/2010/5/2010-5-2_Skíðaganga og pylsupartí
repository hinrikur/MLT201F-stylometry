Haldið hefur verið pylsupartí á hverjum föstudegi í tuttugu ár í elsta húsinu sem búið er í á landinu , Krambúð í Neðstakaupstað á Ísafirði .
Stemmningin var með besta móti í gær , því þá var upphitun fyrir Fossavatnsgönguna sem fram fer í dag , en segja má að skíðaganga sé höfuðíþrótt Ísfirðinga .
" Við krakkarnir báðum alltaf um pylsur og upphaflega hugmyndin hjá mömmu og pabba var að hafa pylsur það oft að allir yrðu leiðir á þeim , en það heppnaðist ekki , " segir Hinrik Jóhannsson , verkfræðingur , sem mættur var vestur til að taka þátt í göngunni .
Þau eru fjögur systkinin og vinahópurinn er því stór , sem foreldrarnir , Jóhann Hinriksson , bókavörður , og Sigríður Steinunn Axelsdóttir , fyrrverandi kennari , hafa tekið á móti á föstudögum í þessu 250 ára gamla húsi .
Í þetta skipti voru gestirnir níu á mismunandi aldurskeiðum .
Hinrik er 35 ára , en samt tiltölulega nýbyrjaður á skíðum , sem er óvenjulegt af Ísfirðingi að vera .
Hann segir að stemmningin í bænum hafi ráðið úrslitum um að hann lét slag standa .
" Þetta snýst allt um undirbúninginn , að bera vel á skíðin , og kvöldið fyrir keppni hópast fólk saman í bílskúrum hingað og þangað – þetta er félagssport .
" Margar sögur eru til frá kvöldinu fyrir keppni .
Ein er af verkfræðingnum Eiríki Gíslasyni , sem var einnig gestur í pylsupartíinu í gær .
Í fyrra mætti Eiríkur of seint í bílskúrinn .
Ástæðan var sú að hann ruglaðist á bílskúrum , en áttaði sig ekki á því , því þar var líka verið að bera á skíði og auðvitað glatt á hjalla .
" Það er gaman að því hvað fólk er samt stressað yfir áburðarvalinu þegar það kemur saman , enda er þetta keppni , " segir Eiríkur .
" Ef spurt er hvort það ætli að nota þennan eða hinn áburðinn , þá jánkar það kannski en meinar lítið með því og er ekkert of hjálplegt ! " Hinrik og Eiríkur eru með fjölskyldurnar með sér og eru börnin , sem eru um þriggja ára aldur , þegar farin að renna sér á minnstu gerð af gönguskíðum , þó að þau taki ekki þátt í keppninni .
Slík skíði voru ekki til þegar Eiríkur byrjaði .
" Þá gripum við gönguskíðin ef skíðasvæðið lokaði vegna veðurs og við höfðum ekki þolinmæði til að vera inni , " segir Eiríkur .
" Ég var á gönguskíðum af mömmu , sem voru helmingi lengri en maður sjálfur , en það dugði í hallæri .
" Hann segir marga byrja fyrst á gönguskíðum þegar líði á vorið .
" Þá getur maður farið upp um fjöllin , fengið víðsýni eftir að hafa verið lokaður í dimmunni .
Þá er líka hlýtt og notalegt og hægt að fara á öllum tímum sólarhringsins .
" Og keppnin er að hefjast .
" Það setja sér allir persónuleg markmið og máta sig við aðra á heimasíðunni , " segir Eiríkur .
" Einn þátttakandinn verður áttræður á þessu ári , Gunnlaugur Jónasson bóksali .
Maður vill helst ekki vera fyrir aftan hann .
" pebl@mbl.is 