Grundarfjörður og Kolgrafafjörður spegla ekki aðeins kvöldsólina á ægifögrum kvöldum Snæfellsness , þeir spegla líka söguna , mannlífið , sorg og gleði , athafnir og æðruleysi .
Þessi landshluti hefur löngum státað af sögumönnum ; Þórði Sturlusyni á Öndverðareyri , sem sumir telja líklegastan höfund Njálu , og Hrólfi Hraundal í Grundarfirði , sem er einn af afbragðs sögumönnum nútímans , auk Inga Hans alfræðings , svo einhverjir séu nefndir .
Einhverju sinni flutti Hrólfur hátíðarræðu á aðalfundi Slysavarnafélags Íslands í Stykkishólmi og vék máli sínu að Grundarfirði : " Stórkostlegast af öllu í Grundarfirði er bakkelsið .
Þar eru snúðar svo stórir að þeir eru eins og vörubílsdekk , vínarbrauðin eins stór og Morgunblaðið og kleinurnar væri hentugast að nota fyrir göngustaf þegar maður steðjar á móti sunnanáttinni og svo væri til þæginda að fá sér smáköku til að hafa eitthvað að sitja á meðan maður maular nestið .
" Í Grundarfirði er mikið af merkilegu fólki .
Merkilegastur af öllum er þó Ingi Hans .
Hann gengur um götur með húfupottlok , sem er eins og skaftpottur á hvolfi , skreyttur með uppsuðu í öllum litum .
Hann er kostulegur , alveg eins og veðrið í Grundarfirði með öllum sínum tilþrifum .
Vinur minn Baldur Pálsson slökkviliðsstjóri frá Fellabæ á Héraði hafði snotur orð um bálviðri í Grundarfirði .
Hann hafði verið þar við einhvers konar jarðboranir og sagði mér að hvergi í heiminum gæti orðið eins hvasst og þar , þeir hefðu jafnvel þurft að binda niður borstangirnar svo þær fykju ekki út í veður og vind .
Um Baldur vin minn vil ég segja það að sú borstöng sem valdið hefur honum mestum erfiðleikum verður ekki hamin nema renna upp buxnaklaufinni .
Nágrannar Grundfirðinga , Grænlendingar , spyrja aldrei um veður , einfaldlega vegna þess að það kemur hvort eð er .
Í Grundarfirði eru mikil veðrabrigði og í fljótu bragði gæti það virst neikvætt , en það er svo miklu fleira jákvætt við það , því þótt veðurguðirnir eigi til kolbrjálaða takta vegur á móti að það er að öllu jöfnu veðursælt og birtuflæðið ótrúlegt í nálægð fjalla sem kalla á skýjafar og snarpar hviður .
Það eru fá byggðarlög á Íslandi sem búa við eins ríka birtuflóru og Grundarfjörður , síbreytileik birtunnar við fjallabrúnir og flæðandi haf .
Austanáttin er blíðust í Grundarfirði og þá getur ekki bara verið logn í firðinum , heldur dúnalogn , og sama á við um norðaustanáttina ef hún stendur nákvæmt , en í suðlægum áttum , suðaustan og suðvestan , geta orðið óskapleg rok og oft vætusamt .
En þessar harðskeyttu áttir eru ekki ríkjandi .
Þegar sá gállinn er á magna fjöllin vindana svo um munar .
Þá heyrast stundum brak og brestir frá Kaldnasa og Hreggnasa í nær 1.000 metra hæð og Helgrindum og skömmu síðar skellur vindurinn eins og hnefi á byggð og búalið , oft á mjög þröngu svæði .
Í aftakaveðri af sunnan 16. nóvember 1953 feykti vindurinn stóru fiskiskipi , Eddunni , á hliðina á lægi um 300 metrum frá landi og það sökk .
Hluti skipverja komst í nótabát sem hrakti út Grundarfjörð uns hann strandaði á skerjum við býlið Norður-Bár í Grundarfirði .
Átta menn björguðust úr þessum skipskaða en níu fórust og þá nótt urðu 18 börn föðurlaus .
Þannig geta veðrin verið verst og fórnirnar dýrkeyptar í veiðimannasamfélaginu á Íslandi .
Árið 1662 byggði hollenskur maður , Jonas Trelund , upp þorp austan núverandi byggðar í Grundarfirði .
Þar eru þekktar rústir um 20 húsa frá 1662-1900 , en Trelund lét byggja húsin í kringum torg og er það eina slíka byggðin á Íslandi sem vitað er um .
Þar var lögfestur einn af fyrstu sex kaupstöðum landsins árið 1786 ásamt Reykjavík , Ísafirði , Akureyri , Eskifirði og Vestmannaeyjum .
Þeir framsæknu í söguvernd Grundarfjarðar vilja gera þar sögugarð með sýnilegum rústum við torgið góða og tilheyrandi göngustígum .
Fjölskrúðugt mannlíf Fjölbreytnin í náttúrunni er í fullu veldi í Grundarfirði og umgjörð hans , þessum frambærilega fjallahring sem toppar allar skartgripabúðir heimsins , og þessi fjölbreytni flýtur á milli fjöru og fjalls , allt frá fengsælum fiskislóðum steinsnar frá landi , kræklingum á skerjum , í ósum sandmaðkur sem áður var eina hráefni heimamanna til beitu .
Grösugar grundir eru allt um kring , gjöful vötn með silung og ál og fuglalíf með glaðlyndi margra tegunda .
Vinalegur og hlýr er bæjarbragurinn , indælt fólk , dugmikið , opinskátt og glaðsinna , fólk sem er gott að vera nálægt af því að vinarþel er því eiginlegt bæði til gesta og gangandi .
Síðan kemur allur pakkinn frá Eyrarfjalli , Klakkurinn , Setberg , Kolgrafamúli , Hrafnkelsstaðabotn í Kolgrafafirði , Bjarnarhafnarfjall , Grundarmön og á milli Klakks og Eyrarfjalls sést til Stykkishólms og Helgafells frá brúnum Brimlárhöfða .
Það fer því ekkert á milli mála að menn fá mikið fyrir stutta og þægilega göngu og ekki má gleyma því sem nær liggur í suðri , Víkurkúla , Kistufell þar sem er Einfótungshellir með gulli og gersemum í forláta kistum , en enginn kemst að gullinu vegna þess að ef einhver reynir að feta sig að Einfótungshelli skellur á slík þoka að það er sama skyggni og inni í miðjum hveitipoka .
Þá kemur Kistufell , Kaldnasaborgir og Kaldnasi sem er hæsta fjallið af Kúlunum , 995 metra hátt , þá Hreggnasi , Mýrarhyrna með Mávanúp og svo Helgrindur sem er vægast sagt miður fallegt nafn .
Margskonar gönguleiðir eru á svæðinu , bæði með sjó og til fjalla .
Ganga með Krossnesbjargi , yfir Sandvíkina á fjöru , með Brimlárhöfða þar sem Tröllakirkja er og að Lárósnum vestan Brimlárhöfða er ævintýraleið með kynngimögnuðum krafti milliliðalaust beint úr náttúrunni .
Kvíabryggjumegin við Brimlárhöfða eru Gálutraðarvatn og Krossnesvatn þar sem er til að mynda áll , þetta sérstæða fyrirbrigði sem fer alla leið suður í Þanghafið , Saragossahafið , til þess að hrygna og seiðin berast síðan heim með hraða golfstraumsins og í sömu polla og pytti sem ættinni tilheyra .
Öndvegishús handrita Þórður Sturluson eignaðist Öndverðareyri við Kolgrafafjörð og sagnaþulurinn Sturla Þórðarson fæddist þar , maðurinn sem svo margir kenna Njálu við , Njálu sem er líklega mesta helgirit íslenskrar þjóðar á vettvangi eigin sögu .
Sturla fékk Öndverðareyri í arf .
Sturla var magnaður , alinn upp á Suðurlandi .
Á Öndverðareyri sér fyrir miklum 30 metra löngum skála , þriðja stærsta skála sem þekkist á Íslandi að sögn Bjarna F. Einarssonar fornleifafræðings sem undirbýr nú rannsóknir á staðnum .
Við frumskoðun á sínum tíma taldi Þór Magnússon , þáverandi þjóðminjavörður , að skálarústirnar væru þrjár á Öndverðareyri .
Það verður spennandi að fylgjast með .
Öndverðareyri við Kolgrafafjörð er einstaklega öflugt sögusvið .
Þórður Sturluson , bróðir Snorra Sturlusonar , eignaðist Öndverðareyri á eftir Steinþóri Þorlákssyni sem var tengdafaðir Þuríðar prúðu , dóttur Snorra Sturlusonar , en á milli Snorra og Steinþórs voru alltaf erjur .
Þegar Ari fróði var að afla efnis í Íslendingasögu sína tók hann hús á Öndverðareyri til þess að sækja fróðleik til Þuríðar prúðu sem átti þar heima og var allöldruð þegar Ari sækir í sagnabrunn þeirrar fróðu konu .
Sagan segir að Þórður Sturluson sé grafinn við kirkjudyr á Öndverðareyri .
Líklega eru hinar mýmörgu rústir á Öndverðareyri einhver forvitnilegasta rústabók Íslandssögunnar sem enn er ólesin , ekki síst með tilliti til þeirra Sturlunga .
Það er útlit fyrir að heilu virkisgarðarnir frá Sturlungaöld séu varðveittir undir lyngmóum Öndverðareyrar , ef aðgangshörð hross fá ekki að skemma meira en orðið er á svæðinu , og því er stórmál að forstöðumaður fornleifaverndar láti girða af svæðið strax .
Þar sem áður voru lyngmóar á sjálfu rústasvæðinu fyrir aðeins 20 árum eru nú stórir melaflekkir sem bjóða upp á uppblástur .
Fyrr má nú dekra við blessuð hrossin en fórnað sé stórkostlegum söguminjum .
Nú er að ganga skipulega í það að byggja upp húsakost á Öndverðareyri , langhús sem sýnir alla þróun handritagerðar og söguritunar .
Hlúð að nútímanum Heimildir eru skráðar um að byggð hafi verið óslitin á Öndverðareyri fram yfir 1700 , en síðustu ár þess tíma var byggðin þar oft kölluð Tóftir , líklega vegna þess að þar er mýgrútur af fornum tóftum falinn í jörð .
Hús var reyndar byggt á Öndverðareyri um 1920 , en það brann áður en flutt var í það .
Heimildir eru til um kirkju á Öndverðareyri sem flutt var að Hallbjarnareyrum um 1200 þar sem Hallbjörn Jónsson var þá prestur , en Hallbjarnareyri er löngu komin í eyði .
Þar var einnig bænhús og bænhúsagarður sem er vitað hvar stóð , en það er löngu búið að slétta yfir hann , kannski vegna þess að það vantaði beit fyrir nýborinn kálf .
Það er margt fljótræðið okkar Íslendinga .
Það má minna á að á Hallbjarnareyri var um tíma holdsveikraspítali , einn af þremur á Íslandi .
Endalaust deila menn um sögustaði og reyndar eru líklega fáar þjóðir sem búa eins í sögu sinni og Íslendingar , því mörgum finnst saga liðinna alda miklu merkilegri og eftirsóknarverðari en sú saga sem við erum að spinna sjálf frá degi til dags .
Það er synd að hugsa ekki fyrst og fremst í nútíðinni og framtíðinni , en svona er þetta og minnir á frændur okkar Norðmenn sem eru svo sparsamir að þeir trúa ekki einu sinni á líf fyrir dauðann .
Salteyrarós er þekktur lendingarstaður frá landnámsöld en nú deila menn um það hvort hann hafi verið við Grundarfjörð eða Kolgrafafjörð , nánar tiltekið við Kvíabryggju og Kirkjufell eða í Hópi við Kolgrafir í Kolgrafafirði .
Vilhjálmur á Kvíabryggju er sannfærður um að Salteyrarósinn hafi verið þar sem nú er kallað Hálsvaðall og Bryggjuós fram við sjó , það er að segja við Kvíabyggju .
Vilhjálmur telur að það séu forvitnilegar órannsakaðar rústir við sunnanverðan vaðalinn , sem hann telur hafa verið skipgengan á landnámsöld .
Hann hefur bent á órannsakaðar rústir fyrir neðan bæinn Mýrar og skammt frá Hálsi í botni vaðalsins .
Vilhjálmur bendir einnig á að engar rústir hafi fundist við Kolgrafir .
Þess er til að mynda getið í fornum gögnum að skipverjum á skipum við Salteyrarós hafi verið skipt niður á Eyri og Mávahlíð .
Það er mjög langsótt að skip þeirra hafi verið í Kolgrafafirði úr því að þeir fengu húsaskjól á fyrrgreindum bæjum .
Burðarfjöl í vöggu Íslands Dr. Haraldur Sigurðsson , jarðfræðingur og prófessor , skrifaði doktorsritgerð sína tengda Setbergseldstöðinni , þ.e. fjallarammanum þar sem Klakkurinn er eins konar miðsvæði og Bjarnarhafnarfjall til að mynda gígbrot , en þetta landsvæði allt er hluti af gömlum rekhrygg í flokki rekhryggja sem hafa verið að skipta um stöðu sífellt á síðustu 12-16 milljónum ára .
Norðausturlandið frá Öxarfirði að Vatnajökli er til dæmis leifar af gömlum rekhrygg og þótt sumir vilji halda því fram að vagga Íslands sé hér eða þar á landinu þá er málið ekki svo einfalt .
Vagga Íslands er enn að mótast og landið allt er vaggan , því það er einfaldlega allt í gangi í eldvirkni landsins .
Engill í stærð Jökulsins Gunnar Njálsson í Grundarfirði býr yfir sérstökum næmleika fyrir álfum og huldum vættum og þeir hafa veitt honum hlutdeild í lífi sínu og tilveru .
Gunnar er tveggja heima maður og fyrir nokkrum árum lofaði hann náttúruvættunum í Mjósundi í Berserkjahrauni að verja hraunið með þeim .
Gunnar kveðst hafa séð álfa og huldufólk víða um land og til að mynda sé einstaklega mikið af því í stórgrýtinu undir Ingólfsfjalli , einnig í hömrunum nálægt steypustöðinni á Selfossi , en hulduheimadrekana í formi flauga sér hann ekki oft .
Hann sagði það ekkert fara á milli mála að sumir staðir hefðu meiri skilyrði en aðrir í þessum efnum og kannski væri það eitthvað háð jarðstraumunum .
Hann nefndi sem dæmi Keili á Reykjanesi og Snæfellsjökul , enda engin tilviljun að hann er oft nefndur í sambandi við ofurorku .
Einu sinni var Gunnar staddur á Hellnum á Snæfellsnesi fyrir nokkrum árum .
Hann var að ganga úti síðla kvölds og spjalla við almættið þegar honum verður litið til Snæfellsjökuls .
Þá blasti við honum ótrúleg sýn .
Hann sá engil í stærð jökulsins gnæfa yfir honum og nánast út úr toppi jökulsins með útbreiddan faðm og yfir englinum var skær litabogi eins og stórkostleg hvelfing .
Maður er manns gaman Guðmundur Kristjánsson skipasmiður með meiru hafði einu sinni skotið sel undan Bjarnarhafnarfjalli , en þetta var ekki alveg á hentugasta tíma til að skjóta seli .
Guðmundur var að baksa við að ná selnum um borð í bát sinn þegar bóndinn í Bjarnarhöfn kom askvaðandi og hótaði að kæra Guðmund til hreppstjóra .
Guðmundur ákvað því að vera fyrri til og fór beint til Bjarna hreppstjóra þegar í land var komið og leitaði ráða .
Bjarni spurði Guðmund hvort þeir hefðu ekki bara verið tveir og játaði Guðmundur því .
" Þá skaltu bara segja hann ljúga þessu , " sagði Bjarni að bragði , " þá stendur orð á móti orði og allt er fast .
" Í fólki býr mismikil ævintýraþrá og allt kostar sitt , en eitt er víst að hjá þeim sem ekkert gerir gerist ekkert .
Steini Gun hefur gælunafn sitt af byssuáhuga .
Steini ólst upp í Ólafsvík svo það er ekkert undarlegt þótt Grundfirðingar segi að ekki hafi verið von á góðu , en Steini varð strax mjög forvitinn og nákvæmur á bernskuárum og vélar kitluðu hann fram í fingurgóma .
Hann lenti því oft í ýmsu og jafnoft hjá Arngrími lækni sem þótti fjarska vænt um strákinn með sínu " umhumm umhumm , kemur hann enn " , sem hann sagði þegar komið var með Steina til hans .
Það var verið að steypa hús í Ólafsvík með bensínknúinni vél og svo kom kaffitími og vélin var látin snúast á meðan kallarnir fóru í kaffi .
Steini Gun , 10 ára gamall , ömmustrákurinn hennar Gullu , var að sniglast í kring og fannst undarlegt hljóðið í steypuvélinni : duff , duff , duff , duff , bang , bang , duff , duff , duff , duff , bang , bang , en bankið kom alltaf hinum megin úr vélinni .
Steini skríður upp á steypuvélarbelginn sem snerist jafnt og þétt með duffinu og bankinu , en í þann mund sem hann áttar sig á því að banghljóðið kom vegna grjóthnullungs sem var látinn veltast inni í belgnum til að steypukleprar festust ekki , þá dettur hann ofan í belginn og horfði nú ekki vel , kallarnir í kaffi .
En nú breyttist hljóð frá vélinni og það var duff , duff , duff , duff , bang , bang , hjálp , hjálp , duff , duff , duff , duff , bang , bang , hjálp , hjálp .
Til allrar Guðs lukku fer fólk hjá vélinni og heyrir að það er barn inni í steypuvélinni .
Það er rokið upp til handa og fóta og barnið tosað út í heiminn á ný og því komið í skyndi til Arngríms læknis : " Umhumm , umhumm , umhumm , kemur hann enn , " sagði Arngrímur að vanda og " hugðu að drengnum , Gulla mín , haltu honum inni í nokkra daga .
" Áður en nokkrir dagar voru liðnir kom olíubíll í bæinn og Steini Gun slapp út til þess að hanga aftan í olíubílnum , það var toppurinn .
Allt gekk að óskum til að byrja með , en allt í einu , þar sem olíubíllinn er að aka yfir brúna í bæjargilinu , missir Steini takið og steypist í gegnum brúarhandriðið niður í ána .
Þaðan var honum dröslað upp skömmu síðar og farið með hann til Arngríms læknis .
" Umhumm , umhumm , kemur hann eina ferðina enn , " sagði Arngrímur .
Besti veiðitúrinn En það er alltaf von á einni frá Hrólfi vélsmið Hraundal , sagnalistin sem þeir hafa svo gaman af Grundfirðingar .
Hrólfur var í vinahóp að segja frá skemmtilegustu ferðinni sinni , en hann er mikill ferðagarpur : " Það leið að hausti og Helga mín var hætt að jagast í mér að fara með sig í ferðalag .
Og allt í einu áttaði ég mig á því að hún var hætt að sýna mér alls konar ódýra möguleika og haustlitirnir voru að koma fram hér á norðurhjara .
Mér fannst þeir fallegir og þá kemur gæsaveiðitíminn og rjúpnaveiðitíminn , sem ég reyndar hef svo lítinn tíma til að sinna .
En besti veiðtúrinn minn var 1961 þegar ég ásamt félögum mínum Erni og Braga fór frá Vopnafirði í Atlavík .
Við fengum gamlan bónda til að aka okkur á herjeppa frá því úr stríðinu , 1942-módel .
Þetta var ágætur kall og bíllinn góður , enda Ford .
Upphaflega hafði þetta verið herjeppi með tuskuhúsi , en nú var á honum trékamar eins og var notaður í Öræfunum til að kúka í þegar ég kom þar fyrst .
Við héldum sem leið lá inn fyrir Vopnafjörð og upp með Bustarfelli og í humátt norður og vestur Vopnafjarðarheiði og svo var stefnan tekin á Möðrudal og þaðan á fjallgarðinn niður á Jökuldal .
Eftir Jökuldalnum hossuðumst við og klofuðum ár .
En það var okkur á þeim tíma eðlilegt svo við tókum ekkert sérstaklega eftir því .
En þegar við skyndilega lentum á pallsléttri timburklæddri Lagarfljótsbrúnni sungu helvítis ormarnir í aftursætinu : Brúin er úr spýtu , brúin er úr spýtu , lallalala , lallalala , brennivínið er búið og Hrólfur fær ekki neitt , lallalala .
" Þeir þorparar stálu sem sagt af mér mínum þriðjung og ég varð súr .
Þegar við komum í Atlavík þá stóðu þeir hvorki á höndum né fótum , voru eiginlega bestir á nefinu eða herðunum .
Ég var súr og axlaði allar byrðar nema það sem þeir töldu sig ráða við .
Þar kom sögu þessa leiðangurs að framundan var tjald og heyrðist þaðan stúlknasöngur og kvennahjal .
Þar fyrir framan leist mér vel að tjalda .
En félagar mínir lögðu kollhúfur og sögðu fussumsvei og vildu tjalda inni í skógi .
Ég tók því stóran hring í erfiðustu skógarflækjunni og þreytti þá svo sem ég hafði vit til , en kom svo með þá aftur þangað sem fallega kvennahjalið var og þar tjölduðum við á þeim sama stað og ég hafði lagt til áður .
Þeir sofnuðu ekkert en létu mig í friði fram undir morgun , en þá heyrði ég hlátrasköll stúlku og rann á hljóðið .
Þar stóðu félagar mínir heldur aumkunarverðir og hressileg stúlka í grárri kápu stóð þar á þúfu og hló að þeim .
Það skipti engum togum að þessa stúlku ætlaði ég að eiga .
Ég sagði því : " Stúlka mín , ef þú hefur ónæði af þessum peyjum eða ert í vandræðum , þá komdu bara til mín .
" Hún hvessti á mig græn augun og sagði : " Far þú nú bara til andskotans , " og svo hoppaði hún af þúfunni og var skyndilega horfin í skóginn , hún Helga mín , sem síðar varð .
" 