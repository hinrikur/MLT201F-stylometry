Mikill sigur vannst í jafnréttisbaráttu kvenna þennan dag fyrir 50 árum en þá ákvað bandaríska lyfjaeftirlitið , FDA , að heimila sölu og dreifingu á Enovid , fyrstu hormónagetnaðarvörninni fyrir konur .
Samsetta pillan veitti konum áður óþekkt frelsi til þess að stjórna eigin barneignum og komust þær nær því að stýra viðveru sinni á vinnumarkaðnum með sama hætti og karlmenn .
Sigurinn var sérstaklega sætur fyrir Margaret Sanger , sem hafði lengi barist fyrir lögleiðingu getnaðarvarna í Bandaríkjunum og var einn af stofnendum The Planned Parenthood Federation of America .
Í upphafi sjötta áratugarins hafði mikill árangur náðst í baráttunni fyrir lögleiðingu þeirra getnaðarvarna sem þá voru til , þrátt fyrir mikla andstöðu , sér í lagi frá kaþólsku kirkjunni , sem var andsnúin inngripi í hringrás náttúrunnar .
Eitt var Sanger þó ósátt við , að eftir 40 ára baráttu var draumur hennar um " töfrapilluna " ekki orðinn að veruleika , en Sanger sá fyrir sér að konur gætu einfaldlega gleypt pillu sem kæmi í veg að þær yrðu óléttar .
Fjárskortur og gagnrýni Árið 1951 hitti Sanger , þá orðin 72 ára , fyrir tilviljun vísindamann sem gat hjálpað henni að láta drauminn rætast .
Gregory Pincus , sérfræðingur í æxlunarfræði og frumkvöðull í rannsóknum á hormónum , taldi víst að þróa mætti lyf sem stjórnaði hormónaframleiðslu kvenna .
Eftir tveggja ára sleitulausa vinnu með tilheyrandi mótlæti og fjárþröng fengu þau loksins þann stuðning sem þurfti til að ýta verkefninu af stað fyrir alvöru .
Kunningjakona og dyggur stuðningsmaður Sanger , Katherine D. McCormick , veitti þeim ótakmarkaðan fjárstuðning til þess að þróa lyfið .
Einnig fengu þau kvensjúkdómalækninn og ófrjósemissérfræðinginn John Rock til liðs við sig en hann hafði áður unnið að rannsóknum á kvenhormónum .
Árið 1954 hófu þeir Rock og Pincus rannsóknir á áhrifum prógestrónhormónagjafar og tóku um 50 konur þátt í rannsókninni , sem var gerð undir formerkjum frjósemisrannsókna því lög um getnaðarvarnir í Massachusettes , þar sem rannsóknin fór fram , voru afskaplega ströng .
Rock og Pincus ákváðu að lyfið skyldi tekið í 21 dag með sjö daga hléi til þess að inngripið virtist sem náttúrulegast , vitandi að pillan myndi þykja mjög framúrstefnuleg og yrði líklegast ákaflega umdeilt lyf .
Niðurstöður rannsóknanna reyndust sláandi , engin kvennanna hafði egglos meðan á lyfjatöku stóð .
Við tók löng barátta fyrir samþykki lyfjaeftirlitsstofnunar Bandaríkjanna en skilyrðin fólust meðal annars í viðamiklum og ítarlegum rannsóknum á áhrifum pillunnar .
Þar sem lögin voru , eins og áður segir , afar ströng færðu Rock og Pincus sig til Púertó Ríkó til frekari rannsókna .
Árið 1956 fóru fréttir um lyfið að spyrjast út til almennings og árið 1959 gaf forseti Bandaríkjanna út þá yfirlýsingu að getnaðarvarnir eins og pillan " kæmu okkur ekki við " .
Til að slá á gagnrýnisraddir , sér í lagi frá kaþólsku kirkjunni , tilkynnti Rock bandarískum fréttablöðum að þar sem pillan lengdi aðeins hið " örugga tímabil " konunnar , þá gæti hún alveg fallið undir lög Vatíkansins um náttúrulegar " getnaðarvarnir " .
100 milljón konur Ári síðar samþykkti lyfjaeftirlitið pilluna .
Sanger fékk þar ósk sína uppfyllta sem og margar aðrar konur þar sem valið stóð ekki lengur á milli hjónabands og frama .
Miklar þjóðfélagsbreytingar fylgdu í kjölfarið og konur streymdu út á vinnumarkaðinn .
Sanger lést árið 1966 , þá 86 ára og hæstánægð með framlag sitt til jafnréttisbaráttunnar .
Pillan hefur fyrir löngu sannað gildi sitt sem örugg getnaðarvörn sem kemur í veg fyrir egglos .
Ýmsar gagnrýnisraddir hafa þó verið uppi í gegnum tíðina og felast þær aðallega í heilsufarslegum áhrifum af langtímanotkun .
Talið er að yfir 100 milljón konur noti pilluna að staðaldri á heimsvísu , en þó er dreifingin æði misjöfn , t.d. notar aðeins um 1% kínverskra kvenna pilluna og í Japan er pillan á undanhaldi , þar sem japönsk yfirvöld mæla frekar með smokkum til að stemma stigu við kynsjúkdómum , en pillan veitir ekki slíka vernd .
Ásgerður Júlíusdóttir 