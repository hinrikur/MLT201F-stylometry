Ég held ég verði að skipa mér á bekk með þeim sem finnst að handtökur á fyrrverandi Kaupþingsforkólfum í síðustu og þessari viku séu sorglegar .
Afar sorglegar og það er síður en svo ástæða til þess að kætast yfir því að menn hafi verið handteknir eða úrskurðaðir í gæsluvarðhald .
Ég held að þeir sem fagna þessum handtökum ógurlega og dansa stríðsdans af fögnuði og spara ekki yfirlýsingarnar um þá sem nú eru um stundarsakir á bak við rimla ættu að ganga hægt um gleðinnar dyr og minnast þess að Þórðargleði getur orðið að hinni verstu ógleði .
Uppruni orðsins Þórðargleði er sagður vera úr Ævisögu Árna prófasts Þórarinssonar sem Þórbergur Þórðarson skráði .
Séra Árni bjó til þetta orð út frá því að Þórður vinnumaður hans gladdist alltaf þegar rigndi í þurra töðuna á túninu hjá Þórði á Rauðkollsstöðum .
Að gleðjast yfir óförum annarra er ekki fagur vitnisburður um þann sem gleðst , eða hvað ? Hitt er svo annað mál , að það getur vel verið að margir fyllist ákveðinni trú og trausti á því , að einhvers konar réttlæti muni sigra , fyrst handtökur á helstu forkólfum eins bankans eru hafnar .
Sú dæmalausa framkoma sem Sigurður Einarsson , fyrrverandi stjórnarformaður Kaupþings , hefur sýnt með því að neita að mæta til yfirheyrslu hjá sérstökum saksóknara , nema hann hafi fyrir því tryggingu að verða ekki handtekinn við komuna til landsins , er sorglegur vitnisburður um hroka hans og skort á jarðsambandi .
Áttar hann sig ekki á því , að sá tími er liðinn , að hann setji skilyrði ? Ýmsir hafa haft á orði við mig , að þeir hafi beðið svo lengi eftir skýrslu rannsóknarnefndar Alþingis , að þeir hafi verið búnir að missa trúna á því að eitthvað bitastætt kæmi fram í skýrslunni , þegar hún loksins kom fram .
Þeir hinir sömu segjast vera ánægðir yfir því , að þeir fordómar hafi reynst rangir í öllum megindráttum .
Sama á kannski við um störf sérstaks saksóknara .
Menn hafa lengi beðið þess að eitthvað gerðist ; beðið þess að einhverjir yrðu handteknir ; beðið þess að eigur fyrrverandi útrásarvíkinga væru frystar ; beðið þess að gefnar væru út ákærur á hendur þeim sem mesta ábyrgð bera á því hruni sem hér varð fyrir rétt rúmum tuttugu mánuðum .
Hvort sem menn telja að þeir hafi eygt einhverja von til þess að einhverju réttlæti verði hér fullnægt eða ekki mega menn ekki missa sjónar á þeirri staðreynd , að menn þeir sem hafa tímabundið verið hnepptir í gæsluvarðhald eða handteknir eru einstaklingar , sem ekki hefur verið gefin út ákæra á , enn sem komið er .
Sérstakur saksóknari telur sig vissulega hafa rökstuddan grun um refsiverða háttsemi fyrrverandi stjórnenda og starfsmanna Kaupþings og Hæstiréttur hefur fallist á það með sérstökum saksóknara , að fram sé kominn rökstuddur grunur um háttsemi sem fangelsisrefsing er lögð við og því var gæsluvarðhaldsúrskurðurinn yfir hinum handteknu staðfestur í Hæstarétti .
En það breytir engu um það , að engar ákærur hafa enn verið gefnar út ; mennirnir eru grunaðir um refsivert athæfi , en það á eftir að ákæra þá og það á eftir að dæma í málum þeirra .
Þar til það hefur verið gert eru mennirnir saklausir , eða hvað ? Nú verða yfirdómarar hæstaréttar götunnar að sýna sömu biðlund og aðrir og leyfa íslensku réttarfari að hafa sinn gang .
Svo megum við ekki heldur gleyma því að þeir menn sem nú hafa úr háum söðli fallið eiga fjölskyldur , þeir eiga konur og börn , þeir eiga foreldra og systkin .
Aðgát skal höfð í nærveru sálar , ekki satt ? 