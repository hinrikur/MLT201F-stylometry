Á Römblunni í Barcelóna er að finna eitt fallegasta óperuhús í Evrópu , Gran Teatre del Liceu , og þar syngur um þessar mundir bassasöngvarinn Bjarni Thor Kristinsson .
Hann segir það ekki alltaf verið tekið út með sældinni að búa í ferðatösku og þvælast á milli óperuhúsa til að syngja nokkrar sýningar en að þessu sinni er hann meira en ánægður með hlutskipti sitt .
" Bæði húsið sjálft og starfsemin innan þess er á hæsta plani , ég hef komið hingað tvisvar áður og það er mjög gaman að vinna hér , það er fagmannlega að öllu staðið , " sagði Bjarni Thor í stuttu spjalli yfir nokkrum bitum af kolkrabba með tilheyrandi sogskálum og öðrum léttum tapasréttum á sólbakaðri stéttinni á Plaza Real , skammt frá óperuhúsinu .
Bjarni Thor var beðinn um að syngja hlutverk Baron Von Ochs í tveimur sýningum á Rósariddaranum eftir Richard Strauss í Barcelona nú í maí .
Uppsetning þessi hefur vakið athygli og fjallað hefur verið mikið um hana í spænskum fjölmiðlum .
Bjarni Thor þurfti reyndar að skjótast tvisvar yfir til Kölnar til að syngja sama hlutverk í annarri uppfærslu um svipað leyti .
Síðasta sýning Rósariddarans í Köln var jafnframt í síðasta skipti sem nýsjálenska söngkonan Kiri Te Kanawa kom fram á óperusviði og naut Bjarni Thor þess heiðurs að fá að syngja með henni þessar síðustu sýningar hennar en hún hefur nú dregið sig í hlé frá óperusöng .
" Það væri rangt að segja að það sé hundleiðinlegt en það er heldur ekki eins skemmtilegt og margir virðast halda , " sagði Bjarni um vesenið og hin fjölmörgu ferðalög sem fylgja lausamennsku í óperuheiminum .
" Það er auðvitað gaman að koma og vera á stað eins og Barcelona og sérstaklega ef maður fær eins og ég núna að koma í lengri tíma og fær að koma sér aðeins fyrir og svona , " sagði Bjarni Thor .
Það er líkast til rangt að yfirfæra mælistiku íþrótta yfir á þá listsköpun sem fer fram í Liceu en Bjarni Thor neitar því ekki að þetta sé eitt af betri óperuhúsum heims þó hann fáist ekki til að skipa því í sæti á lista yfir þau tíu bestu .
" Hér í Katalóníu virðast menn líka stefna markvisst að því að vera norður-evrópskir fremur en spænskir og þaðan virðist þessi óperuáhugi vera sprottinn .
Svo er mjög sterk menningarhefð hér , sama á hvaða sviði það kann að vera .
Bæði í myndlist og arkitektúr , dansi og svo söng , " sagði Bjarni Thor .
Metnaðarfull sýning " Yfirleitt er æfingatímabilið í óperuhúsum mjög stutt þar sem stykkin eru svo fastmótuð af tónlistinni .
Það er þess vegna sem það er svo lítið mál fyrir söngvara að stökkva inn í sýningar með litlum fyrirvara .
Yfirleitt dugar ein æfing með aðstoðarleikstjóra daginn fyrir sýningu því tónlistin heldur öllu í fremur föstum skorðum , " sagði Bjarni Thor .
Hér í Barcelóna tók Bjarni Thor þátt í æfingum fyrir frumsýningu og hefur síðan kíkt af hliðarlínunni til að kynna sér " landafræði " sýningarinnar .
" Þó að ég syngi öðruvísi en sá sem syngur hlutverkið á móti mér í þessari uppfærslu þá má ég samt ekki gera eitthvað gjörólíkt sem kann að stuða aðra í sýningunni .
" Rósariddarann samdi Strauss í upphafi tuttugustu aldarinnar í anda síðrómantíkur .
" Síðrómantíkin er tónlistarstefna sem er fremur aðgengileg , " segir Bjarni Thor og heldur áfram : " eftir hana fóru hlutir að brotna meira upp og fara í austur og vestur , " segir Bjarni .
" Það er allt mjög stórt í þessari sýningu , það er mjög stór hljómsveit enda er tónlistin mjög umfangsmikil og stykkið sem slíkt er kallað gamanleikur en að mínu mati er þetta hefðbundin dramatísk ópera með skemmtilegri sögu , " bætti hann við .
Með Bjarna Thor í þessari sýningu eru gríðarlega góðir söngvarar og má þar nefna frönsku mezzosópransöngkonuna Sophie Koch sem syngur hlutverk Oktavían og austurrísku sópransöngkonuna Martínu Serafin sem fer með hlutverk markskálksfrúarinnar og svo er Franz Grundheber í millistóru hlutverki sem Faninal en Bjarni Thor segir að oft sé reynt að skipa vel í slík millistór hlutverk í óperum .
Þessir söngvarar eru vel þekktir innan óperuheimsins og þó að nöfn þeirra séu kannski ekki á hvers manns vörum enn sem komið er þá segir Bjarni Thor listrænan metnað þeirra sem standa að þessari uppsetningu vera mjög mikinn og að frábært sé að vinna með svo góðu listafólki .
" Það getur stundum borið á því í stærri óperuhúsum að metnaðinn vanti og fólk stundi bara sína vinnu á faglegan hátt og ekki mikið umfram það en þannig er því ekki farið hér , " sagði Bjarni Thor .
Máli sínu til stuðnings nefnir hann Íslensku óperuna .
" Þar leggjast allir á eitt við að gera góða sýningu , hvort sem þeir starfa við miðasölu eða syngja á fjölunum það leggjast allir á eitt og þá stemmningu sem fylgir oft smærri óperuhúsum finn ég einmitt sterklega hér , " sagði Bjarni Thor .
Ferill Bjarna Thors hefur til þessa verið mjög alþjóðlegur , hann stundaði framhaldsnám sitt í Vínarborg og fékk að því loknu samning við óperuna þar í borg sem varð til þess að hann bjó í Vín í sjö ár .
Eftir það flutti hann til Berlínar þar sem hann dvaldi í fimm ár áður en hann flutti heim til Íslands fyrir fjórum árum .
Hann stundar lausamennsku í faginu , hann hefur nokkra umboðsmenn sem auðvelda honum að finna hlutverk og óperuhúsunum að finna hann .
Lausamennskuna segir hann vera það sem flestir söngvarar stefni að því þó að fastráðning hafi sína kosti þá getur sá sem leikur lausum hala valið sér hlutverk eftir sínu höfði og stærri óperuhús velja oftast lausráðna söngvara í stærstu og metnaðarfyllstu sýningarnar .
" Á móti kemur að þessu lífi fylgja ansi mikil ferðalög og rótleysi og óöryggi , ef eitthvað kemur fyrir , ef ég fótbrotna eða missi röddina þá er ég talgjörlega tekjulaus , " sagði Bjarni Thor .
Hann telur þó kostina vega upp á móti , yfirleitt fá lausráðnir söngvarar hærri tekjur og þá skemmtun að fá að kynnast heiminum .
Hættulegt starf Lífið á óperusviðinu er ekki alltaf dans á rósum , það gengur á ýmsu og menn þurfa ávallt að vera búnir undir hið óvænta þó að óperumeiðsl séu kannski ekki mjög algeng þá henda slysin þar eins og annarsstaðar .
Söngkonan Sophie Koch fékk að kynnast því á sýningu með Bjarna Thor er hún fékk óvænt olnbogaskot frá listagyðjunni fyrr í vikunni .
" Í upphafi sýningarinnar er sjóðandi heit ástarsena þar sem Markskálksfrúin og Octavian , sem sungin er af mezzo-sópran eru í brennidepli .
Í hita leiksins rak markskálksfrúin olnbogann svo hressilega í andlit elskhuga síns að stöðva þurfti sýninguna , huga að meiðslum og byrja svo sýninguna aftur .
Allt fór þetta nú samt vel og söngkonan hlaut ekki varanlegan skaða af " , segir Bjarni með bros á vör og er greinilega örlítið skemmt yfir óförum félaga sinna .
Söngskemmtanir fyrir ferðamenn Í sumar myndast gat í dagskránni hjá Bjarna Thor og frekar en að " sitja og telja á sér fingurna , " hyggst hann standa fyrir daglegum söngskemmtunum sem hugsaðar eru fyrir erlenda ferðamenn í Reykjavík .
" Það er ekki svo mikið á boðstólum í söngheiminum heima á sumrin , einstaka sönghátíðir úti á landi kannski en ekki í Reykjavík og það er leiðinlegt fyrir allt það hæfileikaríka söngfólk sem við höfum , " sagði Bjarni Thor .
Í salarkynnum Söngskóla Sigurðar Dementz úti á Granda munu efnilegir söngvarar kynna íslenska tónlist fyrir erlendum ferðamönnum í þremur mismunandi dagskrám .
Þar verður boðið upp á perlur íslenskra einsöngslaga , Draumalandið , Á Sprengisandi og Í fjarlægð til að nefna nokkrar .
Tónskáldin verða kynnt og ef við á tilurð laganna .
Önnur kvöld verður boðið upp á karlakvartett sem mun flytja íslensk þjóðlög , ættjarðarljóð og hugsanlega sálma án undirleiks og á þriðju dagskránni verða það síðan sópransöngkona , tenórsöngvari og gítarleikari sem fara yfir íslenska tónlistarsögu .
" Það virðist vera mikill áhugi á þessu innan ferðaþjónustunnar og síðan kemur bara í ljós hvernig þetta mun ganga .
Meiningin er að hafa þetta aðgengilegt fyrir allan almenning , " segir Bjarni Thor að lokum en hann mun hafa yfirumsjón með verkefninu og eins að leiðbeina söngvurunum eða eins og hann segir sjálfur frá þá mun hann " hlutast til um hvernig söngvararnir syngja þetta og það má kannski líta á það sem einskonar námskeið fyrir þá .
" Að lokinni tapasmáltíðinni heldur Bjarni Thor út á Römbluna í Liceu óperuna til að liðka raddböndin .
Hann er ánægður með dvölina í Barcelona og í haust taka síðan við önnur hlutverk í öðrum erlendum óperuhúsum .
