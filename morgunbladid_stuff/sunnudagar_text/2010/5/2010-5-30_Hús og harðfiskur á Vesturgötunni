Vesturgatan á Akranesi er ein af meginæðunum í gegnum bæinn og ein lengsta gatan .
Neðstu Vesturgötuhúsin eru byggð snemma á tuttugustu öldinni og komið var fram undir 1980 er þau hús sem sem efst standa voru reist .
Fyrir vikið er byggingarstíll húsanna , sem eru vel á annað hundrað , býsna ólíkur og þar endurspeglast sú lína í arkitektúr sem vinsælust hefur verið á hverjum tíma .
Sum húsanna eru til dæmis byggð eftir höfði eigendanna og fátt hefur verið til sparað , en önnur eru afsprengi staðlaðra teikninga Húsnæðismálastofnunar ríkisins .
" Mér finnst afskaplega þægilegt að búa hérna .
Við erum með stóra og góða lóð ; hér bak við húsið höfum við fjölskyldan skapað okkur sælureit með sólpalli , heitum potti og kartöflugarði .
Að hafa þetta eru mikil hlunnindi enda safnast stórfjölskyldan öll hér saman á góðum dögum á sumrin , " segir Þórey Helgadóttir .
Þau Skapti Steinólfsson eiginmaður hennar keyptu húsið að Vesturgötu 135 árið 2006 .
Húsið er kjallari , hæð og ris ; um 170 fermetrar .
Og þau fengu meira en bara húsið , því harðfiskverkun fylgdi með í kaupunum .
Fyrir mörgum áratugum fór þáverandi húseigandi að verka harðfisk í bakhúsi , þar sem komið var upp þurrkklefum og annarri aðstöðu .
Síðar seldi hann húsið og starfsemina með og þannig hefur boltinn rúllað .
Húsið skiptir aldrei um eigendur öðruvísi en svo að allur pakkinn fylgi ekki með .
Hér eru hús og harðfiskur eitt og hið sama .
Og þetta litla fyrirtæki , Faxafiskur , er sú fiskverkun á Skipaskaga sem er með elstu kennitöluna , sem aftur vitnar um að reksturinn er í þokkalegu lagi .
" Þessi starfsemi er ágæt búbót og ég þarf því sáralítið að sækja vinnu af bæ .
Mér finnst líka gott að vinna hér heima .
Get til dæmis alltaf verið til staðar þegar dóttir mín kemur heim úr skólanum , " segir Þórey sem er fædd og uppalin á Skaganum .
Hún segist muna þann tíð þegar Vesturgata var nokkurskonar kappakstursbraut bíladellustráka sem slógu undir nára á fákum sínum og óku svo hratt að hvein í .
Síðar voru settar upp hraðahindranir á götunni og þá batnaði staðan til muna .
" Mér finnst afskaplega ljúft að búa hérna .
Við eigum frábæra nágranna og án þess að samgangur sé neitt sérstaklega mikill þá veit fólk að minnsta kosti hvað af öðru .
Akranes er enn ekki orðið svo stór bær að maður viti ekki deili á meginþorra fólks sem hér býr .
Sé krakkarnir spurðir hverra manna þeir séu kemst maður yfirleitt á sporið , eins og mér leiddist alltaf sjálfri að vera spurð að þessu þegar ég var stelpa .
" sbs@mbl.is Uppáhaldsstaðir 1 .
Breiðin sem er hér allra fremst á Skaganum er afar skemmtilegur staður .
Þar eru tveir innsiglingarvitar sem er gaman að skoða og sömuleiðis er náttúran þar mjög skemmtileg .
Í hraunbollum á klöppunum má sjá marflær , krabba og kuðunga og fyrir krakka er heilt ævintýri að sjá þær undraskepnur .
Víða leynist líf .
2 .
Langisandur er hrein náttúruperla , það eru mikil hlunnindi okkar Skagamanna að eiga þessa fallegu skeljasandsfjöru inni í miðjum bænum .
Þarna hafa uppákomur verið haldnar í áranna rás og syðst á Langasandi við Sementsverksmiðjuna er gamla Akraborgarbryggjan , þar sem stundum hafa verið haldin bryggjuböll á Írskum dögum sem er bæjarhátíð okkar .
Böllin vekja meðal fólks góðar minningar um Akraborgina sem ég held að Akurnesingar sakni , enda þó göngin undir Hvalfjörð séu mikill lúxus og nokkuð sem enginn vildi vera án .
