Ekki var við því að búast að Bandaríkjamenn tækju því þegjandi og hljóðalaust að múslimskur innflytjandi frá Líbanon yrði krýnd Ungfrú Bandaríkin , líkt og gerðist á dögunum .
Aursletturnar ganga nú yfir hina 23 ára gömlu Rima Fakih sem brugðist hefur til varna .
Það er raunar gömul saga og ný að púrítanar vestra reyni að koma óorði á nýkrýndar fegurðardrottningar og draga " vafasama " fortíð þeirra fram í dagsljósið .
Frægt var þegar Vanessa Williams þurfti að afsala sér titlinum 1984 vegna gamalla nektarmynda , 2006 var Tara Conner send beint í meðferð og í fyrra komst Carrie Prejean í hann krappan vegna bólfimimyndbands .
Sú hin sama skapaði líka usla þegar hún lýsti því yfir að hjónaband ætti að vera milli karls og konu .
Umræðan um fortíð hinnar nýkjörnu fegurðardrottningar hefur aftur á móti leiðst inn á áður óþekktar brautir .
Menn hafa nefnilega gert því skóna að Rima Fakih sé hryðjuverkamaður með bein tengsl inn í Hezbollah-hreyfinguna alræmdu í Líbanon .
Hafa bandarískir bloggendur nánast farið af hjöruliðunum vegna málsins .
Fakih er fyrsti innflytjandinn sem fer með sigur af hólmi í keppninni um Ungfrú Bandaríkin en hún flutti þangað með foreldrum sínum þegar hún var þriggja ára .
Fakih fæddist í litlu þorpi í Líbanon og heyrir til stórri ætt shíta-múslima og talið er að einhverjir ættingjar hennar séu handgengnir Hezbollah .
Systir Rima , Rana Fakih , fullyrðir á hinn bóginn að þannig sé því ekki farið með fjölskyldu sína .
Hún haldi bæði íslömsk og kristin gildi í heiðri og hafi aldrei tekið afstöðu í trúarbragðastríðinu sem löngum hefur skekið Líbanon .
" Við erum þekkt fyrir umburðarlyndi okkar , " segir Rana en systir hennar gekk um tíma í kaþólskan skóla í New York , þar sem systkinin ólust upp .
Það er líklega engin tilviljun að á úrslitakvöldinu var Rima Fakih spurð hvort tryggingar ættu að greiða fyrir getnaðarvarnapilluna .
Hún var alfarið á því enda pillan dýr .
" Pillan er eins og hvert annað lyf .
" Hvort fegurð hennar jókst við þetta svar skal ósagt látið en önnur ummæli Rima Fakih eru þegar orðin fleyg : " Það er fegurðin sem vekur athygli þína en persónuleikinn sem vinnur hjartað .
" Heyr , heyr ...
Rana Fakih segir systur sína ítrekað hafa orðið fyrir barðinu á fordómum , einkum eftir hryðjuverkaárásirnar 11. september 2001 .
" Við erum mjög stolt af því að vera líbansk-bandarísk og fögnum því að Rima hafi náð þessum árangri þrátt fyrir andstreymið , álagið og staðlaða ímynd af aröbum og Líbönum .
Það var ekki auðvelt fyrir hana að ná þessu takmarki en það tókst , " segir Rana en fjölskyldan flutti fyrir nokkrum árum til Michigan .
Rima Fakih hefur líka mátt glíma við hefðbundnari úrtölur en eftir að hún var krýnd Ungfrú Bandaríkin vakti útvarpsstöð í Detroit á vefsíðu sinni athygli á eggjandi myndum af henni í súludansi á herraklúbbi árið 2007 .
Rima ræfillinn var fljót til andsvara , gekkst vissulega við myndunum en upplýsti að þær væru teknar á kynningarkvöldi fyrir konur sem vinur hennar á téðri útvarpsstöð hefði gengist fyrir .
Hún hefði aldrei unnið fyrir sér sem súlumær .
" Eins og sjá má eru þetta ekki skemmtilegustu myndir sem sögur fara af en ég hef ekki gert nokkurn skapaðan hlut af mér , " sagði Rima í samtali við miðilinn Today .
Donald Trump , eigandi fegurðarsamkeppninnar vestra , var líka snöggur að stíga inn í atburðarásina .
Lýsti því yfir að ekkert væri athugavert við ljósmyndirnar , Fakih væri í spjörum á þeim öllum og þær á engan hátt frábrugðnar myndum sem teknar voru af henni fáklæddri í keppninni sjálfri .
Og menn deila ekki við Trumparann ...
Með samþykki foreldranna Haldlítil klæði þykja ekki hæfa konum í hinum múslímska heimi og óvíst hvernig Rima Fakih yrði tekið spókaði hún sig á baðfötum í Líbanon , þangað sem hún kemur reglulega til að heimsækja ættingja .
Það er hins vegar til marks um umburðarlyndi foreldra hennar að þeir hvöttu hana með ráðum og dáð til að taka þátt í fegurðarsamkeppnum .
Faðir hennar , Hussein , var meira að segja viðstaddur úrslitakvöldið og gladdist með dóttur sinni .
