Alla jafna segja menn sem svo að ástralskar bókmenntir hafi þá fyrst komist á kortið er Patrick White fékk nóbelsverðlaunin í bókmenntum 1973 .
Það felst þó viss ósanngirni í þeirri staðhæfingu , enda eiga Ástralar sér bókmenntahefð sem nær allt frá því fyrstu evrópsku landnemarnir stigu þar á land .
Frá þeim tíma hafa afkomendur innflytjendanna skrifað grúa bóka og eins hafa frumbyggjar Ástralíu slegist í þann hóp á síðustu áratugum .
Af áströlskum rithöfundum sem menn þekkja helst á seinni árum má nefna Peter Carey , David Malouf og Kate Grenville .
Nýrri höfundar sem vakið hafa athygli undanfarið eru til að mynda Steve Toltz , sem bók hans A Fraction of the Whole hlaut fjölda verðlauna fyrir tveimur árum .
Nú bætist nýr höfundur í vonarpeningshópinn ástralska , því mikið hefur verið látið með rithöfundinn Christos Tsiolkas undanfarið og fjórðu skáldsögu hans , The Slap , eða Löðrungurinn .
Tsiolkas er af grísku bergi brotinn , eins og nafnið ber með sér , en móðir hans er grísk og fluttist stálpuð til Ástralíu með fjölskyldu sinni .
Tsiolkas ólst aftur á móti upp í Melbourne og hefur dvalið þar alla ævi þar til nú að hann fer um heiminn að kynna áðurnefnda skáldsögu .
Fyrsta skáldsaga Tsiolkas , Loaded , kom út fyrir fimmtán árum og var kvikmynduð fyrir rúmum áratug .
Næsta bók , Dead Europe , sem kom út fyrir fjórum árum , vann ein helstu bókmenntaverðlaun Ástralíu og sú sem hér er sagt frá , The Slap , fékk samveldisverðlaunin 2009 fyrir bestu bók Suðaustur-Asíu og Kyrrahafssvæðinu .
Kveikjan var rassskellur Þrátt fyrir velgengni og verðlaun hefur Tsiolkas stundað skriftir í frístundum , því ekki er auðveldara að framfleyta sér á slíku í Ástralíu en öðrum löndum , og til skamms tíma vann hann sem dýrasvæfingalæknir Í Melbourne .
Þegar The Slap var gefin út í Bretlandi og Bandaríkjunum jókst þó hróður hans svo að hann er nú hættur að svæfa dýr og hefur snúið sér alfarið að ritsmíðum .
Kveikja að The Slap var löðrungur , eða réttara sagt léttur rassskellur , sem móðir Tsiolkas veitti óþægu barni í grillveislu í Melbourne eins og Tsiolkas rekur söguna í viðtali við The Times .
Honum fannst rassskellurinn ekki merkilegur , því móðir hans var vön slíku uppeldi í æsku , en honum þótti viðbragð drengsins forvitnilegt , sá stutti móðgaðist og tók rassskellinum alls ekki sem refsingu – hér rákust á tveir ólíkir menningarheimar í sama landinu .
Viðfangsefni Tsiolkas í The Slap er einmitt þessi árekstur menningarheima í landi sem varð til úr fjölda þjóðarbrota .
Bókin hefst með rassskelli þar sem Ástrali af engilsaxneskum uppruna flengir pilt sem á grískan föður og indverska móður .
Inn í þetta blandast franskur Ástrali og ástralskur gyðingur og endar með því að sá sem flengdi drenginn er handtekinn og leiddur fyrir dómara fyrir ofbeldi gegn barni .
Sagan er sögð frá sjónarhorni fjölmargra sem tengjast málinu eða fjölskyldunni eða vinum fjölskyldunnar á ýmsan hátt og svo má telja .
Í frásögninni koma ekki bara í ljós árekstrar milli menningarheima byggðir á þjóðerni , heldur líka menningarárekstrar fólks sem á sama uppruna .
Í áðurnefndi viðtali í The Times segir Tsiolkas að sér sýnist sem svo að ástralskir rithöfundar hafi hingað til sífellt verið rembast við að skrifa fullkomna enska skáldsögu í stað þess að spreyta sig á fullkominn ástralskri skáldsögu ; að rithöfundar þar í landi hafi setið fastir í skugga írsk-enskrar bókmenntahefðar .
Hann reynir sitt til að breyta því .
