Þar sem ég er nýtekin við nýju starfi þá hefur ekki gefist mikið tóm til lestrar .
Satt best að segja veit ég varla hvað verður um tímann minn .
Svo þegar ég rakst á Mómó á bókasafninu var ég ekki lengi að kippa henni úr hillunni og rifja upp gömul kynni .
Þessi bók er eftir þýskan rithöfund Michael Ende og kom fyrst út árið 1973 .
Bókin er margverðlaunuð og þó hún sé sögð fyrir börn á hún erindi til allra ..
Bókin fjallar um venjulegt fólk sem lifir ágætu lífi í samfélagi við aðrar manneskjur .
Vinnur , sefur , borðar , kvartar stundum og skemmtir sér stundum eins og gengur .
Þá koma grámennin til sögunnar , tímaþjófarnir sem eru með tímasparisjóð þar sem hægt er að leggja inn tímann sem maður sparar .
Og augljóslega er ekki hægt að eyða tíma í einskisverða hluti eins og umhyggju , vandvirkni og vináttu .
Og nútíminn heldur innreið sína ...
Tímaparisjóðurinn lofar miklum vöxtum og hefur ekki hugsað sér að standa við neitt .
Máttur auglýsinganna er slíkur að enginn tekur séns á því að vera ekki með í vitleysunni og enginn áttar sig á hvernig komið er fyrir samfélaginu nema einstaka börn og jaðarfólk og á þau hlustar enginn .
Kunnuglegt ? " Tíminn býr í hjartanu og sá tími sem við upplifum ekki með hjartanu er jafn dauður og litir regnbogans eru blindum manni , " segir í þessari bók .
Ég rifjaði upp kynni mín af Halldóri Laxness um daginn og komst að því mér til undrunar að ég renni ekki lengur í gegnum hans texta .
Uff , svo flókið tungutak fyrir mig sem hef heyrt og séð æ einfaldari og staðlaðri texta undanfarin ár , gróði , vextir , Nasdaq og nú Icesave og tap .
Ég hef gleymt kjarngóðu máli og Kiljan þarf ég nú að lesa hægt , taka mér tíma .
En geri maður það sér maður að hver einasta blaðsíða er meistaraverk .
Ég sá Íslandsklukkuna í Þjóðleikhúsinu með vinnufélögum mínum og það var góðvinafundur fyrir okkur öll að hitta þessa gömlu kunningja og heyra þennan mergjaða texta svo vel fluttan .
Og enn og aftur áttar maður sig á því að tíminn getur verið gamall og nýr , farinn og kominn á sama augnabliki .
Þegar ég kom heim tók ég fram lítið ljóðakver eftir Halldór og hjartað mitt hoppar af fögnuði í hvert sinn er ég opna það og sé öll orðin hans .
