Kettir og hundar hafa ekki haft orð á sér fyrir að vera hrifnir af hvorum öðrum en engu að síður eru fjölmörg dæmi um góðan vinskap milli slíkra dýra sem lifa í sátt og samlyndi inni á heimilum fólks .
Í grunninn eru þetta vissulega ólík dýr sem úti í náttúrunni væru bitrir féndur og lifðu í ólíkum samfélögum .
Rannsókn sem gerð var við Háskólann í Tel Aviv í Ísrael árið 2007 sýnir hins vegar að hundar og kettir þurfa ekki alltaf að elda grátt silfur saman heldur geta þvert á móti átt vinsamlegt samband .
Í rannsókninni var spurningalisti lagður fyrir fólk sem var bæði með hund og kött á heimilum sínum auk þess sem fylgst var með atferli og samskiptum dýranna inni á heimilunum .
Niðurstöðurnar sýndu að hundar og kettir höfðu svipaða hæfileika til að eiga vinsamlegt samband við hvorn annan en kyn dýrsins hafði lítil áhrif á þessa hæfileika .
Nokkur atriði virtust ýta undir að kettir og hundar gætu orðið góðir vinir .
Þannig var líklegra að gott samband myndaðist ef kötturinn flutti inn á heimilið á undan hundinum og ef dýrin kynntust strax á unga aldri , þ.e. áður en hundurinn varð sex mánaða og fyrir eins árs afmæli kattarins .
Þá benti rannsóknin til þess að meirihluti kattanna og hundanna sem fylgst var með skildi líkamstjáningu hvors annars , jafnvel í þeim tilfellum þar sem hún var mjög ólík .
Dæmi um slíkt er t.d. þegar dýrin dilla rófunni eða skottinu .
Í tilfelli kattarins er það merki um reiði en hundurinn sýnir gleði með áköfu dilli .
Þá er eðlilegt hjá köttum að stara sem í hundaheimum er túlkað sem hótun .
Þar gilti einnig það lögmál að því yngri sem dýrin voru þegar þau fluttu saman , því betur lærðu þau á líkamsmál hvors annars .
