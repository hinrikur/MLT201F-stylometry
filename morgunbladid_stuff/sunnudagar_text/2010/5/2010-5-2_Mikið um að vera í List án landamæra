1. maí er ansi stór dagur , líka hjá List án landamæra .
Það kæmi sér vel að geta verið á mörgum stöðum í einu þar sem mikið verður um að vera á hátíðinni víða um landið .
Gaman væri að komast á Egilsstaði þar sem heilmikil hátíðardagskrá verður í Sláturhúsinu , eða á Safnasafnið á Svalbarðsströnd þar sem sýning á verkum safnsins frá Sólheimum verður opnuð auk afhjúpunar skúlptúrs Geðlistar á bílastæðinu .
Bót í máli að sýningin verður opin í allt sumar og skúlptúrinn mun standa til frambúðar .
Ég mun halda mig í höfuðborginni þessa helgina og vakna eldsnemma á Verkalýðsdaginn til að opna Hitt Húsið og taka á móti þátttakendum Geðveika Kaffihússins sem opnar kl. 13:00 .
Þar ætla hópar frá Ásgarði , Bjarkarási , Gylfaflöt og Iðjubergi að vera með handverksmarkað til kl. 17:00 og Hugarafl ætlar að vera með heitt á könnunni og kræsingar á meðan Unghugar sjá um ýmsar skemmtilegar uppákomur .
Kvöldið fer í algjöra afslöppun í faðmi fjölskyldunnar og einnig fyrripartur sunnudagsins , en svo kíkjum við í Norræna húsið á opnun hönnunarsýningar kl. 16:00 þar sem nemendur úr Myndlistaskólanum í Reykjavík sýna afrakstur spennandi verkefnis sem þau gerðu í samstarfi við Lyngás .
Fengum gamalt grill gefins um daginn og stefnan að hefja grillsumarið á sunnudagskvöldið .
