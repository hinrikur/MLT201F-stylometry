Það er stórkostlegt að fylgjast með því hvernig slegið er skjaldborg um heimildarmyndir á Patreksfirði .
Þar leggjast allir bæjarbúar á eitt um að taka höfðinglega á móti áhugafólki um kvikmyndir og nota um leið tækifærið og skella sér í Skjaldborgarbíó , þessa gömlu og fallegu byggingu , sem hefur fengið endurnýjað hlutverk .
Sigríður Guðfinna Ásgeirsdóttir gerir hátíðinni myndarleg skil í Sunnudagsmogganum í dag og fjallaði einnig um hátíðina hér í blaðinu í aðdraganda hennar .
Þetta hefur verið þróunin um allt land .
Það er slegið upp hátíðum til að draga fram sérkenni hvers staðar og kynna jafnframt hið gróskumikla mannlíf utan höfuðborgarsvæðisins .
En um leið verður til kjörið tækifæri fyrir brottflutta til að snúa aftur á heimaslóðir og komast aftur í snertingu við lífið á æskuslóðum .
" Ég held að það sem fólk sækir í sé þessi nálægð , að vera saman heila helgi , " segir Alda Davíðsdóttir , sem á og rekur Sjóræningjahúsið á Patreksfirði ásamt fjölskyldu sinni .
" Það gerist ekki hvar sem er .
Ekki í stærra samfélagi .
" Þar hittir hún naglann á höfuðið .
Það getur verið gott og jafnvel nauðsynlegt að komast út úr hringiðu borgarlífsins til þess að fá eirð í beinin .
Ekki aðeins er fólgið minna áreiti í fámenninu , heldur er návistin meiri við náttúruna og fjarlægðin frá höfuðborgarsvæðinu markar ramma utan um hátíðina .
En heimamenn njóta einnig góðs af .
Alda bendir á að hátíðin hafi góð áhrif á sveitarfélagið , ekki aðeins sé allt gistirými nýtt utan háannatíma , heldur auðgi hún menningarlífið .
Og svo myndast grunnur að vináttu .
Lýsandi dæmi um það er að þegar öll gistirými voru frátekin , þá var farin nýstárleg leið til að útvega gistingu .
" Það var auglýst eftir þeim sem vildu ættleiða Skjaldborgargest , " segir Alda .
" Við fengum góð viðbrögð og fólk bauð fram íbúð eða gestaherbergi og hitt og þetta , þannig að það eru Skjaldborgargestir inni á mörgum heimilum um helgina og verða örugglega til skemmtileg vinasambönd þar .
" Svona frumkvæði þjappar þjóðinni saman .
Og það eru fleiri sem ættleiða fólk .
Það er skemmtilegt framtak hjá rithöfundum að taka á móti gestum heima hjá sér , lesa fyrir þá úr verkum sínum og spjalla við þá , en viðburðurinn er liður í Listahátíð í Reykjavík .
Kristinn Ingvarsson myndaði rithöfundana á heimilum sínum fyrir Sunnudagsmoggann og sýna myndirnar vel að hann er einn næmasti portrettljósmyndari landsins .
Það er nauðsynlegt að þjóðarvitundinni fylgi sú tilfinning að við séum velkomin heim til hvers annars – að það sé traust en ekki tortryggni sem mætir okkur .
Andri Snær Magnason lofar að hafa sokkaskúffuna opna og myndaalbúmin uppi við , þrítugir krókófílar spígspora um veggi og gólf hjá Sigrúnu Eldjárn , en sögupersónur gera sig heimakomnar hjá Guðrúnu Helgadóttur og hjá Vigdísi Grímsdóttur er gengið inn í galna veröld rithöfundarins : " Af alls konar lygum og stuttum reisum með léttgeggjuðu fólki , afbrýðisömum kellingum , hefnigjörnum stelpum , ljúfum draumförum , eldrauðum kisum , skömmustutilfinningum og ímynduðum galdramálum .
" Það er skemmtilegt að vera til .
