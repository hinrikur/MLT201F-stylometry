Það var ekki hugmyndin að búa til toppveitingastaðinn í heiminum , " segir Peter Kreiner , framkvæmdastjóri veitingastaðarins Noma í Kaupmannahöfn , sem nýlega var valinn besti veitingastaður í heimi af breska tímaritinu Restaurant Magazine .
Hundruð kokka , blaðamanna og veitingastaðagagnrýnenda taka þátt í vali blaðsins sem fram fer ár hvert .
" Hugmyndin var bara að gera frábæran veitingastað og koma norrænum stað á listann , " segir Kreiner .
Staðurinn er sá eini frá Danmörku til að komast á listann en aðeins fjórir staðir frá Norðurlöndunum eru á honum , tveir frá Svíþjóð og einn frá Finnlandi .
Noma var opnaður árið 2003 og hefur sífellt sótt í sig veðrið síðan þá .
Fyrir tveimur árum var Noma í 10. sæti listans , í því þriðja í fyrra og toppar hann í ár .
Að sögn Kreiners var hugmyndin að baki staðnum að vekja athygli á norrænni matargerðarlist en hún hefur hingað til ekki verið nefnd í sömu andrá og sú ítölska eða franska þegar kemur að eðalmatargerð .
Nafn veitingahússins er enda sprottið úr þeirri hugmynd , " no " stendur fyrir Norðurlönd og " ma " fyrir mat , Noma .
Byggist stefna staðarins á stefnuyfirlýsingu sem 18 valinkunnir matreiðslumenn frá Norðurlöndunum gáfu út á ráðstefnu árið 2004 .
Yfirkokkar Noma , þeir René Redzepi og Claus Meyer , voru forsprakkar þess hóps .
Í stuttu máli miðar yfirlýsingin um hina nýju norrænu matargerð að því að notast við fersk hráefni sem eru einkennandi fyrir Norðurlöndin og endurspegla mismunandi loftslag og árstíðir .
Þannig er hin norræna matargerðarlist og þar með Noma meira miðuð að hráefninu en uppskriftum í ströngustu merkingu .
" Á Noma notum við aðeins hráefni sem er frábært í okkar loftslagi og þar af leiðandi hafa veður og árstíðir áhrif á úrvalið .
Á vorin erum við með mikið af fersku grænmeti sem við erum ekki með á veturna enda er ekki hægt að fá ferskt og gott danskt grænmeti á þeim árstíma .
Að sama skapi notum við hvorki tómata né ólífuolíu því það er ekki hráefni sem er framleitt í hæstu gæðum á Norðurlöndunum .
" Þannig er matseðillinn á Noma síbreytilegur og endurspeglar veðurfar og árstíðir .
Kreiner segir staðinn stundum kallaðan " veðurveitingastaðinn " fyrir vikið .
Hann segir íslensku veitingahúsin Vox og Dill vera af sama meiði og Noma hvað varðar hina nýju norrænu matargerð .
Þá hafi Noma notað íslenskt hráefni eins og skyr og þang í rétti sína í gegnum tíðina .
Gestir skipta máli , ekki staðurinn Kreiner segir að það mikilvægasta hjá Noma sé að gestunum líði vel þegar þeir borða þar og að komið sé jafnt fram við alla .
Þannig er klæðaburður gesta algerlega frjáls .
" Ef fólk vill vera í stuttermabol og strigaskóm þá er það í fínu lagi .
Ef þér líður vel í jakkafötum þá er það besta mál líka .
Okkur er alveg sama .
Við viljum að gestunum finnist þeir vera velkomnir og andrúmsloftið sé ekki stíft .
Við viljum heldur ekki hafa matseðil þar sem fólk skilur ekki hvað helmingurinn af réttunum er og þorir ekki að spyrja , sem ég held að sé reynsla sem allir þekkja .
Það eru gestirnir sem eru það mikilvægasta , ekki staðurinn .
" Þá er auðveldara að fá borð á Noma en á flestum öðrum bestu veitingahúsum heims þar sem oft þarf að bóka ár fram í tímann .
Árinu er skipt upp í tímabil og er aðeins hægt að panta innan þriggja mánaða tímabils á hverjum tíma , til dæmis frá 1. júní til 1. september .
Obama vísað frá Þar að auki eru allir jafnir þegar kemur að borðapöntunum , stórstjörnur fá engan forgang á Noma .
Til marks um þetta gengu sögur um að Michelle Obama , forsetafrú Bandaríkjanna , hefði verið vísað frá staðnum þegar hún og eiginmaður hennar voru í borginni að kynna framboð Chicago-borgar til að halda Ólympíuleikana 2016 .
Kreiner segir söguna að hluta til sanna .
Borðapöntun hafi borist frá fulltrúa í nefnd Chicago-framboðsins og sagt var að Michelle Obama yrði mögulega í hópnum .
Honum var sagt að því miður væru engin borð laus og segir Kreiner það hefði engu breytt þótt forsetafrúin hefði örugglega verið með í för .
" Ef ég fæ pöntun frá stórstjörnu á ég þá að hringja í einhvern sem er búinn að eiga pantað borð í þrjá mánuði og segja honum að hann sé ekki lengur velkominn ? Nei , það gengur ekki .
" 