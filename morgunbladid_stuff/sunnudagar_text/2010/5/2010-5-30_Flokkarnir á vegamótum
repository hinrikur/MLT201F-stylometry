Úrslit sveitarstjórnarkosninganna , sem fram fara í dag munu segja töluverða sögu um stöðu flokkanna á landsvísu , þótt auðvitað hafi staðbundin sjónarmið einhver áhrif eins og alltaf .
Athyglin beinist ekki sízt að því hver útkoma stjórnarflokkanna verður eftir þær sviptingar , sem orðið hafa á vettvangi stjórnmálanna á því rúma ári , sem liðið er frá því að þeir tóku við völdum .
Samfylkingin hefur verið óheppin í kosningabaráttunni .
Dagur B. Eggertsson hóf hana af hálfu flokksins með því að boða átakastjórnmál , sem flokkur hans hafði áður fordæmt og hafnað .
Það er enginn jarðvegur fyrir slíkri pólitík í dag hvað sem síðar verður , sem bendir til þess að leiðtogi Samfylkingarinnar í borginni skynji ekki rétt tíðarandann .
Í kosningabaráttu hefur Dagur lagt áherzlu á atvinnumál en var svo óheppinn , að á sama tíma boðaði Alþýðusamband Íslands að atvinnuleysi mundi aukast úr 15 þúsund manns í 18 þúsund manns í haust og gagnrýndi ríkisstjórnina harðlega fyrir aðgerðarleysi í atvinnumálum .
Dagur er varaformaður annars stjórnarflokksins og þess vegna skiljanlegt að kjósendur hlusti ekki á loforð í borgarstjórn , sem ekki er staðið við í ríkisstjórn .
Hanna Birna Kristjánsdóttir hefur lagt áherzlu á samvinnu í borgarstjórn .
Niðurstöður síðustu skoðanakanna um borgarstjóraefni að kosningum loknum sýna að sá málflutningur hefur fallið í frjóan jarðveg , þótt hins vegar sé mikill munur á fylgi borgarbúa við Hönnu Birnu sem borgarstjóra og fylgi þeirra við Sjálfstæðisflokkinn .
Hinn stjórnarflokkurinn , Vinstri grænir , hefur ekki náð að setja mark sitt á kosningabaráttuna .
Við því var ekki að búast .
Flokkur , sem skiptir sér í tvennt , þegar það hentar honum og rennur svo saman í eitt þegar það passar getur ekki búizt við miklum stuðningi .
Alvarlegasta málið fyrir ríkisstjórnina er þó ekki hugsanlega slakur árangur stjórnarflokkanna í sveitarstjórnarkosningunum heldur gjörbreytt afstaða Alþýðusambandsins til hennar .
Í raun og veru má segja , að landinu hafi verið stjórnað í rúmt ár með bandalagi stjórnarflokkanna og Alþýðusambandsins .
Þetta bandalag gat orðið til vegna eindregins persónulegs stuðnings Gylfa Arnbjörnssonar , forseta ASÍ , við Samfylkinguna .
Í skjóli þess hafa verkalýðsfélögin haft hægt um sig þrátt fyrir þá gífurlegu kjaraskerðingu , sem orðið hefur í kjölfar hrunsins .
Þetta hefur auðvitað verið mikilvægt fyrir atvinnulífið og þjóðfélagið allt og ber ekki að gera lítið úr því en því miður er ólíklegt að til " stöðugleikasáttmálans " hefði komið ef aðrir flokkar hefðu verið í ríkisstjórn .
Það segir sína sögu í þessum efnum , að það eru samtök opinberra starfsmanna , sem hafa verið að ókyrrast á undanförnum vikum og mánuðum en ekki Alþýðusambandið fyrr en nú .
Fyrir vinstri stjórnir er stuðningur verkalýðshreyfingarinnar lykilatriði .
Án slíks stuðnings hafa þær litla möguleika .
Það er nokkuð ljóst , að það er þrýstingur frá grasrótinni , sem veldur gjörbreyttri afstöðu Alþýðusambandsins til ríkisstjórnarinnar .
Það blasir við , að ríkisstjórnin sjálf hefur þvælst fyrir því , að nýjar framkvæmdir við stóriðju og stórvirkjanir kæmust í gang .
Og þegar við bætast aumingjaleg viðbrögð stjórnarflokkanna við innrás útlendinga í íslenzkar orkulindir er fólki nóg boðið .
Það er af þessum ástæðum , sem málflutningur Samfylkingarinnar í kosningabaráttunni í Reykjavík hefur verið svo fáránlegur .
Hver trúir flokki til þess að auka atvinnu í Reykjavík , sem hefur öll völd til þess á landsvísu en situr auðum höndum svo að jafnvel Alþýðusamband Íslands snýst gegn ríkisstjórn þess sama flokks ? Það er merkilegt að forystusveit Samfylkingarinnar skuli ekki átta sig á þessum andstæðum í eigin málflutningi , sem bendir til þess , að hún hafi búið sér til eigin veruleika , sem hún lifir og hrærist í en er í engri snertingu við veruleikann , sem fólk stendur frammi fyrir í daglegu lífi sínu .
Það hefur enginn sérmenntun í því að stjórna bæ eða borg .
Þeir sem eru á framboðslistum eru venjulegt fólk og ef það fólk kemst til valda er það dómgreind og heilbrigð skynsemi , sem skiptir mestu máli .
Þess vegna hefur verið fáránlegt að gera lítið úr Bezta flokknum með þeim rökum að þar sé saman komið fólk , sem kunni ekki að stjórn borg .
Frambjóðendur þess flokks kunna hvorki meira til þess né minna en aðrir .
Nái Bezti flokkurinn þeim árangri í kosningunum í Reykjavík , sem skoðanakannanir benda til er það alvarleg áminning til hinna hefðbundnu stjórnmálaflokka .
Þeir hafa þá fengið gula spjaldið eins og sagt er á íþróttamáli og það á við um þá alla .
Hafi þetta verið grínframboð í upphafi er það ekki grínframboð lengur .
Við gætum verið að upplifa upphafið að grundvallarbreytingum á íslenzka flokkakerfinu .
