Þau voru sælleg og rjóð þegar þau stóðu hönd í hönd andspænis séra Amasa Converse í Richmond í Bandaríkjunum á þessum degi 1836 , rithöfundurinn Edgar Allan Poe og brúður hans , Virgina .
Það dró hvorki úr gleðinni að brúðhjónin voru systkinabörn né að brúðurin væri aðeins þrettán ára en brúðguminn 27 ára .
Á þessum tíma sætti það raunar engum tíðindum að blóðskylt fólk gengi í heilagt hjónaband , öðru máli gegndi um aldur brúðarinnar .
Poe sá hins vegar fyrir því , lagði fram eiðsvarna yfirlýsingu þess efnis að Virginia væri 21 árs .
Athöfnin fór fram í húsakynnum leigusala Poes , frú Yarrington , þar sem hann bjó ásamt Virginiu og móður hennar , Mariu Clemm , sem jafnframt var föðursystir Poes .
Frú Yarrington lagði gjörva hönd á plóginn við undirbúning veislunnar og hrærði meira að segja í brúðartertuna og lagaði hátíðarkvöldverðinn ásamt frú Clemm .
Að því búnu héldu turtildúfurnar í stutta brúðkaupsferð til Pétursborgar í Virginíu-ríki .
Edgar Allan Poe hitti Virginiu fyrst þegar hún var sjö ára , 1829 , skömmu eftir að hann lauk herskyldu .
Þremur árum síðar flutti hann inn til fjölskyldu hennar í Baltimore , sem samanstóð af ömmu , móðurinni sem fyrr er getið , og bróðurnum Henry , sem var fjórum árum eldri en Virginia .
Poe hafði ekki búið lengi hjá fjölskyldunni þegar bæði amman og bróðirinn önduðust .
Harðnaði þá í ári enda hafði lífeyrir ömmunnar reynst drjúgur .
Sumarið 1835 flutti Poe einn síns liðs til Richmond , þar sem hann hóf störf á tímaritinu Southern Literary Messenger .
Um þær mundir hafði flogið fyrir að hann ætlaði að kvænast Virginiu .
Frænda hans , Neilson Poe , sem var útgefandi í Baltimore , blöskraði áformin og reyndi að koma í veg fyrir að Virginia yrði gefin honum svo ung og tók stúlkuna undir sinn verndarvæng .
Edgar Allan Poe tók inngrip hans óstinnt upp og túlkaði það á þann veg að hann vildi koma í veg fyrir öll samskipti þeirra Virginiu .
Hann ritaði móður stúlkunnar bréf þar sem hann kvaðst vera " blindaður af tárum " og sárbændi hana um að leyfa Virginiu að ákveða sig sjálf .
Bauðst hann til að sjá fyrir mæðgunum flyttu þær til Richmond .
Úr varð að Virginia giftist Poe .
Sagnaritara greinir á um hvernig sambandi Poes og Virginiu var háttað .
Ýmsir hafa haldið því fram að það hafi verið líkara sambandi systkina en hjóna .
Sumir fræðimenn , þeirra á meðal Marie Bonaparte , telja mörg verka Poes vera ævisöguleg og hafa komist að þeirri niðurstöðu að Virginia hafi dáið hrein mey .
Þau Poe hafi aldrei innsiglað hjónabandið .
Þannig sé Virginia í raun jómfrúin í hinu fræga ljóði Annabel Lee .
Ævisöguritari Poes , Joseph Wood , heldur því fram að Poe hafi ekki þurft á konum að halda á sama hátt og flestir menn , þær hafi aðeins veitt honum innblástur og umhyggju .
Aðrir halda því fram að Poe hafi byrjað að sænga hjá Virginiu eftir að hún varð sextán ára .
Hvernig sem rekkjumálum var háttað bendir allt til þess að hjónabandið hafi verið hamingjuríkt .
Haft er eftir vinnuveitanda Poes að hann hafi tilbeðið Virginiu og sjálfur skrifaði hann vini sínum eitt sinn : " Engin lifandi vera er fallegri en litla konan mín .
" Hermt er að Virginia hafi einnig dýrkað mann sinn .
1842 urðu hjónin fyrir reiðarslagi þegar Virginia veiktist af berklum .
Henni hrakaði hratt og varð fljótlega rúmföst vegna meinsins .
Virginia náði sér aldrei á strik aftur og lést af völdum berkla snemma árs 1847 , 24 ára að aldri.Veikindi og dauði Virginiu höfðu djúpstæð áhrif á Poe sem sökk æ dýpra í fen þunglyndis og drykkju .
Vinur hans hafði á orði að Poe væri sama um allt eftir að hún dó , hvort hann lifði í klukkustund , dag , viku eða ár .
" Hún var honum allt .
" Edgar Allan Poe lést haustið 1849 .
Hann var fertugur .
orri@mbl.is 