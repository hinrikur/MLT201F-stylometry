Fyrirsögnin gæti hljómað : Lífrænt leysiefni veldur tugmilljarða tjóni .
Lesandinn ræki upp stór augu og dytti í hug umhverfisslys á borð við olíulekann í Mexíkóflóa .
Lífræna leysiefninu , sem hér um ræðir var hins vegar ekki hellt niður , menn helltu því í sig .
Árleg byrði Íslendinga af neyslu áfengis og vímuefna er á bilinu 53,1 til 85,3 milljarðar króna samkvæmt útreikningum , sem Ari Matthíasson gerði í meistararitgerð sinni í heilsuhagfræði við Háskóla Íslands , Þjóðfélagsleg byrði af áfengis- og vímuefnaneyslu .
Þessi munur á kostnaðartölum veltur á því hvaða verðmiði er settur á mannslífið .
Tjónið samsvarar á milli 3,1% og 5% af landsframleiðslu .
" Ég var í þrjú ár tæp framkvæmdastjóri hjá SÁÁ og kynntist þar þessum hluta af heilbrigðisgeiranum , " segir Ari þegar hann er spurður hvað hafi rekið hann til að taka þetta efni fyrir í ritgerðinni .
" SÁÁ rekur meðferð fyrir ríkið og ég kynntist því hversu gífurlegur fjöldi Íslendinga hefur farið í meðferð á þessum þrjátíu árum frá því að SÁÁ var stofnað .
Þórarinn Tyrfingsson hefur haldið mjög vel utan um þessar tölur hjá SÁÁ og ég fór að grafa ofan í þær .
Við vitum talsvert mikið um þennan hóp og það vakti áhuga minn að fjalla um þessi mál þegar ég fór í meistaranám í heilsuhagfræði .
Ég þekkti þennan geira og hafði séð hvernig þessi sjúkdómur leggst með mikilli áþján á fjölskyldur og samfélagið allt .
Og ég taldi að svona athugun myndi gagnast .
" Ari segir að umfangið hafi hins vegar ekki komið sér á óvart .
Erlendar rannsóknir bentu til þess að kostnaðurinn vegna áfengis- og vímuefnaneyslu væri á milli tveggja og átta prósenta af þjóðarframleiðslu á ári .
Upplýsingarnar , sem koma fram í ritgerð Ara um það tjón , sem neysla ólöglegra vímuefna og áfengis veldur samfélaginu , eru sláandi .
Nokkur dæmi : 48% af öllum banaslysum í umferðinni á árunum 2004 til 2008 má rekja til ölvunar og vímuefnaneyslu og 28% af öllum umferðarslysum .
Karlar eru 16 sinnum líklegri til að fá fangelsisdóm og konur 52 sinnum ef viðkomandi er með áfengis- og vímuefnavanda .
51% þeirra , sem komu á bráðamóttöku LSH árið 2008 um helgar voru undir áhrifum áfengis og vímuefna .
11,6% karla og 3,3% kvenna á Íslandi drekka hættulega mikið og um 1% notar vímuefni í óhófi .
Þetta eru um 8,5% af öllum Íslendingum eldri en 15 ára .
Hvers virði er mannslíf ? " Við útreikningana á kostnaði vegna banaslysa og dauðsfalla þarf að reikna út hvers virði líf er .
Ein leiðin er að horfa á hag þjóðfélagsins og reikna út framleiðslutapið .
Hvenær er maður að framleiða ? Segjum til sjötugs .
Er hann þá einskis virði þegar hann deyr eftir sjötugt ? Er þjóðfélagið jafnvel að græða á því ? Það má skipta ævinni í þrjú skeið , fyrstu 20 til 25 árin er verið að koma einstaklingnum til manns , síðan er maður að framleiða til 65-70 ára aldurs og eftir það tekur maður út aftur .
Niðurstaðan verður dálítið hrollvekjandi .
Meðalaldur þeirra , sem deyja úr krabbameini , er til dæmis um 68 ára , rétt fyrir eftirlaunaaldur .
Meðalaldur þeirra , sem deyja af völdum áfengis- og vímuefnaneyslu er lágur , 53 ár , þannig að við missum stóran hluta aftan af framleiðslu ævinnar .
Hjá Hagstofunni fást upplýsingar um það hvað hver einstaklingur leggur að meðaltali til þjóðarbúsins með framleiðslu sinni að frádregnu meðalatvinnuleysi , meðalörorku og svo framvegis .
Samkvæmt þessu kostar hvert dauðsfall um 80 milljónir og það er varfærnislegt mat .
Í öðrum rannsóknum hafa menn komist að þeirri niðurstöðu að virði lífs liggi á bilinu tvær til sex milljónir dollara og þá erum við farin að tala um mörg hundruð milljónir króna út af einu dauðsfalli .
Ég miðaði hins vegar við áttatíu milljónir og gekk úr frá því að einstaklingarnir deyja að meðaltali 53 ára úr slysum og sjálfsvígum og síðan má rekja um helming morða til neyslu .
Svona reiknar maður sig áfram , tekur andlát , kostnað í umferðinni , og allt í einu er maður kominn í tíu milljarða á ári .
Þá er eftir að taka dómskerfið og löggæsluna .
Þá þarf að taka brotaflokka , sem eru bara út af neyslu vímuefna og áfengis .
Smygl er augljóst , einnig ölvunarakstur , ofbeldi , kynferðisofbeldi , barnaofbeldi .
Það er sláandi hvað fórnarlömb kynferðisofbeldis eru oft ofurölvi .
Það er hræðilegt .
" Ari kveðst hafa reynt að setja tölu á alla þá þætti , sem honum hugkvæmdust .
" Ég held að áfengisneysla þjóðarinnar í gegnum aldirnar hafi dregið úr Íslendingum allt þrek .
Bestu strákarnir okkar fóru í nám til Danmerkur , urðu fyllibyttur og komu ekkert aftur , eða urðu ónýtir prestar , sauðdrukknir einhvers staðar .
Svona hefur þetta því miður verið alla tíð .
" Ari kveðst hafa reynt að áætla hversu margir drykkju í óhófi .
" Í spurningakönnun lýðheilsustöðvar á líðan og heilsu Íslendinga kom sláandi staðreynd í ljós .
Sjö og hálft prósent íslensku þjóðarinnar fer á fyllirí einu sinni til tvisvar í viku .
Mér finnst það óskaplega mikið og sömuleiðis hvað stór hluti þjóðarinnar drekkur sig í minnisleysi á hverju ári .
Þegar þú ert kominn í óminnisástand eru kominn í hættulegt ástand , þér er ekki sjálfrátt , þú hefur ekki aðgang að heilanum í þér – það er enginn heima – og þú ert samt á ferli með opin augun og labbandi .
Fólk lendir í slysum og alls kyns vitleysu .
Það vita allir hvað gerist þegar menn verða fullir .
Dagsfarsprútt fólk , sem má ekki vamm sitt vita , sturlast .
" Ekki raunverulegar tekjur " Ríkið hafði tæplega 12 milljarða í tekjur á árinu 2008 , " segir hann .
" En það væri rangt að álykta að þetta væru tekjur upp í kostnað .
Það er bara verið að taka peninga úr einum vasa og færa í annan frá sjónarhóli þjóðfélagsins .
Þetta eru ekki raunverulegar tekjur .
Kostnaðurinn , sem fæst , er að fólk verður óvinnufært af drykkjuskap .
Það fer í örorku .
Kostnaðurinn felst í því að fólk deyr um aldur fram .
Hann felst í því að við þurfum að nota fullt af auðlindum þjóðfélagsins í að sinna þessu .
Við þurfum að vera með fleiri lögreglumenn í vinnu , við þurfum að vera með stærri fangelsi , stærra réttarkerfi , áfengis- og vímuefnameðferð .
Ef við lítum til þeirra , sem koma í meðferð á Vogi , þá nota þeir heilbrigðiskerfið tvisvar sinnum meira en venjulegir borgarar .
Þeir þurfa tvisvar sinnum meiri lyf .
Kostnaðurinn er gríðarlegur fyrir samfélagið vegna þess að hann kemur úr sameiginlegum sjóðum .
" Samanburðurinn við útlönd Í ritgerð Ara kemur fram að kostnaðurinn af völdum neyslu áfengis og vímuefna er á milli 2% og 8% af þjóðarframleiðslu eftir löndum .
" Íslendingar og Norðmenn voru með mjög stífa áfengisstefnu og við drukkum minna en aðrar þjóðir , " segir Ari .
" Íslendingar hafa hins vegar alltaf stundað fyllirísdrykkju , sem er mjög slæm .
Bretar slökuðu á áfengisstefnu sinni .
Áfengi fór inn í matvöruverslanir og verðið snarlækkaði .
Nú eru þeir allt í einu komnir með stórkostleg vandamál og vilja snúa til baka aftur og draga úr þessu .
Við vitum alveg hvað breytingar á áfengisstefnu þýða og sjáum það í verki hér .
Með því að hækka áfengisverð hefur okkur tekist að draga úr áfengisneyslu .
En svo komum við aftur að kúltúr í drykkju .
Þegar við vorum ungir menn drakk enginn á virkum degi .
Ef maður sást með bjór á þriðjudegi var hann bara alkóhólisti .
Nú drekka menn á öllum dögum vín og bjór og í sjálfu sér er það kannski allt í lagi ef það er gert í hófi .
En við erum aðeins farin að reyna það núna að í öllum hópum , hvort sem það er fólk á fimmtugs- , sextugs- eða sjötugsaldri , fjölgar þeim , sem koma inn á Vog .
Hér er um að ræða venjulegt fólk , sem hefur getað umgengist áfengi með eðlilegum hætti , en missir fótanna , ýmist vegna þess að það hefur misst vinnuna eða skilið , og dettur inn í dagdrykkju og mikla drykkju .
Kúltúrinn er að breytast hjá okkur .
Hann er líka að breytast í Suður-Evrópu , þar sem menn hafa getað umgengist áfengi með öðrum hætti .
Þar voru menn ekki á fylliríum úti á götu öskrandi og æpandi .
Núna eru Suður-Evrópumenn farnir að drekka bjór og fara miklu meira á fyllirí eins og Norður-Evrópumenn hafa gert .
Og Norður-Evrópumenn eru farnir að drekka meira á virkum dögum eins og Suður-Evrópumenn .
Almennt eru að mást út skilin og menningarmunur .
Þá fá Suður-Evrópumenn vandamál , sem tengjast fyllirísdrykkju , sem þeir hafa ekki fundið mikið fyrir nema með heimsóknum frá drykkfelldum Norður-Evrópumönnum .
" Ari telur að þetta sé vegna þess að menningin í álfunni sé að verða einsleitari en bætir við : " Samt er það þó þannig að við í Norður-Evrópu – Skandínavar , Þjóðverjar og Bretar – eigum mjög erfitt með áfengi og förum á öskrandi fyllirí .
Þetta er tengt menntaskólaárunum , flippi og rugli , og yfirleitt sleppur það og fólk tjónast ekki mikið .
Flestir láta af þessu , settla sig niður , læra eitthvað , gifta sig og eru venjulegir – en svo eru einhverjir , sem halda áfram , og þeir fara í meðferð .
" Áfengisauglýsingar eru alls staðar og birtast bæði í innlendum og erlendum fjölmiðlum .
" Lítum bara á Liverpool með Carlsberg – maður kaupir Carlsberg-búning á strákinn sinn , " segir Ari og spyr : " Til hvers eru auglýsingar ? Byrjum á því .
Auglýsingar eru til þess að auka löngun í tiltekna vöru .
Til hvers eru áfengisauglýsingar ? Til þess að auka löngun í áfengi .
Menn geta velt fyrir sér hvort það sé ósanngjarnt gagnvart íslenskum bjórframleiðendum að þeir megi ekki auglýsa á KR-búningnum .
Auðvitað er þetta erfitt og snýst um hömlur á ákveðið viðskipta- og athafnafrelsi , en lýðheilsusjónarmiðin vega talsvert þungt í þessu .
" Hann heldur áfram : " Samtök verslunarinnar sóttu talsvert fast að fá áfengi inn í matvöruverslanir , sögðu að það væri réttlætismál og þetta væri eðlileg vara .
Og til hvers ? Til að leiðrétta lítilsháttar óhagræði fyrir þá , sem vilja nálgast áfengi .
Það er engin skerðing á frelsi fólks að þurfa að fara í ÁTVR .
Þú þarft bara að fara í aðra búð .
Hverjir mundu líða mest fyrir það að áfengi færi inn í matvöruverslanir ? Það eru alkóhólistar og ungt fólk , sem ætti síst að drekka .
Bretar eru búnir að reyna þetta og þeir lentu í stórkostlegum vandræðum .
Ef okkur er alveg sama og okkur finnst allt í lagi að auka drykkju á Íslandi er alveg sjálfsagt að leyfa áfengisauglýsingar .
Ég veit að það er farið í kringum þetta og það er vont að vera með lög , sem ekki er farið eftir .
Það grefur undan lagasamfélaginu , en mér finnst það þó betra en að gefa þetta alveg frjálst .
" Það er hægt að hreinsa naglalakk með áfengi Ari bendir á að áfengi sé einfaldlega ekki venjuleg neysluvara : " Það er hægt að hreinsa naglalakk með áfengi og þú hellir þessu í þig , lífrænu leysiefni .
Það er ástæða fyrir því að þú verður timbraður daginn eftir , þú varst að drekka eitur , en þú fékkst mikla sælu út úr því .
" Hann segir að í starfi sínu hjá SÁÁ hafi hann hitt marga af fremstu vísindamönnum í heimi á sviði fíknisjúkdóma .
" Einn þeirra var Nora Volkow , barnabarn Trotskís , sem fjallaði um lífeðlisfræði heilans .
Menn eru farnir að taka myndir og skoða hvað gerist þegar fíkn kviknar .
Heilinn er með umbunarkerfi , sem til dæmis fyllir okkur vellíðan þegar við borðum .
Vímuefni fara inn í þetta kerfi og hamast á því .
Þegar fíknin vaknar riðlast kerfið .
Hún kviknar í frumstæðustu hlutum heilans og á sama tíma dregur úr starfseminni í framheilanum , sem sér um hömlur og reynir að segja við þig : Ari , það er tóm vitleysa að drekka , þú verður bara timbraður , þú verður að harka af þér .
Það slokknar á honum og þá finnst mér bara mjög góð hugmynd að kaupa kippu og hella aðeins í mig .
Þetta er auðvitað óskynsamlegt .
Af hverju hefur maður , sem er prófessor í stærðfræði , viljastyrk til að liggja yfir flóknum þrautum alla daga en ræður ekki við áfengi ? Það er út af þessu , hann hefur ekki aðgang að viljanum , kerfið fer úr sambandi .
" Ari segir ljóst að áfengi sé hluti af okkar samfélagi og það sé ekkert að fara .
" En viljum við kannski reyna að draga úr skaðsemi þess ? Til að við getum fundið hjá okkur vilja til að draga úr skaðsemi þess þurfum við að skilja hvernig það leggst á okkur og hvar og oft er það nú þar sem síst skyldi .
Ég held að í svona góðu samfélagi eins og okkar þar sem allir hafa alla möguleika í lífinu sé áfengis- og vímuefnaneysla líklegast helsta ástæðan fyrir því að fólk nær ekki þeim árangri í lífinu , sem það hefur alla burði til að ná .
Ungt fólk menntast ekki , fólk nær ekki starfsframa , fjölskyldur flosna upp .
Ég er sannfærður um að svona er þetta og ef maður horfir á persónuleg vandamál fólks á mínum aldri er áfengi alveg ótrúlega oft hluti af því dæmi .
" Ari er kominn á skrið : " Ég var ekki íhaldssamur þegar ég drakk áfengi og fagnaði því þegar bjórinn kom , en eftir því sem ég hef séð meira hef ég orðið afturhaldssamari í áfengismálum , " segir hann .
" Þegar ég var hjá SÁÁ var alltaf verið að spyrja hvað ætti að gera til að draga úr unglingadrykkju .
Mitt svar er að við verðum að drekka minna sjálf .
Alltaf þegar við ætlum að gera okkur glaðan dag , það er verið að grilla eða mannfagnaður , erum við alltaf að drekka .
Hvað hugsa börnin okkar þá ? Þegar það er gaman þá er áfengi .
En það er erfitt að breyta þessu .
" Í tvö ár var enginn íslenskur maður settur í fangelsi fyrir glæp eða gróft afbrot Ari vitnar í ritgerðinni í Jón Sigtryggsson , yfirfangavörð í Reykjavík , sem skrifaði ritgerð árið 1941 , nefnd Ölvun og glæpir .
Þar segir um bannárin : " Árin 1916 og 1917 var því enginn íslenskur maður settur í fangelsi fyrir glæp eða gróft afbrot .
Fólk er beðið að festa þetta í huga .
Þessi umræddu ár eru líklega einstök í sögu íslenskra fangelsismála .
Og hver er orsökin ? Hún er tvímælalaust sú ein að þessi ár er landið " þurrt " .
Það er algert bindindi um áfengi í landinu og aðeins þau tvö ár í sögu landsins .
" Ari rifjar þetta upp og bætir við að á þessum tíma hafi fjölskyldur , sem áttu ekki í annað hús að venda , fengið inni í Hegningarhúsinu .
" Við erum ekki að fara inn í bannár , " segir hann , " en niðurstaðan er einfaldlega sú að þetta kostar svakalega mikið og er hrikaleg áþján .
Ég held að mannlífið væri betra ef við myndum drekka minna og skár og það sé mikið til vinnandi .
Við eigum að vera óhrædd við að beita þeim úrræðum sem við höfum til að draga úr drykkjuskap .
" " Við höfum þau úrræði að halda áfengiskaupaaldri háum , við höfum þau úrræði að hafa aðgengið ekki of mikið í þeim skilningi að hafa fáar sérverslanir með áfengi , við höfum þau úrræði að hafa verðið hátt .
Verðið dregur úr neyslu .
Við sjáum það bara núna í tölum frá ÁTVR .
Mig minnir að dregið hafi úr kaupum á áfengi um sjö prósent með hækkuðu verði og minni kaupmætti .
" 