Við Ottó Geir Borg maðurinn minn höfum alltaf verið í mikilli tilraunamennsku í eldhúsinu og ég hef gaman af því að taka myndir af því sem við eldum , " segir Eydís Björk Guðmundsdóttir , nemi í ljósmyndun .
" Svo var fólk að spyrja okkur um uppskriftir að matnum og ég var of löt til að senda þær í tölvupósti út um allt .
Svo ég ákvað að stofna þetta matarblogg fyrir vini mína svo þeir gætu fylgst með því sem við erum að gera .
" Matarbloggið sem Eydís vísar í er með yfirskriftina Matarnautnir og ber nafn með rentu því girnilegar myndir af dýrindis krásum framkalla vatn í munninn á hverjum sem er .
" Ég hef alltaf haft áhuga á mat og matargerð og byrjaði snemma að fikta við matseld , " heldur Eydís áfram .
" Mér finnst eldamennskan svo stór hluti af lífi okkar allra og elska að nota öll skilningsvitin til að búa til matinn .
Við Ottó eyðum miklum tíma saman eldhúsinu og njótum þess að vera þar saman , finna ilminn , smakka og spjalla .
Við erum óskaplega tilraunagjörn og finnst gaman að prófa eitthvað nýtt .
Við erum líka óhrædd við að bjóða fólki í mat og bera á borð fyrir það eitthvað sem við erum að prófa í fyrsta sinn að búa til .
" Ítalskur blóðhiti og hurðaskellir Slíkar tilraunir hafa þó ekki alltaf endað eins og til stóð í upphafi .
" Við Ottó vinnum mjög vel saman í eldhúsinu í dag en þannig hefur það ekki alltaf verið .
Þetta var voðalega brösótt í byrjun , enda bæði ráðrík og sjálfstæð í eldhúsinu , " segir Eydís hlæjandi .
" Ég man að þegar við vorum nýbyrjuð saman og höfðum eignast pastavél ákváðum við að bjóða fólki til okkar í ferskt pasta .
Við vorum bara brött á því að búa það til í fyrsta skipti fyrir matargesti .
Til að gera langa sögu stutta mistókst það herfilega og útkoman varð hræðileg .
Það leiddi til þess að við Ottó rifumst eins og blóðheitir Ítalar og hávaðinn var eftir því , það var rokið út og skellt hurðum .
Þetta " pastadisaster " er mjög frægt í vinahópnum .
Sem betur fer voru þetta góðir vinir sem hlógu bara að okkur og við enduðum einfaldlega á því að panta pítsur .
Síðan höfum við hjónin nálgast hvort annað í eldamennskunni og erum eins og smurð vél í dag , enda búin að vera saman í níu ár .
" Og pastahrakfarirnar drógu ekki úr matarboðunum þótt síðasta árið hafi þeim fækkað vegna tilkomu frumburðarins Kveldúlfs Ara , sem er rúmlega eins árs .
Það stendur þó til bóta .
" Við vorum einmitt að endurvekja matarklúbb sem við erum í ásamt vinapörum en þau eru miklir sælkerar og eru til í að prófa allt mögulegt .
Það er mikill léttir að elda fyrir fólk sem setur ekkert fyrir sig hvað er í matnum heldur biður einfaldlega um að sér verði komið á óvart , en það er einmitt þema matarklúbbsins .
" Elskar líbanskt Tabbouleh Þótt sá stutti sé enn ekki farinn að aðstoða í eldhúsinu er þar augljóslega upprennandi mataráhugamaður á ferð .
" Hann er mikill sælkeri og finnst t.d. líbanskt Tabbouleh salat með búlgúr æðislegt .
Búlgúr er svipað hrísgrjónum en mjög létt , ekki ólíkt kúskús að því leyti að maður er mjög fljótur að sjóða það .
Ég bý gjarnan til ferskt Tabbouleh salat með búlgúr , gúrkum , tómötum , hvítlauk , olíu , sítrónusafa og öllu mögulegu .
Þetta finnst honum alveg æðislegt og hann elskar hvítlauk – vill helst hafa hann með öllu .
" Eins og vísunin til líbanskrar matargerðar bendir til þá sækir Eydís strauma og stefnur í eldamennsku víða .
" Ég safna uppskriftabókum og -blöðum og sæki innblástur í þær .
En ég á erfitt með að halda mig við einhverja uppskrift heldur þarf ég iðulega að breyta henni á einhvern veg , hvort sem það er vegna þess að ég á ekki akkúrat það hráefni sem er gefið upp eða vegna þess að mig langar til að vera ævintýragjarnari .
Það er um að gera að hafa fjölbreytni .
Við tökum stundum ákveðna matargerð fyrir og vorum t.d. með indverskan mánuð í nóvember .
Þá elduðum við indverskan mat á hverjum degi frá grunni , sem var æðislegt .
Þessi matur er svo girnilegur og bara ilmurinn af því þegar verið er að steikja kryddin er svo dásamlegur að maður er kominn til Indlands um leið og maður finnur hann .
" Maturinn þarf þó ekki aðeins að gæla við bragð- og lyktarskyn að mati Eydísar heldur þarf hann að vera góður fyrir augað að auki .
" Sérstaklega ef ég ætla að taka mynd af honum , " segir hún .
" Það er bara eins og þegar fólk fer til ljósmyndara þá hugar það að útlitinu og er í rétta skapinu til að myndin heppnist sem best .
" www.matarnautnir.blogspot.com Alger bragðbomba Heitt og bragðmikið kjúklingasalat með döðlum , zucchini og parmesan " Þessi uppskrift er frá Ottó en hún varð til eitt kvöldið þegar ég var að kvarta yfir því að mér fyndist ég vera búin að elda allt of oft undanfarið .
Hann þyrfti því að koma mér á óvart með því að elda eitthvað gott .
Þá töfraði hann þetta fram úr því sem var til í ísskápnum .
Þetta er orðið alger uppáhaldsuppskrift , þetta er mjög fljótlegt , ferskt og gott .
" Marinering 1 kúffull tsk Blue Dragon maukaður hvítlaukur 2 msk Blue Dragon maukaður rauðir chili 4 msk Teryaki sósa 1 msk Sweet chili sósa 2-3 msk Hunang Smakkið til , það á að vera meira bit en sætleiki í marineringunni .
Salatið Ferskar og steinlausar döðlur , skornar í bita Ferskt spínat Kokteiltómatar skornir í tvennt 5 sm ferskt engifer skorið í þunnar sneiðar 1 zucchini , skorið í 1 sm sneiðar 1 bakki kjúklingalundir Ferskt parmesan rifið með járni yfir í lokin Marinerið kjúklingalundirnar í 30 mínútur eða lengur .
Steikið á heitri pönnu með marineringunni , takið svo kjúklingalundirnar af pönnunni en skiljið sósuna eftir og steikið zucchini og engifer saman .
Raðið döðlum neðst á fat og svo restinni af hráefnunum í þeirri röð sem þau lesast .
Gott er að vera búinn að setja döðlur , spínat og tómata á fatið og svo raða heitu hráefnunum ofan á nánast beint af pönnunni , og kjúklinginn síðast .
Hellið svo sósunni af pönnunni yfir salatið .
Endið á að rífa parmesan yfir kjúklinginn á fatinu og berið fram .
" Það er dásamlegt að stinga í gegnum salatið og fá sæta döðlu , safaríkan tómat , bragmikinn engifer , sterkan kjúkling og parmesan upp í munninn í einu .
Alger bragðbomba .
" Heitt og bragðmikið kjúklingasalat með döðlum , zucchini og parmesan 