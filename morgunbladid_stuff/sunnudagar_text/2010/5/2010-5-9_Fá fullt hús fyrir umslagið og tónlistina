Best er að ég viðurkenni það strax að áður en ég fékk plötuna Octopus með Gentle Giant frá 1972 í hendurnar fyrir nokkrum dögum , var ég ekkert alltof vel að mér í fræðum sveitarinnar ; hvað þá tónlistinni .
En ef ég ætti að dæma hana út frá plötuumslaginu einu og sér þá fær hún fullt hús og sennilega meira ef það er hægt .
Heldur ófrýnilegur kolkrabbi situr fastur í einskonar tilraunakrukku og reynir allt til að komast úr prísundinni .
Þau verða bara ekki mikið flottari umslögin en þetta .
Octopus er fjórða plata bresku proggsveitarinnar sem stofnuð var 1970 af þeim bræðrum Derek og Ray Shulman í slagtogi við Gary Green , Kerry Minnear og trommarann Martin Smith .
Á þessum árum voru það risahljómsveitir á borð við Emerson Lake & Palmer , Genesis , Jethro Tull og Yes sem báru höfuð og herðar yfir aðrar proggsveitir áttunda áratugarins .
Og var það oft hlutskipti þeirra félaga í Gentle Giant að starfa í skugga þessara risa .
Sveitin fékk oft meiri athygli fyrir frumleg plötuumslög en tónlistina sem umslögin innhéldu .
Á Octupus náðu þeir félagar að blanda þessu tvennu listilega vel saman .
Umslagið öskrar á fólk og dregur það til sín , nákvæmlega það sem öll bestu umslögin eru hönnuð til þess að gera .
Stemning umslagsins heldur svo áfram þegar platan er komin í spilun .
Lögin eru mörg hver alveg hreint frábær dæmi um þá oft furðulegu en stórskemmtilegu tilraunastarfsemi sem proggtónlistin hefur fært okkur .
Smá óreiða hér og þar , sérstaklega þegar þeir félagar taka upp á því að spila á fleiri en þrjú hljóðfæri hver í nokkrum laganna .
En þegar hlustað er vel á lykilútsetningarnar smellur þetta allt saman .
Niðurstaðan er plata sem hefur svo sannarlega elst vel , sem kannski ekki allir bjuggust við á sínum tíma .
Eftir nokkra hlustanir á Octopus get ég fullyrt að þetta er plata sem á eftir að lifa góðu lífi hjá tónlistarunnendum framtíðarinnar .
Matthías Árni Ingimarsson 