Það var kaldur og drungalegur dagur við Jökulsárlón á Breiðamerkursandi .
Ísjakarnir velktust um í fjöruborðinu .
Þeirra tími var kominn eftir að hafa fallið sem snjór á jökulinn fyrir átta hundruð til þúsund árum og mjakast síðan hægt og örugglega niður skriðjökulinn .
Ísinn brotnar úr jökulstálinu , jakarnir fljóta um um stund og þokast svo með ánni í átt til sjávar , þar sem þeir hverfa í fjöruborðinu .
Jökulsáin sem rennur undir jöklinum út í lónið á Breiðamerkursandi hefur tuttugfalt meiri graftargetu en jökulá sem rennur óheft til sjávar .
Hún hefur gert Jökulsárlónið að dýpsta stöðuvatni landsins , tvö hundruð áttatíu og fjögurra metra djúpu .
Jöklar geyma sögu heimsins og Vatnajökull er ein þeirra heimilda .
Hann geymir sögu eldgosa og náttúruhamfara margra alda og veitir upplýsingar um mótun jarðarinnar , heimkynna okkar .
Ekki síður geymir hann sögu veðurfarsins þar sem kaflarnir heita m.a. kuldaskeið og hlýskeið .
Þar er meira að segja að finna kafla um " litlu ísöld " og móðuharðindin og aðra hörmungatíma í sögu þjóðarinnar .
Í gömlum sögum er talað um huldar vættir landsins .
Eru þær til eða ekki ? Ég veit það ekki , en sögurnar eru sumar skemmtilegar og margir segjast hafa séð huldufólk úr huliðsheimum .
Svo eru það álfarnir og tröllin sem sum hver eiga fulltrúa í mannheimum .
Ég hef um hríð myndað andlit í ísjökum sem hafa brotnað ofan í Breiðamerkurlón og segja sögu liðinna tíma .
Þar gægjast fram andlit sem hafa verið hulin sjónum umheimsins um margar aldir .
Þau horfa á okkur skamma stund og hverfa svo í Atlantshafið , sem í því tilviki verður gleymskunnar haf .
Þær vættir sem þarna losna nú úr álögum og hverfa út í heimshöfin eru frá öld Sturlunga .
Þá var óöld á Íslandi og landsmenn hjuggu mann og annan .
Ég hef stundum hugleitt hvort Jökulsárlónið sé lón vættanna ? Hverjir eru það sem stara á móti mér úr köldum viðjum íssins ? Sumir eru reiðir á svip og aðrir blíðir .
Í sumum andlitunum birtist sorgin og í öðrum angist og kvöl .
Getur verið að tíðarandi Sturlungaaldar og hörmungarnar sem dundu á íbúum landsins hafi varðveist í frostinu ? Einn kaldan dag við Jökulsárlónið fann ég að jaki sem hafði strandað skammt frá landi togaði mig til sín .
Það var dumbungsveður og aðfall .
Brimið herti eftir því sem hækkaði í sjónum .
Jakinn var um tveir metrar á hæð , fjögurra metra breiður og um einn og hálfur metri á þykkt .
Hann var það langt frá landi að ég varð að vaða út í sjóinn til að komast nær þessu fallega klakastykki .
Ég var búinn að taka nokkrar myndir og var að verða saddur þegar birtan breyttist .
Sólin braust fram úr skýjum og skein lágt eftir haffletinum í um tuttugu sekúndur .
Jakinn lýstist upp og ljómaði eins og demantur örfá augnablik .
Ég smellti af fjórum myndum áður en sólin hvarf aftur í skýjaþykknið og um leið kláraðist filman .
Það var eitthvað undarlegt við þennan jaka .
Hann ljómaði allur og var öðruvísi en allir félagar hans í fjörunni auk þess sem hann var stærri .
Ég var ekki viss hvað þarna gerðist svo snöggt en andlitið í þessum jaka var öðruvísi en öll önnur andlit í hinum jökunum .
Þegar sólin hvarf huldist andlitið um leið .
Ef myndinni er snúið á hvolf má sjá fleiri andlit ef vel er skoðað .
Þau koma allt í einu í ljós .
Brimið herti og sjórinn og jökulsáin tóku ísjakann út í öldurótið þar sem hann leystist úr fjötrum ísheima eftir nær þúsund ára prísund .
Ef allur jökulmassi í jöklum Íslands bráðnar hækkar yfirborð heimshafanna um einn sentimetra .
Land mun rísa þegar þunga jöklanna er aflétt og eldfjöll sem legið hafa í dvala geta farið að gjósa á ný .
Grænlandsjökull geymir um tíu prósent af vatnsmagni jarðarinnar .
Ef hann bráðnar mun yfirborð heimshafanna hækka um sjö metra .
Bráðni Suðurskautshellan hækkar í heimshöfunum um 70 metra og veður versna þar sem fellibyljir munu fá meira fóður í áður óþekkt illviðri .
Það mun hafa áhrif á líf þorra alls mannkyns .
Það er frekar ólíklegt að bráðnun jökla verði í þessum mæli .
Loftslag hefur hlýnað og kólnað til skiptis um ótaldar aldir ísögu jarðarinnar .
Duttlungar og öfl náttúrunnar hafa stýrt þeim sveiflum .
Allt er þetta hluti af hringrás sköpunarinnar í óravíddum alheimsins þar sem við erum eins og lítið rykkorn .
Ef til vill eigum við einhvern þátt í þeirri hlýnun jarðar sem nú stendur yfir .
Allir þurfa að hugsa um ábyrgð sína í þeim efnum .
Við eigum bara þetta eina heimili – jörðina .
Risaeldgos , jafnvel á Íslandi , geta valdið kólnun loftslags .
Augnablikið við jakann forðum og andlitið sem felldi tár er ein af mörgum myndum sem segja sögu liðinna tíma um kólnun og hlýnun og bráðnun jökla .
Eru opinmynnt andlit ísvættanna neyðaróp inn í framtíðina ? Fellir ísvætturin tár yfir því hvernig við högum okkur ? Það hefur lítið breyst frá Sturlungaöld .
Enn eru höggnir menn og aðrir þótt beitt sé öðrum vopnum en sverðum og spjótum .
Hvernig ætli nútíminn á Íslandi og í heiminum öllum birtist framtíðinni eftir þúsund ár ? Hvaða ásjónur blasa þá við þeim sem skyggnast inn í fortíðina ? Getum við verið stolt af því sem þá blasir við ? 